<!DOCTYPE html>
<html lang="bg-BG">
<head>
<title>Книгата Урантия: Документ 49, Населените светове</title>
<meta name="viewport" content="width=device-width, initial-scale=1.0, user-scalable=yes"/>
<meta http-equiv="Content-Type" content="text/html; charset=utf-8"/>
<base target="_self"/>
<link rel="shortcut icon" href="./favicon.ico" type="image/x-icon"/>
<meta name="author" content="Urantia Foundation"/>
<meta name="publisher" content="Urantia Foundation"/>
<meta name="copyright" content="Copyright 2015 Urantia Foundation"/>
<meta name="keywords" content="религия Урантия Книга Философия духовност Бог Исус"/>
<link rel="stylesheet" type="text/css" href="./ub.css"/>
</head>
<body>
<div class="container">
<p id="Paper049" class="title">Книгата Урантия</p>
<p class="ctr"><img src="./Urantia.svg" title="Книгата Урантия" width="150" height="150" /></p>
<hr />
<p class="ctr">&#60;&#60;&#160;<a href="08-Документ048.html" title="Документ 48, Моронтийният живот">Документ 48</a> | <a href="02-Заглавията.html" title="Заглавията на документи">Заглавията</a> | <a href="03-Съдържание.html" title="Съдържание на книгата">Съдържание</a> | <a href="08-Документ050.html" title="Документ 50, Планетарните Принцове">Документ 50</a>&#160;&#62;&#62;</p>
<hr />
<p class="paper">Документ 49</p>
<h1 id="U49_0_0">Населените светове</h1>
<p id="U49_0_1" class="btn"><small>49:0.1 (559.1)</small> ВСИЧКИ населени със смъртни същества светове са еволюционни по произход и природа. Тези сфери представляват онази плодородна почва, еволюционната люлка на смъртните раси на времето и пространството. Всяка единица от възходящия живот е истинско училище за обучение за сцената на съществуване, която предстои, и това важи за всеки етап на прогресивния възход на човека към Рая; това е еднакво вярно както за онези, които преживяват своя първоначален опит като смъртни същества на еволюираща планета, така и за онези, които са в крайните вселенски училища на Мелхиседек — едно училище, което не се посещава от смъртни, намиращи се все още в процес на възвисяване, освен точно преди тяхното прехвърляне към областта на свръхвселената и постигането от тях на духовно съществуване от първа степен.</p>
<p id="U49_0_2" class="btn"><small>49:0.2 (559.2)</small> Всички населени светове са разделени за небесната администрация на групи във вид на местни системи и всяка от тези местни системи е сведена до около 1 000 еволюиращи свята. Това ограничение е направено по силата на декрет от Извечно Древните и се отнася за действителните еволюиращи планети, на които живеят смъртни със статут на оцеляващи. Към тази група не се причисляват нито световете, окончателно установени в светлината и живота, нито планетите, намиращи се на предчовешкия си етап от развитието на живота.</p>
<p id="U49_0_3" class="btn"><small>49:0.3 (559.3)</small> Самата Сатания е незавършена система, съдържаща само 619 населени свята. Подобни планети се номерират последователно в съответствие с тяхната регистрация като населени светове, като светове, населени от същества. Така на Урантия беше даден номер <em>606 от Сатания,</em> което означава 606 - ият свят в тази локална система, на която дългият еволюционен жизнен процес достигна своята кулминация с появата на човешки същества. Има 36 населени планети, доближаващи се до етапа надареност с живот, като сега се подготвят няколко за Носителите на Живот. Съществуват почти 200 сфери, които еволюират така, че да бъдат готови за имплантиране на живот в рамките на следващите няколко милиона години.</p>
<p id="U49_0_4" class="btn"><small>49:0.4 (559.4)</small> Не всички планети са пригодени да подслонят смъртен живот. Малките планети с висока степен на осево въртене са напълно неподходящи за живот. В няколко от физическите системи на Сатания планетите, въртящи се около централното слънце, са твърде големи, за да послужат за убежище, тъй като тяхната голяма маса обуславя непосилно земно притегляне. Много от тези огромни сфери имат сателити — понякога половин дузина или повече, и тези луни по размер често са много близо до този на Урантия, така че са почти идеални за заселване.</p>
<p id="U49_0_5" class="btn"><small>49:0.5 (559.5)</small> Най-старият населен свят на Сатания, свят номер едно, е Анова, един от 44 - те сателита, въртящи се около огромната тъмна планета, но изложени на диференциращата светлина на три съседни слънца. Анова се намира в напреднал стадий на развитие на напредничава цивилизация.</p>
<h2 id="U49_1_0">1. Планетарният живот</h2>
<p id="U49_1_1" class="btn"><small>49:1.1 (559.6)</small> Вселените на времето и пространството се развиват постепенно; напредъкът на живота — земен или небесен, не е нито произволен, нито магически. Космическата еволюция може да не е винаги разбираема (предсказуема), но определено е неслучайна.</p>
<p id="U49_1_2" class="btn"><small>49:1.2 (560.1)</small> Биологическата единица на материалния живот е протоплазмената клетка, обществената асоциация на химически, електрически и други основни енергии. Химическите формули във всяка система се различават и технологията на възпроизводството на живата клетка леко се различава във всяка локална вселена, но Носителите на Живота винаги са живите катализатори, които инициират първоначалните реакции на материалния живот; те са подстрекателите на енергийните кръгове на живата материя.</p>
<p id="U49_1_3" class="btn"><small>49:1.3 (560.2)</small> Всички светове на една локална система разкриват безпогрешно физическо родство; независимо от това всяка планета има своя собствена скáла на живот и няма дори два свята, съвсем еднакво надарени с растения и животни. Тези планетарни вариации в типовете живот в системата са резултат от решенията на Носителите на Живота. Но тези същества не са нито капризни, нито своенравни; с вселените се работи в съответствие с определени закони и ред. Законите на Небадон са божествените мандати на Салвингтон и еволюционният ред за живота в Сатания е в съгласие с еволюционния шаблон на Небадон.</p>
<p id="U49_1_4" class="btn"><small>49:1.4 (560.3)</small> Еволюцията е правилото на човешкото развитие, но самият процес се различава значително в различните светове. Понякога животът се инициира в един център, понякога в три, както стана на Урантия. В световете, където има атмосфера, той обикновено е с морски произход, но не винаги; много зависи от физическото състояние на планетата. Носителите на Живота имат огромен обсег на действие при изпълнението на своите функции по зараждането на живота.</p>
<p id="U49_1_5" class="btn"><small>49:1.5 (560.4)</small> При развитието на планетарния живот растителната форма винаги предшества животинската и е доста пълно развита преди животинските матрици да бъдат диференцирани. Всички животински типове са развити от основните матрици на предшестващото ги растително царство на живи неща; те не са организирани отделно.</p>
<p id="U49_1_6" class="btn"><small>49:1.6 (560.5)</small> Ранните етапи на жизнената еволюция като цяло не са в съответствие с вашите настоящи възгледи. <em>Смъртният човек не е еволюционна случайност.</em> Съществува прецизна система, вселенски закон, който определя разгръщането на планетарния жизнен план на сферите в космоса. Времето и производството на голям брой образци не са контролиращите влияния. Мишките се възпроизвеждат много по-бързо от слоновете, но въпреки това слоновете еволюират по-бързо от мишките.</p>
<p id="U49_1_7" class="btn"><small>49:1.7 (560.6)</small> Процесът на планетарната еволюция се извършва в определен ред и се контролира. Развитието на по-висши организми от по-низши групи на живот не е случайно. Понякога еволюционният процес временно се отлага вследствие разрушаване на определени благоприятни линии на жизнена плазма, носени от избрани образци. Често са необходими векове наред, за да се компенсира вредата, нанесена в резултат от загубата на една порода от човешкото наследство. Тези избрани и по-висши породи на жизнена протоплазма би трябвало да бъдат ревниво и интелигентно охранявани, още щом се появят. И в повечето от населените светове тези по-висши потенциали на живот се оценяват много по-високо, отколкото на Урантия.</p>
<h2 id="U49_2_0">2. Планетарните физически типове</h2>
<p id="U49_2_1" class="btn"><small>49:2.1 (560.7)</small> Във всяка система има стандартна и основна матрица на растителен и животински живот. Но Носителите на Живота често се сблъскват с необходимостта от промяна на тези основни матрици, така че да съответстват на различните физически условия, които се сблъскват с тях в многобройните светове на космоса. Те благоприятстват един генерализиран тип система на смъртно същество, но съществуват 7 точно определени физически типа, както и хиляди и хиляди второстепенни варианти на тези 7 главни подразделения:</p>
<p id="U49_2_2" class="btn"><small>49:2.2 (561.1)</small> 1. Атмосферни типове.</p>
<p id="U49_2_3" class="btn"><small>49:2.3 (561.2)</small> 2. Елементални типове.</p>
<p id="U49_2_4" class="btn"><small>49:2.4 (561.3)</small> 3. Гравитационни типове.</p>
<p id="U49_2_5" class="btn"><small>49:2.5 (561.4)</small> 4. Температурни типове.</p>
<p id="U49_2_6" class="btn"><small>49:2.6 (561.5)</small> 5. Електрически типове.</p>
<p id="U49_2_7" class="btn"><small>49:2.7 (561.6)</small> 6. Консумиращи енергия типове.</p>
<p id="U49_2_8" class="bts"><small>49:2.8 (561.7)</small> 7. Ненаименувани типове.</p>
<p id="U49_2_9" class="bts"><small>49:2.9 (561.8)</small> Системата на Сатания съдържа всички тези типове, както и многобройни междинни групи, макар че някои от тях са много слабо представени.</p>
<p id="U49_2_10" class="btn"><small>49:2.10 (561.9)</small> 1. <em>Атмосферните типове.</em> Физическите разлики между световете, населени със смъртни, се определят главно от природата на атмосферата; другите влияния, които допринасят за планетарната диференциация на живота, са сравнително второстепенни по значение.</p>
<p id="U49_2_11" class="btn"><small>49:2.11 (561.10)</small> Настоящият атмосферен статут на Урантия е почти идеален за поддържането на дишащия тип човек, но човешкият тип може да бъде модифициран така, че да може да живее и на планети с атмосфера, и на планети без атмосфера. Подобни модификации също така важат и за животинския свят, който се различава значително на различните населени сфери. Налице е огромна модификация на животинските поредици както в световете с атмосфера, така и в световете без атмосфера.</p>
<p id="U49_2_12" class="btn"><small>49:2.12 (561.11)</small> От атмосферните типове на Сатания около два и половина процента са умеещи да дишат по-рядка атмосфера, около пет процента са умеещи да дишат по-гъста атмосфера и над деветдесет процента са умеещи да дишат средна по гъстота атмосфера, което като цяло важи за деветдесет и осем и половина процента от световете на Сатания.</p>
<p id="U49_2_13" class="btn"><small>49:2.13 (561.12)</small> Същества като тези от расите на Урантия се класифицират като умеещи да дишат средната по гъстота атмосфера; вие представяте средния или типичен ред на съществуване на смъртните. Ако интелигентни същества трябва да съществуват на планета с атмосфера, подобна на тази на вашата близка съседка Венера, те биха принадлежали към групата умеещи да дишат по-гъста атмосфера, докато онези, населяващи планета с атмосфера, толкова рядка, колкото е атмосферата на вашия външен съсед Марс, биха били означени като умеещи да дишат по-рядка атмосфера.</p>
<p id="U49_2_14" class="bts"><small>49:2.14 (561.13)</small> Ако смъртни същества трябваше да населят планета, лишена от въздух — като вашата Луна, например, те щяха да принадлежат към отделния ред на недишащите. Този тип представлява радикално или крайно приспособяване към планетното обкръжение и се разглежда отделно. На недишащите се дължат останалите един и половина процента от световете на Сатания.</p>
<p id="U49_2_15" class="btn"><small>49:2.15 (561.14)</small> 2. <em>Елементалните типове.</em> Тези различия са свързани с връзката между смъртните и водата, въздуха и сушата. Съществуват четири ясно изразени типа разумен живот с оглед средата на обитаване. Урантийските раси се отнасят към наземната категория.</p>
<p id="U49_2_16" class="btn"><small>49:2.16 (561.15)</small> Вие сте напълно неспособни да си представите околната среда, преобладаваща по време на ранните векове на някои светове. Тези необичайни условия обуславят необходимостта развиващият се животински живот да остане в своя морски разсадник в продължение на по-дълги периоди, отколкото на планетите, които отрано предлагат по-благоприятна земна и атмосферна околна среда. Обратно, на някои светове от умеещи да дишат по-гъста атмосфера, когато планетата не е твърде голяма, понякога е по-целесъобразно да се осигури смъртен тип, който може с готов ност да превъзмогне атмосферния коридор. Тези въздушни навигатори понякога се намесват между водната и земната групи и те винаги живеят обмислено на земята, евентуално развивайки се в земните обитатели. Но на някои светове в продължение на векове те продължават да летят, дори и след като вече са станали земен тип същества.</p>
<p id="U49_2_17" class="btn"><small>49:2.17 (562.1)</small> Едновременно удивително и приятно е да се наблюдава ранната цивилизация на примитивната раса от човешки същества, която се оформя в едни случаи във въздуха и по върховете на дърветата, а в други — сред водите на тропическите водоеми, както и на дъното, по стените и бреговете на тези морски градини на изгряващите раси на такива изключителни сфери. Дори на Урантия имаше дълъг период, по време на който примитивният човек се запази и напредна в своята примитивна цивилизация, като живееше предимно по върховете на дърветата, както правеха неговите ранни, живеещи по дърветата предшественици. На Урантия вие все още имате група от намаляващи млекопитаещи (семейството на прилепите), които са въздушни навигатори, както и вашите тюлени и китове от морската естествена среда, които също са от поредицата на млекопитаещите.</p>
<p id="U49_2_18" class="bts"><small>49:2.18 (562.2)</small> В Сатания от елементалните типове седем процента са водни, десет процента са въздушни, седемдесет процента са земни и тринадесет процента са комбинирани земноводни типове. Но тези модификации на ранни интелигентни същества не са нито хора-риби, нито хора-птици. Те са от човешките и предчовешките типове — нито суперриби, нито птици, а определено смъртни.</p>
<p id="U49_2_19" class="btn"><small>49:2.19 (562.3)</small> 3. <em>Гравитационните типове.</em> Чрез модификация на дизайна интелигентните същества са така конструирани, че могат свободно да функционират върху сфери, и по-малки, и по-големи от Урантия, като по този начин са в определена степен приспособени към гравитацията на онези планети, които не са с идеалния размер и плътност.</p>
<p id="U49_2_20" class="bts"><small>49:2.20 (562.4)</small> Различните планетни типове варират на височина, като средната стойност в Небадон е малко над два метра. Някои от по-големите светове са населени с човешки същества, които са само около седемдесет и пет сантиметра на височина. Телосложението на смъртните варира от средната за тук стойност, през средните стойности за средните по размер сфери, до около три метра на по-малките населени сфери. В Сатания има само една раса под метър и двадесет сантиметра на височина. Двадесет процента от населените светове на Сатания са населени със смъртни човешки същества от модифицираните гравитационни типове, заемащи по-големите и по-малките планети.</p>
<p id="U49_2_21" class="bts"><small>49:2.21 (562.5)</small> 4. <em>Температурните типове.</em> Възможно е да бъдат създадени живи същества, които да могат да издържат на температури, и много по-високи, и много по-ниски, отколкото е жизненият обхват на разположените на Урантия раси. Съществуват пет ясно определени поредици същества според класификацията им, направена въз основа на регулиращите топлината механизми. По тази скáла расите на Урантия са номер три. Тридесет процента от световете на Сатания са населени с раси от модифицираните температурни типове. Дванадесет процента принадлежат на по-високите температурни обхвати, осемнадесет процента — към по-ниските в сравнение с тези на Урантия, които функционират в средно-температурната група.</p>
<p id="U49_2_22" class="btn"><small>49:2.22 (562.6)</small> 5. <em>Електрическите типове.</em> Поведението на световете спрямо електрическите, магнитните и електронните въздействия варира в широки граници. Съществуват десет дизайна на смъртен живот, разнообразно оформени така, че да издържат на различните енергии на сферите. Тези десет вида също реагират с известни разлики на химическите лъчи на обикновената слънчева светлина. Но тези слаби физически различия по никакъв начин не оказват влияние върху интелектуалния или духовния живот.</p>
<p id="U49_2_23" class="bts"><small>49:2.23 (562.7)</small> От електронните групи на смъртния живот почти двадесет и три процента принадлежат на клас номер четири — типа, съществуващ на Урантия. Тези типове са разпределени, както следва: номер 1 — eдин процент; номер 2 — два процента; номер 3 — пет процента; номер 4 - двадесет и три процента; номер 5 — двадесет и седем процента; номер 6 — двадесет и четири процента; номер 7 — осем процента; номер 8 — пет процента; номер 9 — три процента; номер 10 - два процента. Всички цифри са дадени закръглено.</p>
<p id="U49_2_24" class="btn"><small>49:2.24 (563.1)</small> 6. <em>Консумиращите енергия типове.</em> Не всички светове са еднакви от гледна точка на поемането на енергия. Не всички населени светове притежават атмосферен океан, пригоден за респираторен обмен на газове, какъвто има на Урантия. По време на ранните и късни етапи на много планети съществата от порядъка на днешните не можеха да съществуват; и когато респираторните коефициенти на една планета са много високи или твърде ниски, но когато всички други предварителни условия за съществуването на интелигентен живот са адекватни, Носителите на Живота често пъти установяват в подобни светове една модифицирана форма на смъртно съществуване — същества, които са в състояние да изпълняват обменните си жизнени процеси направо посредством светлинна енергия и трансмутациите на мощност от първа ръка на Главните Физически Контрольори.</p>
<p id="U49_2_25" class="bts"><small>49:2.25 (563.2)</small> Съществуват шест различни типа животинско и „смъртно“ хранене: умеещите да дишат по-рядка атмосфера използват първия тип хранене, морските обитатели — втория, умеещи да дишат средна по гъстота атмосфера — третия, както на Урантия. Умеещите да дишат по-гъста атмосфера използват четвъртия тип енергийна консумация, докато недишащите използват петия ред хранене и енергия. Шестият начин за поемане на енергия се използва само от съществата, умеещи да дишат средна по гъстота атмосфера.</p>
<p id="U49_2_26" class="btn"><small>49:2.26 (563.3)</small> 7. <em>Ненаименувани типове.</em> Съществуват многобройни допълнителни физически вариации в планетарния живот, но всички тези разлики са изцяло въпрос на анатомична модификация и електро-химично регулиране. Подобни различия не засягат интелектуалния или духовния живот.</p>
<h2 id="U49_3_0">3. Световете на недишащите</h2>
<p id="U49_3_1" class="btn"><small>49:3.1 (563.4)</small> Мнозинството населени планети се състои от интелигентен тип хуманоидни същества от дишащия тип. Но съществуват също така и поредици от смъртни същества, които са способни да живеят в светове с малко или никакъв въздух. В населените светове на Орвонтон този тип възлиза на по-малко от седем процента. В Небадон този процент е по-малко от три процента. В цялата Сатания има само девет такива свята.</p>
<p id="U49_3_2" class="btn"><small>49:3.2 (563.5)</small> Има толкова малко от недишащия тип в населените светове на Сатания, тъй като тази по-наскоро организирана секция на Норлатиадек все още изобилства с метеоритни космически тела; а световете, лишени от предпазна атмосфера, биват непрекъснато бомбардирани от тези скитници. Дори някои от кометите се състоят от метеорни рояци, но като правило те представляват разрушени по-малки тела от материя.</p>
<p id="U49_3_3" class="btn"><small>49:3.3 (563.6)</small> Милиони и милиони метеорити ежедневно навлизат в атмосферата на Урантия и се движат със скорост от около триста и двадесет километра в секунда. В населените с недишащи същества светове напредналите раси трябва да правят много, за да защитят себе си от уврежданията, причинени от метеорите, като за целта правят електрически инсталации, които работят, за да консумират и отклоняват метеорите. Огромна опасност ги заплашва, когато се осмелят да навлязат отвъд тези защитени зони. Освен това тези светове са предмет и на ужасни електрически бури с природа, непозната на обитателите на Урантия. По време на подобни огромни колебания в енергията заселниците трябва да търсят убежище в специални конструкции, снабдени със защитна изолация.</p>
<p id="U49_3_4" class="btn"><small>49:3.4 (563.7)</small> Животът в световете, населени с недишащи същества, е коренно различен от живота на Урантия. Недишащите не се хранят с храна и не пият вода, както расите, намиращи се на Урантия. Реакциите на нервната им система, термо-регулиращият механизъм и метаболизмът на тези специализирани хора са коренно различни от сходните с тях функции на населяващите Урантия смъртни. Почти всеки акт на живот освен възпроизводството се различава и дори методите за създаване на потомство са някак различни.</p>
<p id="U49_3_5" class="btn"><small>49:3.5 (564.1)</small> В населените с недишащи същества светове животинските образци са коренно различни от онези, които населяват планетите с атмосфера. Планът за живота при недишащите е различен от този в световете с атмосфера; даже в начина на оцеляване техните хора се различават с това, че са кандидати за сливане с Духа. Независимо от това тези същества се наслаждават на живота и изпълняват различни дейности в реалията точно както и онези, които обитават планети с атмосфера. От гледна точка на ума и характера недишащите не се различават от другите смъртни типове.</p>
<p id="U49_3_6" class="btn"><small>49:3.6 (564.2)</small> Ще ви бъде повече от интересно планетарното поведение на този тип смъртни, тъй като подобна раса същества населява една сфера, която се намира в близко съседство с Урантия.</p>
<h2 id="U49_4_0">4. Еволюционните волеви създания</h2>
<p id="U49_4_1" class="btn"><small>49:4.1 (564.3)</small> Смъртните от различните светове съществено се отличават едни от други, даже ако принадлежат към един и същи интелектуален и физически тип, но всички обладаващи воля смъртни са изправено ходещи двуноги животни.</p>
<p id="U49_4_2" class="btn"><small>49:4.2 (564.4)</small> Съществуват шест основни еволюционни раси: три първични — червена, жълта и синя, и три вторични — оранжева, зелена и индигова. В болшинството обитаеми светове ги има всичките тези раси, но много от планетите, на които обитават създания с преходен мозък, са населени само с трите първични типа. Някои локални системи също имат само тези три раси.</p>
<p id="U49_4_3" class="btn"><small>49:4.3 (564.5)</small> Обикновено хората биват снабдявани с дванадесет особени вида чувствени възприятия, макар че специалните чувства на тридяловите типове с малко надвишават възможностите на създанията с едно- и дву-делен мозък. По своите зрителни и слухови възможности те значително превъзхождат урантийските раси.</p>
<p id="U49_4_4" class="bts"><small>49:4.4 (564.6)</small> Новородените, като правило, се появяват по едно и раждането на няколко деца наведнъж е изключение, и семейният живот е достатъчно еднороден на планетите от всички типове. Обикновено във всички развити светове преобладава равенство на половете; мъжете и жените са равни по умствени способности и духовен статут. Ние смятаме, че планетата пребивава във варварство дотогава, докато единият пол се стреми да подчини другия. Този аспект от опита на създанията винаги се подобрява значително след пристигането на Материалните Син и Дъщеря.</p>
<p id="U49_4_5" class="btn"><small>49:4.5 (564.7)</small> Във всички осветявани и огрявани от слънца светове става смяна на годишните времена и има колебания в температурите. Във всички атмосферни светове съществува селско стопанство; обработката на почвата е свойствена за еволюционните раси на всички подобни планети.</p>
<p id="U49_4_6" class="btn"><small>49:4.6 (564.8)</small> На ранните етапи от своето съществуване всички смъртни водят обща борба с микроскопични врагове — подобно на тази, която понастоящем водите и вие на Урантия, макар може би и не в такива пропорции. Продължителността на живота се колебае между двадесет и пет години в примитивните светове до почти петстотин години в по-прогресивните и древни сфери.</p>
<p id="U49_4_7" class="bts"><small>49:4.7 (564.9)</small> На всички хора е свойствена стадност — както в племенен, така и в расов аспект. Такова групово разграничение се съдържа в техния произход и устройство. Подобни тенденции могат да се изменят само по пътя на прогресиращата цивилизация и постепенното повишаване на духовността. Социалните, икономически и административни проблеми на обитаемите светове варират в съответствие с възрастта на планетата и степента на въздействието, което оказват последователните посещения на божествените Синове.</p>
<p id="U49_4_8" class="btn"><small>49:4.8 (564.10)</small> Разумът е дар от Безкрайния Дух и напълно еднакво функционира в различните среди. Смъртните притежават аналогичен разум независимо от някои структурни и химически особености, характеризиращи физическата природа на волевите създания на локалните системи. Независимо от личностните или физическите планетарни различия умственият живот на всички разнообразни категории смъртни е твърде сходен, както и началният етап на техния път след смъртта.</p>
<p id="U49_4_9" class="btn"><small>49:4.9 (565.1)</small> Но смъртният разум не може да се спаси без безсмъртния дух. Разумът на човека е смъртен; безсмъртен е само посветеният му дух. Продължаването на живота зависи от одухотворяването с помощта на Настройчика — зависи от раждането и еволюцията на безсмъртната душа; най-малкото, не трябва да се е развил антагонизъм към мисията на Настройчика — оказване на влияние върху духовната трансформация на материалния разум.</p>
<h2 id="U49_5_0">5. Планетарните групи смъртни</h2>
<p id="U49_5_1" class="btn"><small>49:5.1 (565.2)</small> Адекватното изобразяване на планетните групи смъртни е свързано с определени трудности поради това, че вие почти не ги познавате, а също така и предвид изобилието от разновидности. При все това смъртните създания могат да бъдат изучавани от много гледни точки. Ето някои от тях:</p>
<p id="U49_5_2" class="btn"><small>49:5.2 (565.3)</small> 1. Приспособяване към планетната среда.</p>
<p id="U49_5_3" class="btn"><small>49:5.3 (565.4)</small> 2. Типове мозък.</p>
<p id="U49_5_4" class="btn"><small>49:5.4 (565.5)</small> 3. Типове възприемане на духа.</p>
<p id="U49_5_5" class="btn"><small>49:5.5 (565.6)</small> 4. Епохи на планетните смъртни.</p>
<p id="U49_5_6" class="btn"><small>49:5.6 (565.7)</small> 5. Родствени типове създания.</p>
<p id="U49_5_7" class="btn"><small>49:5.7 (565.8)</small> 6. Сливане с Настройчика.</p>
<p id="U49_5_8" class="bts"><small>49:5.8 (565.9)</small> 7. Способност за освобождаване от земния живот.</p>
<p id="U49_5_9" class="bts"><small>49:5.9 (565.10)</small> Обитаемите сфери на седемте свръхвселени са населени със смъртни, които едновременно влизат в една или няколко категории на всеки от тези седем обобщени класа еволюционни създания. Но даже в тези общи класификации не се разглеждат нито такива същества като мидсонитните, нито някои други форми на разумен живот. В настоящите повествувания обитаемите светове са представени като населени с еволюционни смъртни създания, но съществуват и други форми на живот.</p>
<p id="U49_5_10" class="btn"><small>49:5.10 (565.11)</small> 1. <em>Приспособяване към планетарната среда.</em> От гледна точка на приспособяването на създанията към планетарната среда съществуват три общи групи обитаеми светове: група за нормално приспособяване, група за радикално приспособяване и експериментална група.</p>
<p id="U49_5_11" class="btn"><small>49:5.11 (565.12)</small> Нормалните приспособявания към планетарните условия се извършват в съответствие с разгледаните преди това общи физически прототипи. Световете на недишащите създания служат като типичен пример за радикално или екстремално приспособяване, но в тази група влизат и други типове. Експерименталните светове обикновено са идеални за типичните форми на живот и на такива десетични планети Носителите на Живот се стремят да създадат благоприятни модификации на стандартните модели на живот. Тъй като вашият свят се отнася към експерименталните планети, той съществено се отличава от еднотипните сфери на Сатания; на Урантия са се появили много форми на живот, които не се срещат на други места; по същия начин и много разпространени видове отсъстват на вашата планета.</p>
<p id="U49_5_12" class="bts"><small>49:5.12 (565.13)</small> Във вселената Небадон всички светове с видоизменен живот са обединени в една група и образуват специална област на вселенски дела, която се намира под наблюдението на назначени управляващи; във всички тези експериментални светове вселенските управляващи провеждат периодични инспекции — главата на техния корпус е опитният завършил, известен в Сатания като Табамантия.</p>
<p id="U49_5_13" class="btn"><small>49:5.13 (566.1)</small> 2. <em>Типове според мозъка.</em> Единствената физическа общност на смъртните е тяхната нервно-мозъчна система; при все това съществуват три основни типа строеж на мозъка: еднодялов, двудялов и тридялов. Урантийците се отнасят към двудяловия тип и са малко по-изобретателни, предприемчиви и склонни към философстване, отколкото еднодяловите смъртни, но до известна степен по-малко духовни, етични и религиозни, отколкото тридяловите категории. Тези различия в строежа на мозъка са характерни и за животните, предшественици на човека.</p>
<p id="U49_5_14" class="btn"><small>49:5.14 (566.2)</small> По аналогия с типа кора при главния мозък с две полукълба можете да си създадете представа за еднодяловия тип. Третият дял на мозъка на тридяловите категории най-добре можете да си представите като еволюция на вашия по-низш или рудиментарен мозък, развил се до такова състояние, когато неговите функции основно се заключават в управление на физическите действия, оставяйки двата висшестоящи дяла за висша дейност: единия за интелектуални функции и другия — за съответната духовна дейност на Настройчика на Съзнанието.</p>
<p id="U49_5_15" class="btn"><small>49:5.15 (566.3)</small> Докато земните постижения на еднодяловия тип са леко ограничени в сравнение с двудяловите категории, цивилизациите от по-древните планети, населени със създания от тридяловата група, биха предизвикали изумление в урантийците, а сравнението с тях щеше малко да ви засрами. По отношение на техническото развитие и материална цивилизация, и даже на развитието на интелект, световете на двудяловите типове са способни да се сравняват със сферите, населени със създания с тридялов мозък. Но по отношение управлението от разума, а също и по отношение на развитието на взаимодействието между интелекта и духа вие стоите малко по-ниско.</p>
<p id="U49_5_16" class="btn"><small>49:5.16 (566.4)</small> Всички подобни сравнителни оценки, засягащи интелектуалния прогрес или духовните постижения, трябва в пълна степен да отчитат планетарната възраст; много, изключително много зависи от възрастта, от помощта на биологичните усъвършенствуватели и от последващите мисии на различните категории божествени Синове.</p>
<p id="U49_5_17" class="btn"><small>49:5.17 (566.5)</small> Макар че тридяловите типове са способни за достигане на малко по-висок стадий на планетна еволюция, отколкото еднодяловите и двудяловите категории, всички притежават един и същи тип жизнена плазма, а тяхната планетарна дейност е крайно еднотипна и в много отношения протича така, както и при хората на Урантия. Тези три типа смъртни са разпространени във всички светове на локалните системи. В повечето случаи планетарните условия почти не влияят върху решенията на Носителите на Живота да внедрят една или друга категория в този или онзи свят; те по собствено усмотрение съставляват и изпълняват съответните планове.</p>
<p id="U49_5_18" class="bts"><small>49:5.18 (566.6)</small> Тези три категории притежават равни възможности за възход. По пътя на своето развитие всяка от тях е длъжна да се издигне по същата тази стълбица за интелектуално развитие и да преодолее еднакви духовни изпитания. Системното управление на тези различни светове и свръхуправлението на ниво съзвездие са абсолютно еднакви; даже режимите на Планетарните Принцове са идентични.</p>
<p id="U49_5_19" class="btn"><small>49:5.19 (566.7)</small> 3. <em>Типове според възприемането на духа.</em> Съществуват три типа устройство на разума по отношение на връзката с духовните светове. Тази класификация няма отношение към еднодяловия, двудяловия и тридяловите категории смъртни; тя засяга основно жлезите, по-точно — устройството на някои жлези, сравними с хипофизата. На едни планети създанията имат една жлеза, на други — две, както на Урантия, докато при обитателите на сфери от третия тип има три такива уникални тела. Тези различни химически свойства несъмнено влияят на вроденото въображение и духовната възприемчивост.</p>
<p id="U49_5_20" class="bts"><small>49:5.20 (566.8)</small> По типа духовно възприятие шестдесет и пет процента се отнасят към втората група, както и урантийските раси. Дванадесет процента принадлежат към първия тип, по своята природа по-малко възприемчив, докато двадесет и три процента проявяват голяма предразположеност към духовната активност в течение на земния живот. Но тези различия не се съхраняват след естествената смърт. Всички тези расови особености се отнасят само за живота в плът.</p>
<p id="U49_5_21" class="btn"><small>49:5.21 (567.1)</small> 4. <em>Планетарните епохи на смъртните.</em> Тази класификация е основана на последователността на съдните периоди, имащи отношение към земния статут на човека и приемането от него на небесна помощ.</p>
<p id="U49_5_22" class="btn"><small>49:5.22 (567.2)</small> Животът се внедрява на планетите от Носителите на Живот, които продължават да наблюдават неговото развитие в течение на известно време след еволюционното появяване на смъртния човек. Преди да напуснат планетата, Носителите на Живот по съответния ред утвърждават на нея като управител на сферата Планетарен Принц. Заедно с такъв управител пристигат всички полагащи му се подчинени и помощници и едновременно с неговото пристигане се извършва първият съд над живите и мъртвите.</p>
<p id="U49_5_23" class="btn"><small>49:5.23 (567.3)</small> С появата на човешки групи този Планетарен Принц пристига на планетата, за да сложи началото на човешката цивилизация и да организира човешко общество. Вашият свят на хаоса не може да служи като показател за ранните етапи от управлението на Планетарните Принцове, защото скоро след основаването на такова управление на Урантия вашият Планетарен Принц, Калигастия, свърза своята участ с бунта на Властелина на Системата — Луцифер. Оттогава еволюцията на вашата планета винаги е била придружавана със сътресения.</p>
<p id="U49_5_24" class="btn"><small>49:5.24 (567.4)</small> На нормална еволюционна планета расовият прогрес достига своята естествена биологична кулминация в течение на управлението на Планетарния Принц, скоро след което Властелинът на Системата изпраща на планетата Материален Син и Материална Дъщеря. Тези привнесени същества служат като биологични усъвършенствуватели; тяхната простъпка на Урантия още повече усложни историята на планетата.</p>
<p id="U49_5_25" class="btn"><small>49:5.25 (567.5)</small> След като интелектуалният и нравствен прогрес на човешкия род достигне предела на еволюционното развитие, пристига Райски Син-Авонал с арбитражна мисия; по-късно, когато духовният статут на такъв свят се приближи към естествения предел, планетата се посещава от Райски посвещенчески Син. Главната цел на посвещенческия Син е да установи планетарния статут, да освободи Духа на Истината за планетарна функция и с това да създаде условия за всеобщо внедряване на Настройчиците на Съзнанието.</p>
<p id="U49_5_26" class="btn"><small>49:5.26 (567.6)</small> Но и в това Урантия тръгна по свой път: никой не е идвал във вашия свят с арбитражна мисия и посвещенческият Син не принадлежеше към категорията на Авоналовците; вашата планета беше удостоена с изключителната чест да стане смъртна обител на Пълновластния Син — Михаил Небадонски.</p>
<p id="U49_5_27" class="btn"><small>49:5.27 (567.7)</small> В резултат от служенето на последователните категории на божествените Синове в обитаемите светове техните прогресиращи раси започват да се приближават към върха на планетарната еволюция. Такива светове са готови за кулминационната мисия — пристигането на Троичен Син-Учител. Епохата на Сина-Учител става преддверие на завършващата планетарна епоха, еволюционният идеал — ерата на светлината и живота.</p>
<p id="U49_5_28" class="bts"><small>49:5.28 (567.8)</small> Тази класификация на човешките същества ще бъде специално разгледана в едно от следващите повествувания.</p>
<p id="U49_5_29" class="btn"><small>49:5.29 (567.9)</small> 5. <em>Родствени типове създания.</em> Планетите се организират не само вертикално — в системи, съзвездия и така нататък; в управлението на вселената съществуват и хоризонтални класификации по типов, групов и по други признаци. Такова хоризонтално управление на вселената на първо място се отнася към координацията на еднородната дейност, на развитието на която се оказва независима помощ на различните планети. Тези родствени класи вселенски създания периодически се инспектират от смесения корпус на висшите личности, начело на които стои завършил с богат опит.</p>
<p id="U49_5_30" class="bts"><small>49:5.30 (568.1)</small> Тези фактори на родство се проявяват на всички нива, тъй като еднородните типове съществуват както сред нечовешките личности, така и сред смъртните създания — даже между човешките и свръхчовешки категории. Разумните същества се обединяват по вертикалата в дванадесет големи групи с по седем основни подгрупи във всяка. Възможно е координацията на тези по особен начин свързани една с друга групи живи същества да се осъществява за сметка на не докрай разбран метод на Върховното Същество.</p>
<p id="U49_5_31" class="bts"><small>49:5.31 (568.2)</small> 6. <em>Способност за сливане с Настройчика.</em> Духовната класификация, или групирането на всички смъртни в течение на предшестващото сливане на опита, напълно се определя от отношението на личностния статут към вътрешния Тайнствен Наставник. Почти деветдесет процента от обитаемите светове на Небадон са населявани от смъртни, способни да се слеят с Настройчика, в сравнение със съседната вселена, където повече от половината светове се населяват от същества, които са кандидати за вечно сливане с пребиваващите в тях Настройчици.</p>
<p id="U49_5_32" class="btn"><small>49:5.32 (568.3)</small> 7. <em>Начини за освобождаване от земен живот.</em> По принцип има само един начин за зараждане на отделен човешки живот в обитаем свят, а именно — чрез възпроизвеждане и естествено раждане; съществуват, обаче, многобройни начини за освобождаване от земния статут и за сливане с устремения към центъра поток възхождащи към Рая същества.</p>
<h2 id="U49_6_0">6. Освобождаване от земен живот</h2>
<p id="U49_6_1" class="btn"><small>49:6.1 (568.4)</small> Всички разнообразни физически типове и планетарни групи смъртни в равна степен се ползват от служенето на Настройчиците на Съзнанието, ангелите-хранители и различните категории войнства — посланици на Безкрайния Дух. Всички еднакво се избавят от плътта чрез освобождаването, което донася естествената смърт, и всички еднакво се отправят в моронтийните светове за духовна еволюция и развитие на разума.</p>
<p id="U49_6_2" class="btn"><small>49:6.2 (568.5)</small> От време на време, по ходатайство на планетарните власти или управители на системи, се осъществяват особени възкресения на съхранилите се спящи смъртни. Такива възкресения се провеждат минимум веднъж на хилядолетие по планетарното времеизчисление, когато не всички, но „много от спящите в праха ще станат“. Тези особени възкресения позволяват да се мобилизират специални групи от възходящи създания за специфично служене в рамките на програмата за възход на смъртните в локалната вселена. С тези особени възкресения са свързани както практически основания, така и сантиментални асоциации.</p>
<p id="U49_6_3" class="bts"><small>49:6.3 (568.6)</small> В продължение на ранните епохи на обитаемия свят мнозина биват призовани в обителските сфери при особени и хилядолетни възкресения, но повечето от съхранилите се създания възстановяват своята личност от началото на новия съден период, свързан с идването на божествения Син за планетарно служене.</p>
<p id="U49_6_4" class="btn"><small>49:6.4 (568.7)</small> 1. <em>Периодически или групов начин за продължаване на живота.</em> С пристигането в обитаемия свят на първия Настройчик тук се появяват също така и серафими-хранители; без тях е невъзможно освобождаването от земен живот. В периода на прекратяване на жизнената дейност на съхранилия се спящ смъртен духовните ценности и вечните реалности на неговата нова безсмъртна душа свято се пазят от личния или групов серафим-хранител.</p>
<p id="U49_6_5" class="btn"><small>49:6.5 (568.8)</small> Груповите хранители, назначени за служене на съхранилия се спящ смъртен, винаги действат заедно със Синовете, които идват в световете като съдии. „И ще изпрати Своите ангели и ще събере Своите избрани от четирите страни на света.“ С всеки серафим, назначен за възстановяване на личността на спящия смъртен, действа върналият се Настройчик — тази същата безсмъртна частица на Отеца, която е живяла в смъртния в продължение на неговия живот в плът; така се възстановява индивидуалността и възкръсва личността. По време на съня на своите подопечни тези очакващи Настройчици служат на Сферата на Божествата; в течение на този промеждутък от време никога не се вселяват в друг смъртен разум.</p>
<p id="U49_6_6" class="btn"><small>49:6.6 (569.1)</small> Докато в по-старите светове обитават високоразвити и високодуховни типове смъртни, практически освободени от моронтиен живот, за ранните етапи на развитие на расите с животински произход са характерни твърде примитивни същества, чиято незрелост не им позволява да се слеят със своите Настройчици. Пробуждането на такива смъртни се осъществява от серафим-хранител съвместно с индивидуализираната част от безсмъртния дух на Третия Източник и Център.</p>
<p id="U49_6_7" class="bts"><small>49:6.7 (569.2)</small> Така съхранилите живота си спящи смъртни от планетарната епоха възстановяват личността си при планетарните обявявания на списъците. Що се отнася до несъхраняващите се личности на сферата, то в такива случаи безсмъртният дух, който трябва да действа заедно с груповите хранители на съдбата, отсъства и това означава прекратяване съществуването на създанието. Макар че съгласно някои от вашите източници мястото на действие на такива събития е планетата на физическата смърт, в действителност всички те се извършват в обителските светове.</p>
<p id="U49_6_8" class="btn"><small>49:6.8 (569.3)</small> 2. <em>Индивидуални начини за възход.</em> Индивидуалният прогрес на хората се определя от тяхното постепенно достигане и пресичане (усвояване) на седемте космически кръга. Тези кръгове на придвижване на смъртните са нива на съвкупните интелектуални, социални, духовни и космически ценности. Смъртните започват от седмия кръг и се стремят към първия, при което към всички, които достигнат третия кръг, веднага се прикрепват лични хранители на съдбата. Личността на такива смъртни може да се възстановява в моронтия независимо от периодическите или други раздавания на правосъдие.</p>
<p id="U49_6_9" class="btn"><small>49:6.9 (569.4)</small> В течение на ранните епохи на еволюционния свят само малък брой смъртни застават пред съда на третия ден. Но със смяната на една ера с друга расте брот на личните хранители на съдбата, които се прикрепват към развиващите се смъртни, благодарение на което все повече формиращи се създания възстановяват своята личност в първия обителски свят на третия ден след естествената смърт. В такива случаи връщането на Настройчика ознаменува пробуждането на човешката душа, което е такова буквално възстановяване на личността на смъртния, както и при масовото оповестяване на списъците при завършването на съдния период в еволюционните светове.</p>
<p id="U49_6_10" class="bts"><small>49:6.10 (569.5)</small> Има три групи възходящи създания на индивидуален възход. По-малко развитите пристигат в изначалния, или първия, обителски свят. По-развитата група може да поеме по моронтийния път във всеки от промеждутъчните обителски светове, в зависимост от миналите си планетарни успехи. Най-развитата от тези групи фактически започва да придобива моронтиен опит в седмия обителски свят.</p>
<p id="U49_6_11" class="btn"><small>49:6.11 (569.6)</small> 3. <em>Възход, обусловен от изпитателните приюти.</em> За вселената пристигането на Настройчика означава появата на индивидуалност и всички снабдени с Настройчик същества ги очаква справедлив съд. Но тленният живот в еволюционните светове е пълен с неочакваности и много умират в младостта си, без да успеят да изберат Райския път. Такива снабдени с Настройчици и млади хора следват този от родителите, който притежава по-висок духовен статут, отправяйки се в системния свят на завършилите (изпитателния приют) на третия ден, при особено възкресение или при редовните хилядолетни и завършващи съдната епоха обявявания на списъците.</p>
<p id="U49_6_12" class="btn"><small>49:6.12 (570.1)</small> Децата, които умират в твърде ранна възраст и вследствие на това нямат Настройчици на Съзнанието, възстановяват своята личност в света на завършващите в локалната вселена едновременно с пристигането на когото и да е от родителите в обителския свят. При раждането му на Земята детето придобива физическа цялостност, но по отношение продължаването на живота всички деца, които нямат Настройчици, се смятат за все още свързани с родителите си.</p>
<p id="U49_6_13" class="btn"><small>49:6.13 (570.2)</small> В надлежното време Настройчиците на Съзнанието се населват в тези младенци, докато серафическото служене на двете групи деца, чийто възход е обусловен от изпитателните приюти, общо взето е сходно на това на по-напредналия родител или напълно съответства на това на спасения родител, в случай че се спасява само единият от родителите. Независимо от статута на родителите тези, които се издигнат до третия кръг, получават лични хранители.</p>
<p id="U49_6_14" class="bts"><small>49:6.14 (570.3)</small> Подобни изпитателни приюти се намират в сферите за завършващи на ниво съзвездие и във вселенския център за тези деца, които нямат Настройчици и принадлежат към първичния или вторичен модифициран тип на възход.</p>
<p id="U49_6_15" class="btn"><small>49:6.15 (570.4)</small> 4. <em>Вторични модифицирани типове възход.</em> В тази група влизат прогресивни човешки същества от промеждутъчните еволюционни светове. Като правило те не избягват естествената смърт, но се освобождават от преминаване през седемте обителски свята.</p>
<p id="U49_6_16" class="btn"><small>49:6.16 (570.5)</small> По-малко съвършените групи се пробуждат в столиците на своите локални системи, минавайки само обителските светове. Промеждутъчната група се отправя в подготвителните светове на съзвездието. Тя пропуска целия моронтиен режим на локалната система. Още по-късно, в планетарните епохи на духовни стремежи, много съхранили се създания се събуждат в столицата на съзвездието, откъдето започват възхода си към Рая.</p>
<p id="U49_6_17" class="bts"><small>49:6.17 (570.6)</small> Но преди каквито и да са създания от тази група да могат да се отправят напред, те са длъжни да се върнат назад, за да станат възпитатели в пропуснатите от тях светове и да придобият богат опит като учители в тези сфери, в които не са били ученици. Впоследствие всички те продължават пътя към Рая по общоприетите маршрути за възход на смъртните.</p>
<p id="U49_6_18" class="btn"><small>49:6.18 (570.7)</small> 5. <em>Първичен модифициран тип възход.</em> Тези смъртни принадлежат към типа еволюционни създания, които се сливат с Настройчиците, но обикновено те са характерни за последните етапи на развитие на човека в еволюиращия свят. Тези прославени същества се освобождават от преминаване през вратата на смъртта; тях ги овладява Синът и те се преобразуват от числото на живите, в същия миг представяйки се пред Пълновластния Син в столицата на локалната вселена.</p>
<p id="U49_6_19" class="btn"><small>49:6.19 (570.8)</small> Тези смъртни се сливат със своите Настройчици при живота си в плът и такива слели се с Настройчика личности свободно пресичат пространството до обличането си в моронтийни форми. За сметка на прекия пренос на Настройчика тези слели се души се отправят към възкресителните зали на висшите моронтийни сфери, където придобиват своето изначално моронтийно одеяние точно така, както и всички останали смъртни, пристигащи от еволюционните светове.</p>
<p id="U49_6_20" class="btn"><small>49:6.20 (570.9)</small> Този първичен видоизменен начин за възход на смъртните може да се отнася за индивидите от всеки планетарен тип, обхващайки както низшите, така и висшите етапи от развитието на световете, където става сливането на създанията с Настройчиците; но той най-често се използва в по-старите сфери, извлекли полза от многобройните посещения на божествените Синове.</p>
<p id="U49_6_21" class="btl"><small>49:6.21 (570.10)</small> С утвърждаването на планетата в светлината и живота много създания отиват във вселенските моронтийни светове посредством първичния модифициран тип пренос. Още по-късно, с настъпването на високоразвитите етапи на устойчиво съществуване, когато повечето от напускащите сферата смъртни влизат в този клас, планетата се смята за принадлежаща към този тип. Естествената смърт става все по-рядко явление в тези сфери, отдавна утвърдили се в светлината и живота.</p>
<p id="U49_6_22" class="btl"><small>49:6.22 (571.1)</small> [Представено от Мелхиседек на Йерусемското училище за планетарно управление.]</p>
</div>
</body>
</html>