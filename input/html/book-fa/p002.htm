<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2018 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 2 - طبیعت خداوند</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">نسخۀ پیشنویس</span></h1>
</div>
 <div class="c1">
 <h1 style="direction:rtl">کتاب یورنشیا</h1>
</div>
<div class="c1">
<h2 style="direction:rtl">قسمت اول</h2>
</div>
<div class="c1">
<h2 style="direction:rtl">جهان مرکزی و ابرجهانها</h2>
</div>
<div class="c1">
<h2 style="direction:rtl">مقالۀ 2</h2>
</div>
<div class="c1">
<h3 style="direction:rtl">طبیعت خداوند</h3>
</div>

<p style="direction:rtl">  تا میزانی که بالاترین درک محتمل انسان از خداوند در حیطۀ تصور و کمال مطلوب بشر از یک شخصیت آغازین و بیکران می&zwnj;گنجد، مجاز است و ممکن است یاری دهنده باشد، که برخی از خصوصیات ویژۀ طبیعت الهی را که سرشت الوهیت را تشکیل می&zwnj;دهد مطالعه نماییم. طبیعت خداوند از طریق آشکارسازی پدر که میکائیل نبادان در آموزشهای گوناگون خود و در زندگی عالی انسانی خود در جسم نمایان ساخت به بهترین نحو می&zwnj;تواند تفهیم شود. طبیعت الهی همچنین در صورتی می&zwnj;تواند توسط انسان بهتر تفهیم شود که او خود را به عنوان یک فرزند خداوند تلقی نموده و به آفرینندۀ بهشتی به عنوان یک پدر روحانی حقیقی بنگرد.</p>
<p style="direction:rtl">  طبیعت خداوند می&zwnj;تواند در آشکار شدن اندیشه&zwnj;های متعالی مورد مطالعه قرار گیرد. سیرت الهی می&zwnj;تواند به عنوان تصویری از ایده&zwnj;آلهای ملکوتی در نظر گرفته شود. اما روشنگرترین و از لحاظ معنوی تهذیب کننده&zwnj;ترین مکاشفۀ طبیعت الهی باید در درک زندگی مذهبی عیسی ناصری، هم پیش و هم پس از نیل او به آگاهی کامل از ربانیت یافت شود. اگر زندگی در جسم ظهور یافتۀ میکائیل به عنوان زمینه&zwnj;ای برای آشکارسازی خداوند به انسان در نظر گرفته شود، ما می&zwnj;توانیم کوشش کنیم برخی از تصورات و ایده&zwnj;آلها را پیرامون طبیعت الهی که احتمالاً می&zwnj;تواند سهمی در روشن&zwnj;سازی و یگانه&zwnj;سازی بیشتر ایدۀ بشر از طبیعت و ویژگی شخصیت پدر جهانی داشته باشد در غالب سمبلهای لغوی بشر بیان کنیم.</p>
<p style="direction:rtl">  ما به دلیل ظرفیت محدود ذهن انسان در تمامی تلاشمان برای بسط دادن و معنوی ساختن ایدۀ بشر از خداوند، به طرز فاحشی در محدودیت قرار داریم. ما همچنین به دلیل محدودیتهای زبان و به لحاظ فقر مطلب، که می&zwnj;تواند در تلاش ما برای توصیف ارزشهای الهی و برای عرضۀ معانی معنوی به ذهن متناهی و فانی انسان به منظور توضیح یا مقایسه به کار گرفته شود، در اجرای مأموریت خود به طور جدی در محدودیت قرار داریم. تمامی تلاشهای ما برای بسط ایدۀ بشر از خداوند، اگر به خاطر این واقعیت که ذهن فانی توسط تنظیم کنندۀ اعطاییِ پدر جهانی مورد سکنی واقع شده و توسط روح حقیقتِ پسر آفریننده رسوخ یافته است نبود، تقریباً بیهوده می&zwnj;بود. بنابراین، منوط به حضور این روحهای الهی در قلب انسان برای مساعدت در امر بسط مفهوم خداوند، من اجرای حکم خود را برای توصیف بیشتر طبیعت خداوند برای ذهن انسان با مسرت به عهده می&zwnj;گیرم.</p>
<div class="c1">
<h4 style="direction:rtl">1- بیکرانی خداوند</h4></div>

<p style="direction:rtl">  &rdquo;بیکران را لمس نموده، ولی نمی&zwnj;توانیم او را دریابیم. رد پاهای الهی شناخته شده نیستند.&ldquo; &rdquo;درک او بی&zwnj;پایان و عظمت او کشف ناکردنی است.&ldquo; نور کور کنندۀ حضور پدر آن چنان است که برای مخلوقات دون پایۀ او ظاهراً وی &rdquo;در تاریکی ضخیمی سکونت دارد.&ldquo; نه فقط اندیشه&zwnj;ها و طرحهای او کشف ناکردنی است، بلکه &rdquo;او کارهای بزرگ و شگرف بیشماری انجام می&zwnj;دهد.&ldquo; &rdquo;خداوند بزرگ است، ما او را درک نمی&zwnj;کنیم، و تعداد سالهای او را نیز نمی&zwnj;توان دریافت.&ldquo; &rdquo;آیا خداوند به راستی در زمین سکنی خواهد گزید؟ بنگرید، فلک (جهان) و فلک افلاک (جهان جهانها) نمی&zwnj;توانند او را در بر گیرند.&ldquo; &rdquo;چقدر قضاوتهای او کشف ناکردنی و راههای او فراتر از دریافتن است!&ldquo;</p>
<p style="direction:rtl">  &rdquo;تنها یک خدا وجود دارد، پدر بیکران، که یک آفرینندۀ وفادار نیز هست.&ldquo; &rdquo;آفریدگار الهی همچنین تقدیرگر جهانی، سرچشمه و مقصد روانها است. او روان متعالی است، ذهن آغازین، و روح نامحدود تمامی آفرینش.&ldquo; &rdquo;کنترل کنندۀ بزرگ مرتکب اشتباه نمی&zwnj;شود. او پرتلألو از شکوه و جلال است.&ldquo; &rdquo;خداوند آفرینندۀ کاملاً عاری از ترس و عداوت است. او فناناپذیر، جاودان، خود - موجود، الهی، و بخشنده است.&ldquo; &rdquo;جد آسمانی تمامی چیزها چقدر پاک و زیبا، چقدر ژرف و غیرقابل تعمق است!&ldquo; &rdquo;بیکران از این نظر که انسانها را از خود بهره&zwnj;مند می&zwnj;سازد عالی&zwnj;ترین است. او آغاز و پایان است، پدرِ هر مقصود نیک و کامل.&ldquo; &rdquo;با خداوند همه چیز امکان&zwnj;پذیر است. آفریدگار جاودان علت علتها است.&ldquo;</p>
<p style="direction:rtl">  به رغم بیکرانی آثار شگفت&zwnj;انگیز شخصیت جاودانه و جهانی پدر، او به طور کامل هم از بیکرانی و هم از ابدیت خویش خود آگاه است. او همچنین کاملاً به کمال و قدرت خود واقف است. گذشته از همردیفان الهی او، وی تنها موجود در جهان است که یک ارزیابی تمام عیار، صحیح، و کاملی را از خود تجربه می&zwnj;نماید.</p>
<p style="direction:rtl">  پدر دائماً و به طور بی&zwnj;وقفه نیاز متغیر درخواست برای خود را آن گونه که گاه به گاه در بخشهای مختلف جهان بنیادین او تغییر می&zwnj;یابد تأمین می&zwnj;کند. خدای بزرگ خود را می&zwnj;شناسد و درک می&zwnj;کند. او نسبت به تمامی ویژگیهای کمال بنیادین خویش بی&zwnj;نهایت خود آگاه است. خداوند یک حادثۀ کیهانی نیست. او یک آزمایشگر جهانی هم نیست. فرمانروایان جهان ممکن است به ماجراجویی مبادرت ورزند، پدران کوکبه ممکن است تجربه کنند، سران سیستم ممکن است تمرین کنند، اما پدر جهانی انتها را از آغاز می&zwnj;بیند، و طرح الهی و مقصود جاودانۀ او در واقع در بر گیرنده و شامل تمامی تجربیات و تمامی ماجراهای تمام موجودات تحت فرمان او در هر کره، سیستم، و کوکبه در هر جهان قلمروهای پهناور او می&zwnj;باشد.</p>
<p style="direction:rtl">  هیچ چیز برای خداوند تازگی ندارد، و هیچ رویداد کیهانی هرگز موجب شگفتی نیست. او در گسترۀ ابدیت سکنی می&zwnj;گزیند. او بدون آغاز یا پایان روزها است. برای خداوند گذشته، حال، یا آینده وجود ندارد. همه وقت در هر لحظۀ مشخص زمان حال است. او من هستمِ بزرگ و یگانه است.</p>
<p style="direction:rtl">  پدر جهانی به طور مطلق و نامحدود در تمام ویژگیهای خود نامتناهی است. و این واقعیت، در جوهر خود، به طور اتوماتیک او را از کلیۀ ارتباطات مستقیم شخصی با موجودات مادی متناهی و سایر مخلوقات هوشمند دون مرتبه منفصل می&zwnj;سازد.</p>
<p style="direction:rtl">  و تمامی این کار چنین ترتیباتی را برای تماس و ارتباط با مخلوقات گوناگون او ضروری می&zwnj;سازد، آن طور که اول، در شخصیتهای پسران بهشتی خداوند مقرر شده است، که گر چه در ربانیت کامل هستند، اغلب نیز در طبیعت عینی جسم و خون نژادهای سیاره&zwnj;ای سهیم شده، و یکی از شما و با شما یکی می&zwnj;شوند و بدین ترتیب چنان که واقع شد، خداوند انسان می&zwnj;شود، آنطور که در اعطای میکائیل که متناوباً پسر خدا و پسر انسان خوانده می&zwnj;شد، رخ داد. و دوم، شخصیتهای روح بیکران هستند، رسته&zwnj;های گوناگون گروههای فرشتگان سراف و سایر موجودات آسمانی هوشمند که به موجودات مادی دون منشأ نزدیک می&zwnj;شوند و به طرق بسیار به آنان کمک معنوی داده و خدمت می&zwnj;کنند. و سوم، ناصحان اسرارآمیزِ غیرشخصی، تنظیم کنندگان فکر هستند، هدیۀ واقعی خود خدای بزرگ که برای سکنی گزیدن در انسانهای همانند یورنشیا اعزام گشته و بدون اعلان و بدون توضیح فرستاده شده&zwnj;اند. آنها با سخاوتی بی&zwnj;پایان از عرش جلال فرود می&zwnj;آیند تا اذهان متواضع آن فانیانی را که از ظرفیت خداشناسی یا از پتانسیل آن برخوردارند مستفیض گردانیده و در آنها سکنی گزینند.</p>
<p style="direction:rtl">  پدر بهشتی بدین شیوه&zwnj;ها و شیوه&zwnj;های بسیار دیگر، از راههایی که برای شما ناشناخته و به کلی در ورای ادراک متناهی هستند، به گونه&zwnj;ای مهرآمیز و مشتاقانه به پایین گام نهاده و یا بیکرانی خود را تعدیل ساخته، کاسته، و تقلیل می&zwnj;دهد تا بتواند به اذهان متناهی فرزندان مخلوق خود نزدیکتر شود. و بدین ترتیب پدر بیکران از طریق یک سری توذیعات شخصیتی که به صورت کاهنده&zwnj;ای مطلق هستند قادر است از تماس نزدیک با موجودات هوشمند گوناگون بسیاری از قلمروهای جهان پهناور خویش برخوردار گردد.</p>
<p style="direction:rtl">  او تمامی این کار را بدون این که ذره&zwnj;ای از حقیقت و واقعیت بیکرانی، ابدیت، و آغازین بودن او کاسته شود، انجام داده است، اکنون انجام می&zwnj;دهد، و برای همیشه مستمراً انجام خواهد داد. و این چیزها به رغم دشواری درک آنها و رازی که آنها در آن نهفته&zwnj;اند، یا عدم امکان تفهیم کامل آنها توسط مخلوقات، نظیر آنهایی که در یورنشیا اقامت دارند، مطلقاً حقیقت دارند.</p>
<p style="direction:rtl">  چون اولین پدر در طرحهای خود نامتناهی و در مقاصد خود ابدی است، ذاتاً برای هر موجود متناهی غیرممکن است که همواره این طرحها و مقاصد الهی را در تمامیتشان فهمیده یا درک کند. انسان فانی فقط گاه و بیگاه، اینجا و آنجا، می&zwnj;تواند به مقاصد پدر چنان که در رابطه با به انجام رسانیدن طرح صعود مخلوق در سطوح پی در پی پیشرفت جهانی آن آشکار می&zwnj;شود نظری اجمالی بیفکند. اگر چه انسان قادر نیست اهمیت نامتناهی بودن را دریابد، پدر بیکران به طور قطع کل متناهی بودن همۀ فرزندانش را در تمامی جهانها کاملاً درک می&zwnj;کند و به گونه&zwnj;ای مهرآمیز پذیرا می&zwnj;شود.</p>
<p style="direction:rtl">  پدر با تعداد کثیری از موجودات بالاتر بهشت در ربانیت و ابدیت سهیم است، ولی ما این که آیا بیکرانی و آغازین بودن جهانی متعاقب آن با کسی به استثنای همراهان همردیف تثلیث بهشتی او قسمت می&zwnj;شود را مورد سئوال قرار می&zwnj;دهیم. نامتناهی بودن شخصیتی باید ضرورتاً کل متناهی بودن شخصیتی را در بر گیرد، و از این رو این حقیقت &mdash; حقیقت عینی &mdash; از این آموزش که اعلام می&zwnj;دارد: &rdquo;ما در او زیسته و حرکت کرده و وجود داریم.&ldquo; آن ذرۀ الوهیت خالص پدر جهانی که در انسان فانی ساکن است بخشی از بیکرانی اولین منبع و مرکز بزرگ، پدرِ پدرها، <em>می&zwnj;باشد.</em></p>
<div class="c1">
<h4 style="direction:rtl">2- کمال جاودانۀ پدر</h4></div>

<p style="direction:rtl">  حتی پیامبران پیشین شما طبیعت جاودان، بدون آغاز، بی&zwnj;پایان، و مدوّر پدر جهانی را درک می&zwnj;کردند. خداوند عملاً و به طور ابدی در جهان جهانهای خویش حضور دارد. او با تمام اقتدار مطلق و عظمت جاودانۀ خود در لحظۀ حال سکونت دارد. &rdquo;پدر در خود حیات دارد، و این حیات، زندگی جاودانه است.&ldquo; در سراسر اعصار جاودان، پدر بوده است که &rdquo;به همه حیات می&zwnj;بخشد.&ldquo; در راستی الهی، کمال بی&zwnj;نهایت موجود است. &rdquo;من خداوند هستم، من تغییر نمی&zwnj;کنم.&ldquo; دانش ما از جهان جهانها آشکار می&zwnj;سازد که نه تنها او پدر نورها است، بلکه در سلوک او در امور بین سیاره&zwnj;ای &rdquo;هیچ تغییر یا نشانی از تغییر وجود ندارد.&ldquo; او &rdquo;پایان را از آغاز اعلام می&zwnj;دارد.&ldquo; او می&zwnj;گوید: &rdquo;نظر من پابرجا است. من تمامی آنچه را بر آن خرسندم مطابق مقصود جاودانه که در پسرم منظور داشتم به انجام می&zwnj;رسانم.&ldquo; از این رو برنامه&zwnj;ها و مقاصد اولین منبع و مرکز مانند خود او هستند: جاودان، کامل، و تا ابد تغییرناپذیر.</p>
<p style="direction:rtl">  در فرامین پدر نهایت تکمیل یافتگی و کمال سرشار وجود دارد. &rdquo;هر چه خداوند انجام دهد همیشگی است. هیچ چیز نمی&zwnj;تواند به آن اضافه شده و یا چیزی از آن کسر گردد.&ldquo; پدر جهانی از مقاصد اولیۀ خرد و کمال خویش پشیمان نمی&zwnj;گردد. برنامه&zwnj;های او پابرجا و نظر او تغییرناپذیر است، ضمن این که اعمال او الهی و خطاناپذیر هستند. &rdquo;هزار سال در دیدۀ او آنگاه که سپری &zwnj;گردد چون دیروز و به سان یک پاس در شب است.&ldquo; کمال ربانیت و عظمت ابدیت پیوسته در ورای درک کامل ذهن محدود انسان فانی است.</p>
<p style="direction:rtl">  واکنشهای یک خدای تغییرناپذیر، در اجرای مقصود جاودانۀ او، ممکن است به نظر رسد مطابق طرز برخورد متغیر و اذهان دگرگون مخلوقات هوشمند او تغییر یابد، یعنی ممکن است در ظاهر و به طور سطحی تغییر کند، اما در زیر سطح و زیر تمامی مشهودات بیرونی، مقصود تغییرناپذیر، طرح پایدار خدای جاودان پیوسته موجود است.</p>
<p style="direction:rtl">  در جهانهای خارج، کمال لزوماً باید یک عبارت نسبی باشد، اما در جهان مرکزی و به ویژه در بهشت، کمال سرشار است، و در برخی مراحل حتی مطلق است. تجلّیهای تثلیث، نمایش کمال الهی را تغییر می&zwnj;دهند ولی آن را تقلیل نمی&zwnj;دهند.</p>
<p style="direction:rtl">  کمال آغازین خداوند شامل یک نیکویی پنداشته شده نیست بلکه در کمال ذاتی خوبی طبیعت الهی او است. او نهایی، کامل، و غایت کمال است. هیچ فقدانی در زیبایی و کمال سیرت نیکوی او وجود ندارد. و تمامی طرح وجودهای زنده در کرات فضا در هدف الهی ارتقاءِ تمامی مخلوقات صاحب اراده به مقصد بالای تجربۀ سهیم شدن در کمال بهشتی پدر متمرکز است. خداوند نه خود محور و نه خود شامل است. او هرگز از اعطای خود بر تمام مخلوقاتِ خود آگاهِ جهان پهناور جهانها باز نمی&zwnj;ایستد.</p>
<p style="direction:rtl">  خداوند به طور ابدی و بی&zwnj;نهایت کامل است. او شخصاً نمی&zwnj;تواند عدم کمال را به عنوان تجربۀ خود از سر بگذراند، اما او در آگاهی از تمام تجارب عدم کمال کلیۀ مخلوقات در حال تقلای جهانهای تکاملی تمامی پسران آفرینندۀ بهشتی سهیم است. لمس شخصی و رهایی&zwnj;بخشِ خداوندِ کمال بر قلبها سایه می&zwnj;افکند و طبیعت تمامی آن مخلوقات فانی را که به سطح جهانی بصیرت اخلاقی فراز یافته&zwnj;اند در بر می&zwnj;گیرد. پدر جهانی از این راه و نیز از طریق تماسهای حضور الهی، عملاً در تجربه<em> با</em> عدم بلوغ و عدم کمال در دورۀ زندگانی در حال تکامل هر موجود درستکار کل جهان شرکت می&zwnj;کند.</p>
<p style="direction:rtl">  محدودیتهای بشری، شرارت بالقوه، بخشی از طبیعت الهی نیستند، اما تجربۀ انسان فانی <em>با</em> شرارت و تمامی روابط انسان با آن یقیناً بخشی از ادراک نفس در حال گسترش خداوند در فرزندان زمان &mdash; مخلوقات برخوردار از مسئولیت اخلاقی که توسط هر پسر آفرینندۀ اعزام گشته از بهشت، آفریده شده یا تکامل یافته&zwnj;اند &mdash; می&zwnj;باشد.</p>
<div class="c1">
<h4 style="direction:rtl">3- عدالت و درستکاری</h4></div>

<p style="direction:rtl">  خداوند درستکار است، از این رو عادل است. &rdquo;خداوند در کلیۀ راههای خود صالح است.&ldquo; &rdquo;خداوند می&zwnj;گوید: من همۀ آنچه را که انجام داده&zwnj;ام بی&zwnj;دلیل انجام نداده&zwnj;ام.&ldquo; &rdquo;قضاوتهای خداوند تماماً حقیقی و نیکو است.&ldquo; عدالت پدر جهانی نمی&zwnj;تواند از اعمال و کارهای مخلوقاتش تأثیر پذیرد، &rdquo;زیرا در پروردگار، خدای ما، هیچ بی&zwnj;عدالتی، هیچ جانبداری از اشخاص، و هیچ هدیه&zwnj;پذیری وجود ندارد.&ldquo;</p>
<p style="direction:rtl">  چه بیهوده است که از چنین خدایی برای تغییر فرامین تغییرناپذیر او درخواستهای کودکانه به عمل آوریم تا بتوانیم از پیامدهای عادلانۀ عملکرد قوانین خردمندانۀ طبیعی و احکام معنوی نیکویش اجتناب ورزیم! &rdquo;فریب نخورید، خداوند مورد استهزا قرار نمی&zwnj;گیرد، زیرا انسان هر چه بکارد، همان را درو خواهد کرد.&ldquo; درست است، حتی در عدالت درو کردن خرمن خطاکاری، عدل الهی او همیشه با شفقت تعدیل می&zwnj;گردد. داور ابدی خرد بیکرانی است که نسبتهای عدالت و رحمت را که در هر موقعیت مشخص تخصیص داده خواهد شد تعیین می&zwnj;کند. بالاترین مجازات (در واقع پیامد اجتناب ناپذیر) برای خطاکاری و شورش تعمدی بر ضد دولت خداوند، از دست دادن وجود به عنوان تابع جداگانۀ آن دولت می&zwnj;باشد. نتیجۀ نهایی گناه با تمامی وجود نابودی است. در تحلیل نهایی، چنین افراد به گناه شناخته شده از طریق در بر گرفتن شرارت با کاملاً غیرواقعی شدن، خود را نابود ساخته&zwnj;اند. با این وجود، ناپدید شدن عملی چنین مخلوقی تا زمان اجابت کامل حکم صادرۀ عدالت جاری در آن جهان همیشه به تعویق می&zwnj;افتد.</p>
<p style="direction:rtl">  پایان دادن وجود معمولاً در قضاوت اعطایی یا دوره&zwnj;ای ناحیه یا نواحی صادر می&zwnj;شود. در کره&zwnj;ای نظیر یورنشیا در پایان اعطای سیاره&zwnj;ای می&zwnj;آید. پایان دادن وجود در چنین اوقاتی توسط عمل هماهنگ کلیۀ دادگاههای حوزۀ قضایی که از شورای سیاره&zwnj;ای تا دادگاههای پسر آفریننده و تا محکمات دادرسی قدمای ایامها امتداد می&zwnj;یابد می&zwnj;تواند صادر شود. حکم نابودی در دادگاههای بالاتر ابرجهان به دنبال تأیید ناگسستنی اعلام جرم که از کرۀ محل اقامت خطاکار سرچشمه می&zwnj;گیرد منشأ می&zwnj;یابد. و آنگاه، وقتی که فتوای نابودی در بالا تأیید گشت، اجرای آن توسط عمل مستقیم آن قضاتی که در ستاد مرکزی ابرجهان اقامت گزیده و عمل می&zwnj;کنند صورت می&zwnj;پذیرد.</p>
<p style="direction:rtl">  هنگامی که این فتوی نهایتاً تأیید شد، موجودِ به گناه شناخته شده بلادرنگ طوری می&zwnj;شود که گویا نبوده است. از چنین عاقبتی برخاستن از مرگ وجود ندارد. آن همیشگی و ابدی است. عوامل زندۀ انرژی هویت توسط دگرگونی زمان و تغییر شکل مکان به پتانسیلهای کیهانی که زمانی از آنجا پدیدار شده بودند تجزیه می&zwnj;شوند. اما در رابطه با شخصیت فرد شرور، به دلیل ناکامی مخلوق برای شکل دادن به آن انتخابها و تصمیمات نهایی که زندگی جاودان را حتمی می&zwnj;ساخت، او از یک وسیلۀ حیات مداوم محروم می&zwnj;گردد. وقتی که در بر گرفتن مداوم گناه توسط ذهن مربوطه به خود شناسایی کامل با شرارت منجر می&zwnj;شود، آنگاه به دنبال خاتمۀ حیات، به دنبال نابودی کیهانی، چنین شخصیت منزوی جذب روح&zwnj;الارواح آفرینش می&zwnj;شود و بخشی از تجربۀ در حال تکامل ایزد متعال می&zwnj;گردد. او دیگر هیچگاه به عنوان یک شخصیت پدیدار نمی&zwnj;شود. هویت او طوری می&zwnj;شود که گویا هرگز نبوده است. در مورد یک شخصیتی که تنظیم کننده در او ساکن است، ارزشهای معنوی تجربی در واقعیتِ تنظیم کنندۀ ادامه دهنده بقا می&zwnj;یابند.</p>
<p style="direction:rtl">  در هر مجادلۀ جهانی میان سطوح عینی واقعیت، نهایتاً شخصیت سطح بالاتر بر شخصیت سطح پایین&zwnj;تر پیروز می&zwnj;شود. این نتیجۀ غیرقابل اجتناب جدل جهانی ذاتی این واقعیت است که الوهیت کیفیت برابر با درجۀ اصالت یا واقعیت هر مخلوق صاحب اراده می&zwnj;باشد. شرارت تقلیل نیافته، خطای کامل، گناه مشتاقانه، و تبهکاری تخفیف نیافته ذاتاً و به طور اتوماتیک انتحاری هستند. چنین رفتارهای غیرواقعی کیهانی فقط به خاطر رحمت و بردباری گذرای موکول به عمل تعیین عدالت و مکانیسمهای دادجویانۀ محکمات قضاوت عادلانۀ جهان می&zwnj;توانند در گیتی بقا یابند.</p>
<p style="direction:rtl">  قانون پسران آفریننده در جهانهای محلی شامل آفرینش و معنویت بخشیدن است. این پسران خود را وقف اجرای مؤثر طرح بهشتی صعود تدریجی انسان فانی، توانبخشی یاغیان و خطا اندیشان می&zwnj;نمایند، اما وقتی که کلیۀ چنین تلاشهای مهرآمیز نهایتاً و برای همیشه به دور انداخته شدند، حکم نهایی نابودی توسط نیروهایی که تحت حوزۀ قضایی قدمای ایامها عمل می&zwnj;نمایند اجرا می&zwnj;گردد.</p>
<div class="c1">
<h4 style="direction:rtl">4- ترحم الهی</h4></div>

<p style="direction:rtl">  ترحم به سادگی عدالت تعدیل شده با آن خردی است که از کمال دانش و شناخت کامل ضعفهای طبیعی و محدودیتهای محیطی مخلوقات متناهی ناشی می&zwnj;شود. &rdquo;خدای ما پر از شفقت، رئوف، بردبار، و مملو از ترحم است.&ldquo; از این رو &rdquo;هر کس که خداوند را ندا دهد نجات خواهد یافت،&ldquo; &rdquo;زیرا او فراوان می&zwnj;بخشد.&ldquo; &rdquo;بخشش خداوند از ازل تا ابد است.&ldquo; آری، &rdquo;بخشش او تا ابد پایدار است.&ldquo; &rdquo;من خدایی هستم که محبتی مهرآمیز، قضاوت، و درستکاری را در زمین به اجرا می&zwnj;گذارد، زیرا در این چیزها من خشنود می&zwnj;شوم.&ldquo; &rdquo;من از روی میل فرزندان انسان را دچار مصیبت ننموده و آنها را محزون نمی&zwnj;نمایم&ldquo;، زیرا من &rdquo;پدر بخششها و خدای تمام آسایشها&ldquo; هستم.</p>
<p style="direction:rtl">  خداوند ذاتاً مهربان، طبعاً دلسوز، و تا ابد بخشنده است. و هرگز لازم نیست که برای طلب مهر و محبت پدر بر او اعمال نفوذ شود. نیاز مخلوق برای حصول اطمینان از جاری شدن کامل رحمتهای لطیف پدر و خوبی نجات دهندۀ او کاملاً کافی است. چون خداوند همه چیز را دربارۀ فرزندان خود می&zwnj;داند، برای او بخشش آسان است. هر چه بهتر انسان همسایۀ خود را درک کند، آسانتر خواهد بود او را بخشیده، و حتی دوست بدارد.</p>
<p style="direction:rtl">  فقط تشخیص خرد بی&zwnj;نهایت، یک خداوند درستکار را قادر می&zwnj;سازد که عدالت و بخشش را به طور همزمان و در هر موقعیت مفروض جهانی به کار بندد. پدر آسمانی هرگز با حالات متضاد نسبت به فرزندان جهانی خود دچار از هم گسستگی نمی&zwnj;شود. خداوند هرگز قربانی حالات آنتاگونیستی نیست. علم همه جانبۀ خداوند به طور بی&zwnj;وقفه ارادۀ آزاد او را در انتخاب آن سلوک جهانی که به طور کامل، همزمان، و برابر مطالبات تمامی ویژگیهای الهی او و کیفیتهای نامتناهی طبیعت جاودان او را برآورده می&zwnj;سازد هدایت می&zwnj;کند.</p>
<p style="direction:rtl">  ترحم نتیجۀ طبیعی و اجتناب ناپذیر خوبی و محبت است. طبیعت خوب یک پدر با محبت ممکن نیست به کار بستن خردمندانۀ بخشش را به هر عضو از هر گروه از فرزندان جهان خویش دریغ دارد. عدالت ابدی و بخشش الهی با هم تشکیل آن چیزی را می&zwnj;دهند که در تجربۀ انسانی<em> انصاف</em> نامیده می&zwnj;شود.</p>
<p style="direction:rtl">  بخشش الهی نمایانگر تکنیک منصفانه&zwnj;ای از تعدیل بین سطوح جهانی کمال و نقصان می&zwnj;باشد. ترحم عدالت متعالی است که به شرایط انسان متناهی در حال تکامل انطباق یافته است، درستکاریِ ابدیت است که برای پاسخ به بالاترین منافع و سعادت جهانی فرزندان زمان تعدیل یافته است. ترحم نقض عدالت نیست بلکه تفسیر قابل درک مطالبات عدالت متعالی، آنطور که در مورد موجودات روحی تحت فرمان و مخلوقات مادی جهانهای در حال تکامل به طور عادلانه به کار برده می&zwnj;شود، می&zwnj;باشد. ترحم عدالت تثلیث بهشتی است که به طور عاقلانه و مهرآمیز شامل موجودات هوشمند گوناگون آفرینشهای زمان و فضا، آنطور که با خرد الهی فرموله شده و توسط ذهن عالم بر همه چیز و ارادۀ آزاد و مستقل پدر جهانی و کلیۀ آفرینندگان مرتبط به او تعیین می&zwnj;شود، می&zwnj;گردد.</p>
<div class="c1">
<h4 style="direction:rtl">5- محبت خداوند</h4></div>

<p style="direction:rtl">  &rdquo;خداوند محبت است&ldquo;، از این رو تنها شیوۀ برخورد شخصی او نسبت به امور جهان همیشه بازتابی از مهر الهی است. خداوند آنقدر ما را دوست دارد که حیات خویش را به ما عطا می&zwnj;دارد. &rdquo;او موجب طلوع خورشید برای شرور و برای خوب و فرستادن باران برای عادل و برای بی&zwnj;انصاف می&zwnj;شود.&ldquo;</p>
<p style="direction:rtl">  این اشتباه است که فکر کنیم خداوند را می&zwnj;توان با چرب زبانی به خاطر قربانیهای پسرانش و یا وساطت مخلوقات تحت فرمانش به دوست داشتن فرزندانش وا داشت. &rdquo;زیرا پدر خودش شما را دوست دارد.&ldquo; در پاسخ به این عطوفت پدرانه است که خداوند تنظیم کنندگان شگفت&zwnj;انگیز را برای سکونت در اذهان انسانها اعزام می&zwnj;دارد. محبت خداوند جهانی است. &rdquo;هر کس بخواهد می&zwnj;تواند بیاید.&ldquo; او &rdquo;مایل است تمام انسانها با دانستن حقیقت نجات یابند.&ldquo; او &rdquo;مایل نیست که هیچ کس هلاک گردد.&ldquo;</p>
<p style="direction:rtl">  آفرینندگان اولین کسانی هستند که سعی دارند انسان را از نتایج فاجعه&zwnj;بار تخطی ابلهانۀ خویش از قوانین الهی نجات دهند. محبت خداوند به طور طبیعی یک مهر پدرانه است. از این رو او گاهی اوقات &rdquo;برای منفعت خودمان ما را تنبیه می&zwnj;کند، تا بتوانیم در قدّوسیت او سهیم شویم.&ldquo; حتی در طول آزمونهای آتشین خود به یاد داشته باشید که &rdquo;در تمامی محنتهای ما، او با ما آزرده می&zwnj;شود.&ldquo;</p>
<p style="direction:rtl">  خداوند به طور الهی با گناهکاران مهربان است. هنگامی که یاغیان به درستکاری باز می&zwnj;گردند، با ترحم پذیرفته می&zwnj;شوند، &rdquo;زیرا خداوند ما به فراوانی می&zwnj;بخشد.&ldquo; &rdquo;من آنم که خطاهای شما را به خاطر خودم محو می&zwnj;گردانم، و گناهان شما را به یاد نخواهم آورد.&ldquo; &rdquo;بنگرید که چه نوع محبتی پدر به ما عطا کرده است که باید فرزندان خداوند خوانده شویم.&ldquo;</p>
<p style="direction:rtl">  با این همه، بزرگترین گواه خوبی خداوند و دلیل ارجح برای دوست داشتن او، هدیۀ سکنی&zwnj;گزین پدر &mdash; تنظیم کننده است که بسیار صبورانه در انتظار ساعتی است که شما هر دو برای ابد یکی خواهید گشت. اگر چه شما نمی&zwnj;توانید خدا را از طریق جستجو بیابید، اگر به راهبری روح سکنی&zwnj;گزین تسلیم شوید، بی&zwnj;تردید گام به گام، حیات به حیات، جهان به جهان، و دوره به دوره هدایت خواهید شد، تا این که سرانجام در حضور شخصیت بهشتی پدر جهانی بایستید.</p>
<p style="direction:rtl">  چقدر غیرمنطقی است که چون محدودیتهای طبیعت انسان و موانع آفرینش مادیِ شما این را برایتان غیرممکن می&zwnj;سازد که خداوند را ببینید، او را پرستش نکنید. بین شما و خداوند مسافت فاحشی وجود دارد (فضای فیزیکی) که باید پیموده شود. همچنین، فاصلۀ عظیمی از تفاوت معنوی موجود است که باید طی گردد. اما به رغم تمامی آنچه که به طور فیزیکی و معنوی شما را از حضور شخصی بهشتی خداوند جدا می&zwnj;سازد، درنگ کنید و به این حقیقت جدی بیاندیشید که خداوند درون شما زندگی می&zwnj;کند. او از پیش به طریقۀ خودش این فاصله را طی کرده است. او از خویشتن، روح خود را فرستاده است تا در شما زندگی کند و همینطور که شما دورۀ زندگانی جهانی خود را دنبال می&zwnj;کنید با شما در تلاش است.</p>
<p style="direction:rtl">  من این را آسان و دلپذیر می&zwnj;یابم که کسی را پرستش کنم که بسیار بزرگ است و در عین حال با عطوفتی فراوان وقف خدمت روحانی ارتقاءِ مخلوقات دون پایۀ خود می&zwnj;باشد. من طبعاً کسی را دوست دارم که در آفرینش و کنترل آن بسیار قدرتمند است و در عین حال در خوبی آنقدر کامل، و در مهر و محبت آنقدر باوفا است که پیوسته بر ما سایه می&zwnj;افکند. من تصور می&zwnj;کنم اگر خداوند آنقدر بزرگ و مقتدر نبود، مادامی که آنقدر خوب و بخشنده باشد، به همان اندازه او را دوست می&zwnj;داشتم. ما همگی پدر را بیشتر به خاطر طبیعتش دوست داریم تا به علت شناخت ویژگیهای حیرت انگیزش.</p>
<p style="direction:rtl">  وقتی که من پسران آفریننده و مدیران تحت فرمانشان را در حال چنان مبارزۀ متهورانه&zwnj;ای با دشواریهای گوناگون زمان که ذاتی تکامل جهانهای فضا است مشاهده می&zwnj;کنم، در می&zwnj;یابم که برای این فرمانروایان پایین&zwnj;تر جهانها، مهری بزرگ و عمیق دارم. با این همه، من فکر می&zwnj;کنم ما همگی، منجمله انسانهای قلمروهای وجود، پدر جهانی و کلیۀ موجودات دیگر، چه الهی و چه انسانی را دوست داریم، زیرا تشخیص می&zwnj;دهیم که این شخصیتها حقیقتاً ما را دوست دارند. تجربۀ دوست داشتن به قدر فراوان پاسخ مستقیمی به تجربۀ دوست داشته شدن است. با دانستن این که خداوند مرا دوست دارد، من باید به حد زیاد دوست داشتن او را ادامه دهم، گر چه حتی او عاری از کلیۀ ویژگیهای تعالیت، غائیت، و مطلق بودن خود می&zwnj;بود.</p>
<p style="direction:rtl">  محبت پدر ما را هم اکنون و در سراسر گسترۀ بی&zwnj;پایان اعصار جاودان دنبال می&zwnj;کند. همینطور که شما به طبیعت با محبت خداوند می&zwnj;اندیشید، فقط یک واکنش معقول و طبیعی شخصیتی مربوط به آن وجود دارد: شما آفرینندۀ خود را به طور فزاینده&zwnj; دوست خواهید داشت. شما نسبت به خداوند عطوفتی شبیه آن که یک فرزند به پدر زمینی خود دارد خواهید داشت. زیرا، همانطور که یک پدر، یک پدر واقعی، یک پدر حقیقی، فرزندان خود را دوست دارد، به همان صورت پدر جهانی پسران و دختران آفریدۀ خود را دوست داشته و برای ابد درصدد سعادت آنان بر می&zwnj;آید.</p>
<p style="direction:rtl">  اما محبت خداوند یک عطوفت هوشمند و دوراندیشانۀ پدرانه است. مهر الهی در ارتباط یگانه با خرد الهی و کلیۀ ویژگیهای بیکران دیگر طبیعت کامل پدر جهانی عمل می&zwnj;کند. خداوند محبت است، ولی محبت خداوند نیست. بزرگترین مظهر مهر الهی برای موجودات فانی در اعطای تنظیم کنندگان فکر مشاهده می&zwnj;شود، اما بزرگترین آشکارسازی مهر پدر برای شما در حیات اعطایی پسرش میکائیل، آنطور که در زمین حیاتی ایده&zwnj;آل و معنوی زیست نمود، دیده می&zwnj;شود. این تنظیم کنندۀ ساکن است که مهر پدر را برای هر روان انسانی به صورت فردی متبلور می&zwnj;سازد.</p>
<p style="direction:rtl">  گاهی اوقات برایم تقریباً دردآور است که مجبور هستم مهر الهی پدر آسمانی را برای فرزندان جهانی او با به کار بردن سمبل لغوی انسانی <em>عشق</em> توصیف نمایم. این عبارت گر چه بر بالاترین ایدۀ انسان از روابط انسانی در باب احترام و دلبستگی دلالت دارد، به طور مکرر نشانگر بسیاری از روابط بشری است که کاملاً دون مایه و به کلی نامناسب است که به وسیلۀ هر لغتی که همچنین برای نشان دادن مهر بی&zwnj;همتای خداوند زنده برای مخلوقات جهانش استفاده می&zwnj;شود شناخته شود. چقدر تأسف&zwnj;آور است که قادر نیستم از عبارتی آسمانی و منحصر به فرد که طبیعت حقیقی و زیبایی چشمگیر اهمیت مهر الهی پدر بهشتی را به ذهن انسان منتقل می&zwnj;نماید استفاده کنم.</p>
<p style="direction:rtl">  وقتی که انسان مهر یک خداوند شخصی را از نظر دور می&zwnj;دارد، پادشاهی خداوند صرفاً پادشاهی خوبی می&zwnj;شود. به رغم یگانگی بیکران طبیعت الهی، محبت ویژگی غالب تمامی برخوردهای شخصی خداوند با مخلوقاتش می&zwnj;باشد.</p>
<div class="c1">
<h4 style="direction:rtl">6- خوبی خداوند</h4></div>

<p style="direction:rtl">  ما ممکن است در جهان فیزیکی زیبایی الهی را ببینیم، ممکن است در دنیای عقلانی حقیقت جاودان را تشخیص دهیم، اما خوبی خداوند فقط در دنیای معنوی تجربۀ شخصی مذهبی یافت می&zwnj;شود. مذهب در جوهر حقیقی آن، یک ایمان و اعتماد به خوبی خداوند است. خداوند می&zwnj;تواند بزرگ و مطلق، و در فلسفه حتی به نحوی هوشمند و شخصی باشد، ولی خداوند در مذهب همچنین باید صالح باشد. او باید نیک باشد. انسان ممکن است از یک خدای بزرگ بهراسد، اما او تنها به یک خدای خوب اعتماد داشته و او را دوست دارد. این خوبی خداوند بخشی از شخصیت خداوند است، و ظهور کامل آن تنها در تجربۀ شخصی مذهبی فرزندان ایماندار خداوند پدیدار می&zwnj;شود.</p>
<p style="direction:rtl">  مذهب بر این اشاره دارد که فوق دنیای طبیعت روحی از نیازهای اساسی دنیای بشر آگاه، و به آن پاسخگو است. مذهب تکاملی ممکن است اخلاقی گردد، اما فقط مذهب آشکار شده حقیقتاً و به طور معنوی اخلاقی می&zwnj;شود. این مفهوم دیرین که خداوند الوهیتی است که اخلاقیات شاهانه بر او حکمفرما است توسط عیسی به آن سطح عاطفی تأثر برانگیز از اخلاقیات صمیمانۀ خانوادگی رابطۀ پدر و مادر، و فرزند، که هیچ چیز لطیف&zwnj;تر و زیباتر از آن در تجربۀ انسانی وجود ندارد، ارتقا یافت.</p>
<p style="direction:rtl">  &rdquo;غنی بودن خوبی خداوند، انسان خطاکار را به توبه رهنمون می&zwnj;سازد.&ldquo; &rdquo;هر هدیۀ خوب و هر هدیۀ کامل از پدر نورها نازل می&zwnj;شود.&ldquo; &rdquo;خداوند خوب است. او پناهگاه ابدی روانهای انسانها است.&ldquo; &rdquo;پروردگار خداوند بخشنده و مهربان است. او بردبار و مملو از خوبی و حقیقت است.&ldquo; &rdquo;بچشید و ببینید که پروردگار خوب است! متبارک است انسانی که به او اعتماد دارد.&ldquo; &rdquo;پروردگار مهربان و پر از شفقت است. او خدای رستگاری است.&ldquo; &rdquo;او دل شکستگان را شفا می&zwnj;بخشد و زخمهای روان را مرهم می&zwnj;گذارد. او بانی خیر تماماً قدرتمند انسان است.&ldquo;</p>
<p style="direction:rtl">  اگر چه مفهوم خداوند به عنوان یک پادشاه و قاضی، یک شاخص اخلاقی بالایی را ترویج نمود و موجب پیدایش مردمی احترام&zwnj;گذار به قانون به عنوان یک گروه گردید، فرد ایماندار را در رابطه با وضعیتش در زمان و در ابدیت در یک موقعیت غمناک ناامنی باقی گذارد. پیامبران آتی عبرانی اعلام کردند که خداوند پدر اسرائیل است. عیسی خداوند را به عنوان پدر هر موجود بشری آشکار نمود. تمامی ایدۀ انسانی از خداوند، به گونه&zwnj;ای متعال با زندگی عیسی روشن می&zwnj;شود. عدم خودخواهی به طور ذاتی در مهر پدری وجود دارد. خداوند نه <em>مثل</em> یک پدر، بلکه <em>به عنوان</em> یک پدر مهر می&zwnj;ورزد. او پدر بهشتی هر شخصیت جهانی است.</p>
<p style="direction:rtl">  درستکاری بر این دلالت دارد که خداوند سرچشمۀ قانون اخلاقی جهان است. حقیقت، خداوند را به عنوان یک آشکار کننده، به عنوان یک آموزگار جلوه&zwnj;گر می&zwnj;سازد. اما عشق، عطوفت می&zwnj;بخشد و می&zwnj;طلبد، درصدد همیاری قابل فهم نظیر آنچه بین والده و فرزند وجود دارد برمی&zwnj;آید. ممکن است درستکاری اندیشۀ الهی باشد، اما مهر ورزیدن شیوۀ یک پدر است. این تصور نادرست که درستکاری خداوند با مهر عاری از خودخواهی پدر آسمانی آشتی&zwnj;ناپذیر بود، فقدان یگانگی در طبیعت الوهیت را پیش فرض داشت و مستقیماً به ارائۀ تفصیلی نظریۀ کفاره منجر شد، که یک تهاجم فلسفی به وحدانیت و ارادۀ آزاد خداوند، هر دو، می&zwnj;باشد.</p>
<p style="direction:rtl">  پدر پرعطوفت آسمانی که روحش در فرزندان او در زمین ساکن است، یک شخصیت تقسیم شده &mdash; یکی از عدالت و دیگری از ترحم &mdash; نیست و برای به دست آوردن لطف یا بخشش خداوند هم نیازی به میانجی نیست. بر درستکاری الهی، عدالت اکید کیفر دهنده حکمفرما نیست. خداوند به عنوان یک پدر فراتر از خداوند به عنوان یک قاضی می&zwnj;باشد.</p>
<p style="direction:rtl">  خداوند هرگز خشمگین، انتقامجو، یا عصبانی نیست. این حقیقت دارد که خرد اغلب مانع مهر او می&zwnj;شود، ضمن این که عدالت، ترحم پذیرا ناشدۀ او را مشروط می&zwnj;سازد. عشق او به نیکی چاره&zwnj;ای جز این که به عنوان نفرتِ برابر برای گناه به نمایش درآید ندارد. پدر یک شخصیت ناسازگار نیست. یگانگی الهی کامل است. در تثلیث بهشتی، به رغم هویتهای ابدیِ همردیفان خداوند، یگانگی مطلق وجود دارد.</p>
<p style="direction:rtl">  خداوند گناهکار را دوست دارد و از گناه<em> متنفر</em> است: چنین بیانی از نظر فلسفی حقیقت دارد، اما خداوند یک شخصیت مافوق است، و فقط اشخاص می&zwnj;توانند اشخاص دیگر را دوست داشته یا به آنها نفرت ورزند. گناه یک شخص نیست. خداوند گناهکار را دوست دارد زیرا او یک واقعیت شخصیتی (بالقوه ابدی) است، حال آن که خداوند نسبت به گناه هیچ برخورد شخصی ندارد، زیرا گناه یک واقعیت معنوی نیست؛ آن شخصی نیست. از این رو فقط عدالت خداوند از وجود آن آگاه است. محبت خداوند گناهکار را نجات می&zwnj;دهد؛ قانون خداوند گناه را نابود می&zwnj;سازد. اگر گناهکار نهایتاً خود را کاملاً با گناه تعیین هویت نماید، ظاهراً این طرز برخورد طبیعت الهی تغییر می&zwnj;یابد، درست همانطور که همان ذهن انسان فانی ممکن است همچنین کاملاً خود را با روح تنظیم کنندۀ ساکن تعیین هویت نماید. طبیعت چنین انسان فانی به گناه شناخته شده&zwnj;ای در آن هنگام کاملاً غیرروحانی (و از این رو شخصاً غیرواقعی) گشته و نهایتاً نابودی وجود را تجربه خواهد نمود. عدم واقعیت، حتی کامل نبودن طبیعت مخلوق، نمی&zwnj;تواند برای همیشه در جهانی که به طور پیش رونده واقعی و به طور فزاینده معنوی است وجود داشته باشد.</p>
<p style="direction:rtl">  در رویارویی با دنیای شخصیت، خداوند یک شخص با محبت شناخته می&zwnj;شود. در رویارویی با دنیای معنوی، او یک محبت شخصی است. در تجربۀ معنوی او هر دو است. خواست ارادی خداوند با محبت تعیین هویت می&zwnj;شود. خوبی خداوند در بن خواست آزاد الهی &mdash; تمایل جهانی به مهر ورزیدن، نشان دادن ترحم، جلوه&zwnj;گر ساختن شکیبایی، و عطای بخشش &mdash; جای دارد.</p>
<div class="c1">
<h4 style="direction:rtl">7- حقیقت و زیبایی الهی</h4></div>

<p style="direction:rtl">  تمامی دانش متناهی و فهم مخلوق <em>نسبی</em> است. اطلاعات و آگاهی که حتی از منابع بالا گردآوری شده&zwnj;اند، فقط به طور نسبی کامل، به صورت موضعی دقیق، و به گونۀ شخصی حقیقی هستند.</p>
<p style="direction:rtl">  واقعیتهای فیزیکی نسبتاً یکسان هستند، اما در فلسفۀ جهان حقیقت یک عامل زنده و منعطف است. شخصیتهای در حال تکامل در ارتباطات خود فقط بخشاً خردمند و نسبتاً حقیقی هستند. آنان فقط تا جایی که تجربۀ شخصی&zwnj;شان امتداد می&zwnj;یابد می&zwnj;توانند مطمئن باشند. آنچه که ظاهراً در یک مکان ممکن است به طور کامل حقیقی باشد، در بخش دیگری از آفرینش تنها ممکن است نسبتاً حقیقی باشد.</p>
<p style="direction:rtl">  حقیقت الهی، حقیقت نهایی، یکسان و جهانی است، اما وصف چیزهای معنوی، آنطور که توسط افراد بیشماری که از کرات گوناگون می&zwnj;آیند گفته می&zwnj;شود، ممکن است گاهی اوقات به خاطر این نسبیت در کامل بودن دانش و در سرشار بودن تجربۀ شخصی و همچنین در طول و امتداد آن تجربه تغییر کند. در حالی که قوانین و احکام، افکار و طرز رفتار اولین منبع و مرکز بزرگ، به طور ابدی، به صورت بی&zwnj;نهایت، و در سراسر جهان حقیقی هستند، در عین حال کاربرد و تعدیل آنان برای هر جهان، سیستم، کره، و مخلوق هوشمند، مطابق طرحها و تکنیک پسران آفریننده، آنطور که در جهانهای مربوطۀ خود عمل می&zwnj;کنند، و همچنین در هماهنگی با برنامه&zwnj;ها و روشهای محلیِ روح بیکران و کلیۀ شخصیتهای آسمانی مربوطه می&zwnj;باشد.</p>
<p style="direction:rtl">  علم کاذب ماتریالیسم حکم طرد شدن انسان فانی را در جهان صادر می&zwnj;کند. چنین دانش قسمی به طور بالقوه اهریمنی است. این یک دانش مرکب از خوبی و شرارت، هر دو، است. حقیقت زیبا است زیرا هم سرشار و هم متقارن است. هنگامی که انسان در جستجوی حقیقت بر می&zwnj;آید، آنچه را که به گونه&zwnj;ای الهی واقعی است دنبال می&zwnj;کند.</p>
<p style="direction:rtl">  فلاسفه هنگامی که در خطای خیالبافی دچار گمراهی می&zwnj;شوند، مرتکب جدی&zwnj;ترین اشتباه خود می&zwnj;شوند، عمل تمرکز حواس روی یک جنبۀ واقعیت و سپس اعلام چنین جنبۀ منفردی به عنوان کل حقیقت. فیلسوف خردمند همیشه به دنبال طرح خلاق که در پشت تمامی پدیده&zwnj;های جهانی است، و نسبت به آنها پیش - موجود است، خواهد گشت. اندیشۀ آفریننده به طور تغییرناپذیر مقدم بر عمل خلاق می&zwnj;باشد.</p>
<p style="direction:rtl">  خودآگاهی روشنفکرانه می&zwnj;تواند زیبایی حقیقت، کیفیت معنوی آن را، نه تنها به وسیلۀ ثبات فلسفیِ مفاهیم آن، بلکه با قطعیت و اطمینان بیشتر توسط پاسخ خطاناپذیر روحِ حقیقتِ همیشه حاضر کشف نماید. شادی از شناخت حقیقت حاصل می&zwnj;شود زیرا می&zwnj;توان به آن <em>عمل نمود</em>، می&zwnj;توان با آن زندگانی کرد. ناامیدی و اندوه به دنبال خطا می&zwnj;آیند زیرا، از آنجایی که خطا واقعی نیست، نمی&zwnj;تواند در تجربه واقعی گردد. حقیقت الهی به بهترین صورت توسط <em>طعم معنوی</em> آن شناخته می&zwnj;شود.</p>
<p style="direction:rtl">  جستجوی ابدی برای یگانگی، برای پیوند الهی است. جهان پهناور فیزیکی در جزیرۀ بهشت به هم پیوند می&zwnj;خورد. جهان عقلانی در خدای ذهن، عامل مشترک، به هم وصل می&zwnj;شود. جهان روحی در شخصیت پسر جاودان به هم پیوسته است. ولی انسان منزوی زمان و فضا از طریق رابطۀ مستقیم میان تنظیم کنندۀ فکری ساکن و پدر جهانی در خدای پدر پیوند می&zwnj;خورد. تنظیم کنندۀ انسان ذره&zwnj;ای از خداوند است و برای همیشه به دنبال یگانگی الهی است. او با الوهیت بهشتی اولین منبع و مرکز، و در او، به هم پیوند می&zwnj;یابد.</p>
<p style="direction:rtl">  درک زیبایی متعالی، کشف و ادغام واقعیت است: درک خوبی الهی در حقیقتِ ابدی، که زیبایی غائی است. حتی جاذبۀ هنر بشری مرکب از توازن یگانگی آن است.</p>
<p style="direction:rtl">  اشتباه بزرگ مذهب عبرانی عدم موفقیت آن در مرتبط ساختن خوبی خداوند با حقایق واقعی علم و زیبایی گیرای هنر بود. به تدریج که تمدن پیشرفت نمود، و چون مذهب دنبال نمودن همان مسیر نابخردانۀ تأکید بیش از حدِ خوبی خداوند تا حد جداسازی نسبی حقیقت و غفلت از زیبایی را ادامه داد، تمایل فزاینده&zwnj;ای برای برخی از انواع انسانها پدید آمد که از مفهوم انتزاعی و منفصل خوبی منفرد روی گردانند. اخلاقیات بیش از حد تأکید شده و مجرد مذهب مدرن، که قادر نیست دلبستگی و وفاداری بسیاری از انسانهای قرن بیستم را حفظ نماید، اگر علاوه بر فرامین اخلاقیش، توجهی برابر به حقایق دانش، فلسفه، و تجربۀ معنوی، و نیز به زیباییهای آفرینش فیزیکی، جاذبۀ هنر روشنفکرانه، و عظمت نیل به خصلت اصیل بذل نماید، می&zwnj;تواند خود را بازسازی کند.</p>
<p style="direction:rtl">  چالش مذهبی این عصر برای آن مردان و زنان دورنگر، پیشرو، و دارای بینش معنوی این است که جسورانه فلسفه&zwnj;ای جدید و جذاب از زندگانی در کادر مفاهیم مدرن، بسیط، و به نحو بدیع به هم پیوستۀ حقیقت کیهانی، زیبایی جهانی، و خوبی الهی بنا نهند. چنین نگرش جدید و نیکو به اخلاقیات، تمامی آنچه را که در ذهن انسان خوب است جذب خواهد کرد و آنچه را که در روان بشر بهترین است به چالش می&zwnj;طلبد. حقیقت، زیبایی، و خوبی واقعیتهای الهی هستند، و به تدریج که انسان از نردبان زندگانی معنوی به بالا صعود می&zwnj;کند، این کیفیتهای متعالیِ جاودان در خداوند که محبت است به صورت فزاینده&zwnj; هماهنگ شده و یگانه می&zwnj;شوند.</p>
<p style="direction:rtl">  تمامی حقیقت&mdash; مادی، فلسفی، یا معنوی&mdash; هم زیبا و هم خوب است. تمامی زیباییِ واقعی&mdash; هنر مادی یا تقارن معنوی &mdash; هم حقیقی، و هم خوب است. تمامی خوبیِ با اصالت&mdash; چه اخلاقیات شخصی، برابری اجتماعی، یا خدمت روحانی الهی&mdash; به طور مساوی حقیقی و زیبا است. سلامتی، بهداشت، و شادمانی، آنطور که در تجربۀ بشری در هم می&zwnj;آمیزند، ترکیبی از حقیقت، زیبایی، و خوبی هستند. چنین سطوحی از زندگانی مؤثر از طریق یگانگی سیستمهای انرژی، سیستمهای عقیدتی، و سیستمهای روحی حاصل می&zwnj;شوند.</p>
<p style="direction:rtl">  حقیقت پیوند دهنده، زیبایی جذاب، و نیکی ثبات دهنده است. و هنگامی که این ارزشهای متعلق به آنچه که واقعی است، در تجربۀ شخصیتی هماهنگ می&zwnj;شوند، نتیجه یک مرتبتی بالا از عشق می&zwnj;گردد که با خرد مشروط گشته و با وفاداری بر آن محک گذاشته می&zwnj;شود. مقصود واقعی کلیۀ آموزشهای جهانی، تأثیرگذاری روی هماهنگی بهتر فرزند منزوی کرات با واقعیتهای بزرگتر تجربۀ در حال گسترش او است. واقعیت در سطح بشری متناهی، و در سطوح بالاتر و الهی، بیکران و ابدی است.</p>
<p style="direction:rtl">  [عرضه شده توسط یک مشاور الهی که با اتوریتۀ قدمای ایامها در یووِرسا عمل می&zwnj;نماید.]</p>
</body>
</html>
