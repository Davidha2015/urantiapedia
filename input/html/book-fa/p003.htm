<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2018 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 3 - ویژگیهای خداوند</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">نسخۀ پیشنویس</span></h1>
</div>
 <div class="c1">
 <h1 style="direction:rtl">کتاب یورنشیا</h1>
</div>
<div class="c1">
<h4 style="direction:rtl">مقالۀ 3</h4>
</div>
<div class="c1">
<h4 style="direction:rtl">ویژگیهای خداوند</h4>
</div>

<p style="direction:rtl">  خداوند در همه جا حضور دارد؛ پدر جهانی بر گسترۀ ابدیت حکومت می&zwnj;کند. اما او در جهانهای محلی در شخص پسران آفرینشگر بهشتی&zwnj;اش حکومت می&zwnj;کند، حتی حین این که از طریق این پسران حیات عطا می&zwnj;دارد. &rdquo;خداوند به ما زندگی جاودانه داده است، و این زندگی در پسرانش است.&ldquo; این پسران آفرینشگر خداوند تجلی شخصی وی در مناطق زمان و به فرزندان سیارات چرخان جهانهای در حال تکامل فضا هستند.</p>
<p style="direction:rtl">  پسران بسیار شخصی شدۀ خداوند به وضوح توسط رسته&zwnj;های پایین&zwnj;تر مخلوقات هوشمند قابل تشخیص هستند، و لذا آنان نادیده بودن پدر بیکران و در نتیجه کمتر قابل تشخیص را جبران می&zwnj;کنند. پسران آفرینشگرِ بهشتیِ پدر جهانی آشکارسازی یک موجود سوا از آن نادیدنی می&zwnj;باشند. نادیدنی، به خاطر مطلق بودن و لایتناهی بودن که ذاتی دایرۀ ابدیت و شخصیتهای الوهیتهای بهشت است.</p>
<p style="direction:rtl">  آفرینندگی یک ویژگی خداوند نیست، بلکه مجموع طبیعت عمل کنندۀ او است. و این کارکرد جهانیِ آفرینندگی همینطور که توسط تمامی ویژگیهای هماهنگِ واقعیت بیکران و الهی اولین منبع و مرکز تعیین و کنترل می&zwnj;شود، به طور ابدی جلوه&zwnj;گر می&zwnj;گردد. ما صادقانه تردید داریم که هر یک خصیصۀ طبیعت الهی را بتوان مقدم بر دیگر خصوصیات تلقی نمود. اما اگر چنین بود، در این صورت طبیعتِ آفرینندگیِ الوهیت بر کلیۀ طبیعتها، فعالیتها، و ویژگیهای دیگر پیشی می&zwnj;گرفت. و آفرینندگیِ الوهیت به حقیقت جهانی پدر بودن خداوند منجر می&zwnj;شود.</p>
<div class="c1">
<h4 style="direction:rtl">1- همه جا بودن خداوند</h4></div>

<p style="direction:rtl">  توانایی پدر جهانی برای حضور در همه جا و در آن واحد، همه جا حضوری او را تشکیل می&zwnj;دهد. تنها خداوند می&zwnj;تواند در دو مکان، در مکانهای بیشمار، و در آن واحد حضور داشته باشد. خداوند به طور همزمان &rdquo;در آسمان در بالا و زمین در پایین&ldquo; حاضر است. همان طور که نویسندۀ مزامیر ندا در داد: &rdquo;از روح تو به کجا می&zwnj;توانم بروم؟ یا از حضور تو به کجا می&zwnj;توانم بگریزم؟&ldquo;</p>
<p style="direction:rtl">  &rdquo;خداوند می&zwnj;فرماید من خدایی هستم که نزدیک و نیز دور هستم.&ldquo; &rdquo;آیا من آسمان و زمین را فرا نگرفته&zwnj;ام؟&ldquo; پدر جهانی در تمامی بخشها و تمامی قلوب آفرینش گستردۀ خود همیشه حضور دارد. او &rdquo;آکندگی همان است که همه چیز را در همه جا پر می&zwnj;سازد&ldquo; و &rdquo;به همه گونه در همه کار می&zwnj;کند&ldquo; و علاوه بر آن، مفهوم شخصیت او طوری است که &rdquo;فلک (جهان) و فلک افلاک (جهان جهانها) نمی&zwnj;توانند او را در بر گیرند.&ldquo; این عملاً حقیقت دارد که خداوند همه چیز است و در همه چیز حضور دارد. اما حتی این<em> تمامی</em> وجود خداوند نیست. بیکران نهایتاً فقط در بی&zwnj;نهایت می&zwnj;تواند آشکار شود. علت هرگز نمی&zwnj;تواند به وسیلۀ تحلیل معلولها به طور کامل فهم شود. خدای زنده از جمع کل آفرینش که در نتیجۀ اعمال خلاق ارادۀ آزاد او به وجود آمده است بی&zwnj;اندازه بزرگتر است. خداوند در سرتاسر کیهان آشکار شده است، اما کیهان هرگز نمی&zwnj;تواند تمامیت بیکرانی خداوند را در بر گیرد یا در خود بگنجاند.</p>
<p style="direction:rtl">  وجود پدر به طور بی&zwnj;وقفه در جهان بنیادین گشت می&zwnj;زند. &rdquo;عزیمت او از انتهای آسمان، و گسترۀ او تا نقاط پایانی آن است، و هیچ چیز از نور او پنهان نیست.&ldquo;</p>
<p style="direction:rtl">  مخلوق نه تنها در خداوند هستی دارد، بلکه خداوند نیز در مخلوق زندگی می&zwnj;کند. &rdquo;ما می&zwnj;دانیم در او سکنی می&zwnj;گزینیم زیرا او در ما زندگی می&zwnj;کند. او روح خود را به ما عطا کرده است. این هدیۀ پدر بهشتی یار جدا نشدنی انسان است.&ldquo; &rdquo;او خدای پیوسته حاضر و تماماً فراگیر است.&ldquo; &rdquo;روح پدر جاودانه در ذهن هر فرزند انسانی پنهان است.&ldquo; &rdquo;انسان برای یافتن یک دوست به جستجو می&zwnj;پردازد، در حالی که آن دوست درست در درون قلب خودش زندگانی می&zwnj;کند.&ldquo; &rdquo;خدای راستین دور نیست. او بخشی از ماست. روح او از درون ما سخن می&zwnj;گوید.&ldquo; &rdquo;پدر در فرزند زندگی می&zwnj;کند. خداوند همیشه با ماست. او روح هدایت کنندۀ سرنوشت جاودانه است.&ldquo;</p>
<p style="direction:rtl">  در رابطه با نژاد انسانی به درستی گفته شده: &rdquo;شما از خدا هستید&ldquo; زیرا &rdquo;کسی که در محبت زندگی می&zwnj;کند در خداوند زندگی می&zwnj;کند، و خداوند در او.&ldquo; شما حتی در خطاکاری هدیۀ سکنی&zwnj;گزین خداوند را عذاب می&zwnj;دهید، زیرا تنظیم کنندۀ فکر الزاماً باید پیامدهای اندیشۀ شریرانۀ آن ذهن بشری را که در آن محبوس است از سر بگذراند.</p>
<p style="direction:rtl">  همه جا حضوری خداوند در واقع بخشی از طبیعت بیکران وی است. فضا در بر گیرندۀ هیچ مانعی برای الوهیت نیست. خداوند در کمال و بدون محدودیت است، و به طور آشکار فقط در بهشت و در جهان مرکزی حضور دارد. لذا او در آفرینشهایی که به دور هاونا در گردشند به طور قابل مشاهده حضور ندارد، چرا که خداوند حضور مستقیم و واقعی خود را با شناسایی استقلال و امتیازات الهی آفرینندگان همتراز و فرمانروایان جهانهای زمان و فضا محدود ساخته است. از این رو مفهوم حضور الهی باید یک رشتۀ گسترده از شیوه و کانال تجلی، هر دو، را که در بر گیرندۀ مدارهای حضوری پسر جاودان، روح بیکران، و جزیرۀ بهشت است جایز شمارد. همچنین همیشه ممکن نیست که حضور پدر جهانی و اعمال همترازان جاودان و عوامل او را از هم تمیز داد. آنان تمامی ملزومات بیشمار مقصود تغییرناپذیر او را به طور کامل به انجام می&zwnj;رسانند. اما در رابطه با مدار شخصیت و تنظیم کنندگان چنین نیست. در اینجا خداوند به طور منحصر به فرد، مستقیم، و خاص عمل می&zwnj;کند.</p>
<p style="direction:rtl">  کنترل کنندۀ جهانی به طور بالقوه در مدارهای جاذبۀ جزیرۀ بهشت در تمامی بخشهای جهان، مطابق اندازه و در پاسخ به مطالبات فیزیکی برای این حضور، و به دلیل طبیعت ذاتی تمامی آفرینش که موجب می&zwnj;شود تمامی چیزها به او وصل باشند و وجودشان به او بستگی داشته باشد، در تمامی لحظات و به میزان یکسان حاضر است. به همین ترتیب اولین منبع و مرکز به طور بالقوه در مطلق کامل، اندوختگاه جهانهای آفریده نشدۀ آیندۀ ابدی، حاضر است. از این رو خداوند به طور بالقوه در جهانهای فیزیکی گذشته، حال، و آینده سایه می&zwnj;افکند. او بنیان آغازین انسجام آفرینش به اصطلاح مادی است. این پتانسیل غیرروحی الوهیت از طریق دخالت غیرقابل توضیح یکی از عوامل ویژۀ او در صحنۀ عمل جهانی در اینجا و آنجا در سرتاسر سطح وجودهای فیزیکی واقعی می&zwnj;شود.</p>
<p style="direction:rtl">  حضور ذهن خداوند با ذهن مطلق عامل مشترک، روح بیکران، همبسته است، اما در آفرینشهای متناهی در کارکردهای همه جاییِ ذهن کیهانی ارواح استاد بهشت بهتر تشخیص داده می&zwnj;شود. همانطور که اولین منبع و مرکز به طور بالقوه در مدارهای ذهنی عامل مشترک حاضر است، در کششهای مطلق جهانی نیز به طور بالقوه حضور دارد. اما ذهن نوع بشر عطیۀ دختران عامل مشترک، خادمان الهی جهانهای در حال تکامل، می&zwnj;باشد.</p>
<p style="direction:rtl">  روح همه جا حاضر پدر جهانی با کارکرد حضور جهانی روحی پسر جاودان و پتانسیل پایندۀ الهی مطلق الوهیت هماهنگ است. اما به نظر نمی&zwnj;رسد فعالیت روحی پسر جاودان و پسران بهشتی او و عطایای ذهنی روح بیکران برای عمل مستقیم تنظیم کنندگان فکر، قطعه&zwnj;های سکنی&zwnj;گزین خداوند، در قلوب فرزندان مخلوقش مانعی ایجاد کنند.</p>
<p style="direction:rtl">  در رابطه با حضور خداوند در یک سیاره، سیستم، کوکبه، یا یک جهان، درجۀ چنین حضوری در هر واحد آفرینشی، اندازه&zwnj;گیری درجۀ حضور در حال تکامل ایزد متعال است. آن توسط پذیرش دسته جمعی خداوند و وفاداری به او از سوی سازمان پهناور جهان، تا خود سیستمها و سیارات تعیین می&zwnj;شود. از این رو گاهی اوقات با امید به حفظ و پاسداری از این فازهای حضور گرانقدر خداوند است که هنگامی که برخی از سیارات (یا حتی سیستمها) عمیقاً به تاریکی معنوی فرو رفته&zwnj;اند، آنها از جهتی از رابطه با واحدهای بزرگتر آفرینش قرنطینه یا بخشاً منزوی شده&zwnj;اند. و این تماماً آنطور که در یورنشیا عمل می&zwnj;کند، یک واکنش از نظر روحی تدافعیِ اکثر کرات است، که تا جایی که ممکن است، از ابتلا به پیامدهای منزوی کنندۀ اعمال بیزار کنندۀ یک اقلیت خودسر، شریر، و یاغی خود را حفظ کنند.</p>
<p style="direction:rtl">  در حالی که پدر تمامی فرزندانش &mdash; تمامی شخصیتها &mdash; را به طور پدرانه احاطه می&zwnj;کند، نفوذ او در آنها به واسطۀ دوری منشأ آنها از دومین و سومین شخص الوهیت محدود است و به تدریج که نیل آنها به سرنوشتشان به چنین سطوحی نزدیک می&zwnj;شود، افزایش می&zwnj;یابد. <em>واقعیت</em> حضور خداوند در ذهن مخلوقات از طریق سکنی گزینی یا عدم سکونت اجزای پدر، نظیر ناصحان اسرارآمیز، در آنها تعیین می&zwnj;شود. اما حضور <em>مؤثر</em> او از طریق درجۀ همکاری اذهانی که این تنظیم کنندگان سکنی&zwnj;گزین موقتاً در آنها اقامت دارند تعیین می&zwnj;شود.</p>
<p style="direction:rtl">  نوسانات حضور پدر به سبب دگرگونی&zwnj;پذیری خداوند نیست. خداوند به دلیل ناچیز شمرده شدن کنج عزلت نمی&zwnj;گزیند. مهر او به دلیل خطاکاری مخلوق دریغ نمی&zwnj;شود. بلکه، چون (در رابطه با وی) به آنها نیروی انتخاب داده شده، فرزندان او، در اِعمال آن انتخاب، به طور مستقیم درجه و حد و مرز نفوذ الهی پدر در قلوب و روانهای خودشان را تعیین می&zwnj;کنند. پدر بدون حد و بدون قائل شدن استثنا، آزادانه خود را به ما عطا کرده است. او برای اشخاص، سیارات، سیستمها، یا جهانها تبعیض قائل نمی&zwnj;شود. در مناطق زمان او فقط شخصیتهای بهشتی خدای هفتگانه، آفرینندگان همتراز جهانهای متناهی، را به طور متمایز ارج می&zwnj;نهد.</p>
<div class="c1">
<h4 style="direction:rtl">2- قدرت بیکران خداوند</h4></div>

<p style="direction:rtl">  تمامی جهانها می&zwnj;دانند که &rdquo;خداوند قادر مطلق حاکم است.&ldquo; امور این کره و کرات دیگر به طور الهی سرپرستی می&zwnj;شوند. &rdquo;او مطابق خواستش در سپاه آسمان و در میان ساکنان زمین عمل می&zwnj;کند.&ldquo; این برای ابد حقیقت دارد، &rdquo;هیچ نیرویی که از خدا نیست وجود ندارد.&ldquo;</p>
<p style="direction:rtl">  در محدودۀ آنچه که با طبیعت الهی سازگار است، این عملاً حقیقت دارد که &rdquo;با خداوند همه چیز ممکن است.&ldquo; پروسه&zwnj;های طولانی تکاملی مردمان، سیارات، و جهانها تحت کنترل کامل آفرینندگان و سرپرستان جهان قرار دارند و مطابق مقصود جاودانۀ پدر جهانی، و با توازن و نظم، و با پیروی از طرح تماماً خردمندانۀ خداوند پیش می&zwnj;روند. فقط یک قانونگذار وجود دارد. او از کرات فضا نگهداری می&zwnj;کند و جهانها را به دور دایرۀ بی&zwnj;پایان مدار جاودان می&zwnj;گرداند.</p>
<p style="direction:rtl">  از میان تمامی ویژگیهای الهی، توانایی مطلق او، به خصوص آنطور که در جهان مادی مستولی است، بیش از همه قابل فهم است. خداوند، اگر به صورت یک پدیدۀ غیرروحی نگریسته شود، انرژی است. این اعلام واقعیت فیزیکی مبتنی بر این حقیقت غیرقابل فهم است که اولین منبع و مرکز علت آغازین پدیده&zwnj;های فیزیکی جهانی تمامی فضا است. تمامی انرژی فیزیکی و سایر نمودهای مادی از این فعالیت الهی ناشی می&zwnj;شوند. نور، یعنی نور بدون گرما، یکی دیگر از نمودهای غیرروحی الوهیتها است. و باز شکل دیگری از انرژی غیرروحی وجود دارد که عملاً در یورنشیا ناشناخته است؛ آن هنوز نامشخص است.</p>
<p style="direction:rtl">  خداوند تمامی نیروها را کنترل می&zwnj;کند. او &rdquo;راهی برای ایجاد صاعقه&ldquo; به وجود آورده. او مدارهای تمامی انرژیها را مقرر داشته است. او زمان و طریقۀ تجلی تمامی اشکال انرژی - ماده را مقدر داشته است. و تمامی این چیزها برای همیشه در دسترس جاودانۀ او &mdash; در کنترل جاذبه&zwnj;ای که مرکزش در بهشت تحتانی است &mdash; نگاه داشته شده&zwnj;اند. نور و انرژی خدای جاودانه بدین ترتیب به دور مدار باعظمت او در گردشند، حرکت بی&zwnj;پایان اما منظم گروههای ستارگان که جهان جهانها را تشکیل می&zwnj;دهند. تمامی آفرینش برای ابد به دور مرکز بهشتی - شخصیتی تمامی چیزها و موجودات می&zwnj;گردد.</p>
<p style="direction:rtl">  توانایی مطلق پدر به استیلای همه جانبۀ او بر سطح مطلق مربوط می&zwnj;شود، که در آن سه انرژی مادی، ذهنی، و روحی در فاصلۀ نزدیک به او &mdash; منبع تمامی چیزها &mdash; غیرقابل تشخیص هستند. ذهن مخلوق، که نه مونوتای بهشتی است و نه روح بهشتی، به طور مستقیم نسبت به پدر جهانی واکنشمند نیست. خداوند با ذهن ناکامل <em>تنظیم می&zwnj;شود</em> &mdash; با انسانهای یورنشیا از طریق تنظیم کنندگان فکر.</p>
<p style="direction:rtl">  پدر جهانی یک نیروی گذرا، یک قدرت تغییرپذیر، یا یک انرژی در حال نوسان نیست. توان و خرد پدر برای فائق آمدن بر هر وضعیت اضطراری یا تمامی آنها به طور کامل کافی است. او از تمامی وضعیتهای اضطراری تجربۀ بشری، همینطور که پیش می&zwnj;آیند، از قبل اطلاع دارد، و لذا نسبت به امور جهان به یک طریقۀ گسسته واکنش نشان نمی&zwnj;دهد، بلکه مطابق اصول خرد جاودانه و هماهنگ با احکام داوری بیکران. قدرت خداوند، صرف نظر از نمودهای ظاهری، به صورت یک نیروی کور در جهان عمل نمی&zwnj;کند.</p>
<p style="direction:rtl">  وضعیتهایی پیش می&zwnj;آیند که به نظر می&zwnj;رسد در آنها احکام اضطراری به اجرا گذارده شده&zwnj;اند، که قوانین طبیعی به حالت تعلیق در آمده&zwnj;اند، که عدم انطباقها مورد شناسایی واقع شده&zwnj;اند، و این که تلاشی به عمل می&zwnj;آید که وضعیت اصلاح شود، اما چنین نیست. منشأ چنین برداشتهایی از خداوند در دامنۀ محدود دیدگاههای شما، در متناهی بودن درک شما، و در گسترۀ محدود نگرش شماست. چنین سوءِ فهمی از خداوند به سبب نادانی عمیقی است که شما در رابطه با وجود قوانین بالاتر عالم، عظمت شخصیت خداوند، بیکرانی ویژگیهای او، و واقعیت ارادۀ آزاد او از آن برخوردارید.</p>
<p style="direction:rtl">  تعداد و نوع مخلوقات سیاره&zwnj;ای که روح خداوند در آنها ساکن است و در اینجا و آنجا در سرتاسر جهانهای فضا پراکنده&zwnj;اند، چنان نزدیک به بی&zwnj;نهایت است، هوشمندی آنها چنان متنوع است، اذهان آنان چنان محدود و گاهی اوقات چنان پست است، بینش آنان چنان کوتاه و موضعی است، که تقریباً غیرممکن است استنباطهای کلی از قوانینی را که به طور مکفی بیانگر ویژگیهای بیکران پدر و در همان حال به هر درجه&zwnj;ای برای این موجودات آفریده شدۀ هوشمند قابل فهم باشد فرموله نمود. از این رو برای شمای مخلوق، بسیاری از اعمال آفرینندۀ تماماً قدرتمند استبدادی، گسسته، و اغلب سنگدلانه و ظالمانه به نظر می&zwnj;رسند. اما باز به شما اطمینان می&zwnj;دهم که این حقیقت ندارد. کارهای خداوند تماماً هدفمند، هوشمند، خردمندانه، مهربانانه، و برای ابد با مراعات بالاترین خیرِ نه همیشه یک موجود تنها، یک نژاد تنها، یک سیارۀ تنها، یا حتی یک جهان تنهاست، بلکه برای سعادت و بالاترین خیر تمامی طرفهای مربوطه، از پایین&zwnj;ترین تا بالاترین، می&zwnj;باشد، در اعصار زمان گاهی اوقات ممکن است به نظر رسد سعادت جزء متفاوت از سعادت کل باشد، در گسترۀ ابدیت چنین تفاوتهای ظاهری وجود ندارند.</p>
<p style="direction:rtl">  ما همگی بخشی از خانوادۀ خداوند هستیم، و از این رو باید گاهی اوقات در فرمانبرداری خانوادگی سهیم شویم. بسیاری از اعمال خداوند که ما را چنین مشوش و سردرگم می&zwnj;سازند نتیجۀ تصمیمات و فرامین نهایی خردمندی تمام است که عامل مشترک را قادر می&zwnj;سازد که انتخاب خواست خطاناپذیر ذهن نامتناهی را به اجرا گذارد، تصمیمات شخصیت کاملی را اعمال کند، که نگرش، دیدگاه، و علاقه&zwnj;اش بالاترین سعادت و بهروزی جاودانۀ آفرینش پهناور و گستردۀ او را در بر می&zwnj;گیرد.</p>
<p style="direction:rtl">  لذا نقطه نظر گسسته، تکه تکه، متناهی، پست، و بسیار مادی شما و محدودیتهای ذاتی طبیعت وجودی شما که در بر گیرندۀ این محدودیت است موجب می&zwnj;شود شما از دیدن، فهم، یا شناخت خردمندی و مهربانی بسیاری از اعمال الهی ناتوان باشید، اعمالی که برای شما مملو از چنین قساوت خرد کننده&zwnj;ای به نظر می&zwnj;رسد، و به نظر می&zwnj;آید نسبت به آسایش و سعادت، نسبت به شادی سیاره&zwnj;ای و رفاه شخصی مخلوقات همنوع شما با چنین بی&zwnj;تفاوتی محض تعیین ویژگی می&zwnj;شود. به دلیل محدودیتهای بینش بشری است، به دلیل فهم محدود و درک متناهی شماست، که شما از انگیزه&zwnj;های خداوند سوءِ تعبیر دارید، و مقاصد او را تحریف می&zwnj;کنید. اما چیزهای بسیاری در کرات تکاملی رخ می&zwnj;دهند که کرده&zwnj;های شخصی پدر جهانی نیستند.</p>
<p style="direction:rtl">  توانایی مطلق الهی با سایر ویژگیهای شخصیت خداوند به طور کامل هماهنگ است. تجلی معنوی قدرت خداوند در جهان معمولاً فقط به واسطۀ سه شرط یا وضعیت محدود است:</p>
<blockquote>
<p style="direction:rtl">  1- به واسطۀ طبیعت خداوند، به ویژه به واسطۀ مهر بیکران او، از طریق حقیقت، زیبایی، و خوبی.</p>
<p style="direction:rtl">  2- به واسطۀ خواست خداوند، از طریق خدمت بخشنده و رابطۀ پدرانۀ او با شخصیتهای جهان.</p>
<p style="direction:rtl">  3- به واسطۀ قانون خداوند، از طریق درستکاری و عدالت تثلیث جاودانۀ بهشت.</p>
</blockquote>
<p style="direction:rtl">  خداوند نامحدود در قدرت، الهی در طبیعت، نهایی در خواست، بیکران در ویژگی، جاودانه در خرد، و مطلق در واقعیت است. اما تمامی این خصوصیات پدر جهانی در الوهیت یگانه شده و در سطح جهانی در تثلیث بهشت و در پسران الهی تثلیث تجلی یافته است. جز این، خارج از بهشت و جهان مرکزی هاونا، همۀ چیزهای مربوط به خداوند به واسطۀ حضور تکاملی متعال محدود است، از طریق حضور منجر شوندۀ غائی تعدیل می&zwnj;شود، و توسط سه مطلق وجود &mdash; الوهیت، جهانی، و کامل &mdash; هماهنگ می&zwnj;شود. و بدین ترتیب حضور خداوند محدود است زیرا خواست خداوند چنین است.</p>
<div class="c1">
<h4 style="direction:rtl">3- دانش جهانی خداوند</h4></div>

<p style="direction:rtl">  &rdquo;خداوند از همه چیز آگاه است.&ldquo; ذهن خداوند از اندیشۀ تمامی آفرینش آگاه و با آن آشناست. دانش او از رخدادها همه&zwnj;جانبه و کامل است. وجودهای الهی که از سوی او به خارج می&zwnj;روند بخشی از او هستند. آن کس که &rdquo;ابرها را متوازن می&zwnj;سازد&ldquo; همچنین &rdquo;در دانش کامل&ldquo; است. &rdquo;چشمان خداوند در همه جا هستند.&ldquo; آموزگار بزرگ شما در رابطه با گنجشک ناچیز گفت: &rdquo;حتی یکی از آنها بدون اطلاع پدر من به زمین نخواهد افتاد&ldquo;، و همچنین &rdquo;حتی موهای سر شما شمرده شده است.&ldquo; &rdquo;او تعداد ستارگان را می&zwnj;داند. او همگی آنها را با نامشان صدا می&zwnj;زند.&ldquo;</p>
<p style="direction:rtl">  پدر جهانی تنها شخصیت در سرتاسر جهان است که در واقع تعداد ستارگان و سیارات فضا را می&zwnj;داند. تمامی کرات هر جهان به طور مداوم در حیطۀ آگاهی خداوند قرار دارند. او همچنین می&zwnj;گوید: &rdquo;من یقیناً رنج و مصیبت مردمم را دیده&zwnj;ام، من فریاد آنها را شنیده&zwnj;ام، و از محنت آنان آگاهی دارم.&ldquo; چرا که &rdquo;خداوند از آسمان نگاه می&zwnj;کند. او تمامی فرزندان انسانها را نظاره می&zwnj;کند. او از مکان سکونت خود به تمامی ساکنان زمین نظر می&zwnj;افکند.&ldquo; هر فرزند مخلوق به راستی می&zwnj;تواند بگوید: &rdquo;او راهی را که من برمی&zwnj;گزینم می&zwnj;داند، و هنگامی که مرا می&zwnj;آزماید، مثل طلا بیرون می&zwnj;آیم.&ldquo; &rdquo;خداوند نشستن و برخاستن ما را می&zwnj;داند. او افکار ما را از دور می&zwnj;فهمد و با تمامی راههای ما آشناست.&ldquo; &rdquo;همه چیز در برابر چشمان او برهنه و گشوده است، و به اوست که سرانجام باید حساب پس بدهیم.&ldquo; و باید برای هر موجود بشری یک تسکین واقعی باشد که بفهمد &rdquo;او از سرشت شما آگاه است. او یاد دارد که شما خاک هستید.&ldquo; عیسی در رابطه با خدای زنده گفت: &rdquo;پدر شما حتی پیش از این که از او تقاضا کنید می&zwnj;داند که نیاز شما چیست.&ldquo;</p>
<p style="direction:rtl">  خداوند برای دانستن همه چیز از نیروی نامحدود برخوردار است. آگاهی او تمام و کمال است. مدار شخصی او تمامی شخصیتها را احاطه می&zwnj;کند، و آگاهی او حتی از مخلوقات دون پایه به طور غیرمستقیم از طریق سریِ فرود آیندۀ پسران الهی و به طور مستقیم از طریق تنظیم کنندگان ساکن فکری افزوده می&zwnj;شود. و علاوه بر این، روح بیکران در تمامی اوقات در همه جا حاضر است.</p>
<p style="direction:rtl">  ما کاملاً مطمئن نیستیم که آیا خداوند چنین برمی&zwnj;گزیند که از رخدادهای گناه از پیش آگاهی داشته باشد یا نه. اما حتی اگر خداوند از اعمال داوطلبانۀ فرزندانش از پیش آگاه باشد، این پیش آگاهی به کمترین میزان آزادی آنان را از میان نمی&zwnj;برد. یک چیز مسلم است: خداوند هرگز غافلگیر نمی&zwnj;شود.</p>
<p style="direction:rtl">  توانایی مطلق به معنی قدرتمندی برای انجام کار ناشدنی، عمل غیرخداگونه، نیست. همچنین دانش مطلق به معنی دانستن چیز غیرقابل شناخت نیست. اما چنین اظهاراتی به سختی می&zwnj;توانند برای ذهن متناهی قابل فهم باشند. مخلوق به سختی می&zwnj;تواند دامنه و محدودیتهای خواست آفریننده را بفهمد.</p>
<div class="c1">
<h4 style="direction:rtl">4- نامحدود بودن خداوند</h4></div>

<p style="direction:rtl">  اعطاهای پی در پی او به جهانها آنطور که صورت می&zwnj;گیرند به هیچ وجه پتانسیل قدرت یا وفور خردمندی را همینطور که در شخصیت مرکزی الوهیت مداوماً حضور و وجود دارد کاهش نمی&zwnj;دهند. پدر در نتیجۀ اعطای بی&zwnj;دریغش به پسران بهشتی، به آفرینشهای تحت فرمانش، و به مخلوقات چندگانۀ آنها، در پتانسیل نیرو، خرد، و مهر هرگز آنچه را که در تعلق اوست کاهش نداده و یا از هر ویژگی شخصیت شکوهمندش تهی نشده است.</p>
<p style="direction:rtl">  آفرینش هر جهان جدید مستلزم یک تنظیم جدید جاذبه است، اما حتی اگر آفرینش برای مدت نامحدود، برای ابد، حتی تا بی&zwnj;نهایت ادامه یابد، طوری که سرانجام آفرینش مادی بدون محدودیت وجود داشته باشد، باز نیروی کنترل و هماهنگی مستقر در جزیرۀ بهشت برای سلطه، کنترل، و هماهنگی چنین جهان بیکرانی درخور و مکفی است. و به دنبال این اعطای نیرو و توان نامحدود به یک جهان لایتناهی، بیکران هنوز مملو از همان درجه از نیرو و انرژی می&zwnj;بود. مطلق کامل هنوز تهی ناشده می&zwnj;بود. خداوند هنوز از همان پتانسیل بیکران برخوردار می&zwnj;بود، گویا که برای اهدای جهانهای بیشمار نیرو، انرژی، و توانی هرگز جاری نشده بود.</p>
<p style="direction:rtl">  و لذا با خردمندی، صرف این واقعیت که ذهن چنان آزادانه برای اندیشۀ عالم توزیع می&zwnj;شود به هیچ وجه منبع مرکزی خردمندی الهی را تحلیل نمی&zwnj;برد. به تدریج که جهانها افزایش می&zwnj;یابند، و بر تعداد موجودات عالم تا سرحد فهم افزوده می&zwnj;شود، اگر ذهن مداوماً به طور پایانناپذیر به این موجودات بالا و پایین مرتبه عطا گردد، باز شخصیت مرکزی خداوند به برخورداری از همان ذهن جاودان، بیکران، و تماماً خردمند ادامه خواهد داد.</p>
<p style="direction:rtl">  صرف این واقعیت که او از جانب خود پیام&zwnj;آوران روحی می&zwnj;فرستد تا در مردان و زنان کرۀ شما و کرات دیگر سکنی گزینند به هیچ وجه توانایی او را برای عمل کردن به عنوان یک شخصیت روحی الهی و تماماً قدرتمند کاهش نمی&zwnj;دهد، و مطلقاً هیچ حد و مرزی برای گستره یا تعداد این ناصحان روحی که او می&zwnj;تواند و ممکن است اعزام دارد وجود ندارد. این عطای او به مخلوقاتش یک امکان آیندۀ نامحدود، و تقریباً غیرقابل تصور از وجودهای پیشرو و متوالی برای این انسانهای به طور الهی عطیه یافته ایجاد می&zwnj;کند. و این توزیع سرشار او به عنوان این وجودهای خادم روحی به هیچ وجه خرد و کمال حقیقت و دانش را که در شخص پدر تماماً خردمند، تماماً دانا، و تماماً قدرتمند وجود دارد کاهش نمی&zwnj;دهد.</p>
<p style="direction:rtl">  برای انسانهای زمان آینده&zwnj;ای وجود دارد، اما خداوند در ابدیت سکنی می&zwnj;گزیند. اگر چه من از نزدیکی خود مکان اقامت الوهیت می&zwnj;آیم، نمی&zwnj;توانم چنین پندارم که پیرامون بیکرانیِ بسیاری از ویژگیهای الهی با فهم کامل صحبت می&zwnj;کنم. تنها بیکرانی ذهن می&zwnj;تواند بیکرانی وجود و جاودانگی عمل را به طور کامل بفهمد.</p>
<p style="direction:rtl">  انسان فانی به هیچ وجه نمی&zwnj;تواند نامتناهی بودن پدر آسمانی را بشناسد. ذهن متناهی نمی&zwnj;تواند به عمق چنین حقیقت یا واقعیت مطلق بیاندیشد. اما همین موجود متناهی بشری در واقع می&zwnj;تواند تأثیر کامل و کاهش نیافتۀ این مهر بیکران پدر را ا<em>حساس کند</em> &mdash; عملاً تجربه کند. چنین مهری به راستی می&zwnj;تواند تجربه شود، با این همه در حالی که کیفیت تجربه نامحدود است، کمیت چنین تجربه&zwnj;ای به واسطۀ ظرفیت بشری برای دریافت معنوی و به واسطۀ ظرفیت مربوطه برای دوست داشتن متقابل پدر اکیداً محدود است.</p>
<p style="direction:rtl">  قدردانی متناهی از کیفیتهای نامتناهی بسیار فراتر از ظرفیتهای منطقاً محدود مخلوق است، به دلیل این واقعیت که انسان فانی شبیه خداوند آفریده شده &mdash; ذره&zwnj;ای از بیکرانی در درون او زندگی می&zwnj;کند. از این رو نزدیکترین و عزیزترین برخورد انسان با خداوند از طریق و طی مهر ورزیدن است، زیرا خداوند محبت است. و تمامی چنین رابطۀ بی&zwnj;نظیری یک تجربۀ واقعی در جامعه&zwnj;شناسی کیهانی است، رابطۀ آفریننده - مخلوق &mdash; عاطفۀ پدری - فرزندی.</p>
<div class="c1">
<h4 style="direction:rtl">5- سلطۀ کامل پدر</h4></div>

<p style="direction:rtl">  پدر جهانی در تماسش با آفرینشهای پس - هاونا قدرت بیکران و اقتدار نهایی خود را از طریق انتقال مستقیم اعمال نمی&zwnj;کند بلکه از طریق پسرانش و شخصیتهای تحت فرمان آنها. و خداوند تمامی این کارها را به واسطۀ خواست آزاد خود انجام می&zwnj;دهد. اگر موقعیت ایجاب کند، اگر گزینش ذهن الهی چنین باشد، هر یک و تمامی قدرتهای تفویض شده می&zwnj;توانند به طور مستقیم به مورد اجرا درآیند، اما به عنوان یک قاعده، چنین عملی فقط در نتیجۀ ناتوانی شخصیت مورد تفویض واقع شده در انجام مسئولیت الهی صورت می&zwnj;پذیرد. در چنین اوقاتی و در شرایط چنین قصوری و در محدودۀ حفظ قدرت و پتانسیل الهی، پدر به طور مستقل و مطابق فرامین انتخابی خودش عمل می&zwnj;کند، و آن انتخاب همیشه منعکس کنندۀ کمال پایدار و خرد بیکران می&zwnj;باشد.</p>
<p style="direction:rtl">  پدر از طریق پسرانش حکومت می&zwnj;کند. در سلسله مراتب سازمان جهان زنجیرۀ ناگسسته&zwnj;ای از حکمرانان وجود دارد که با پرنسهای سیاره&zwnj;ای پایان می&zwnj;یابد. آنها فرجام کرات تکاملی قلمروهای پهناور پدر را هدایت می&zwnj;کنند. این صرفاً یک بیان شاعرانه نیست که ندا در می&zwnj;دهد: &rdquo;زمین و هر آنچه در آن است از آن خداوند می&zwnj;باشد.&ldquo; &rdquo;او پادشاهان را عزل و نصب می&zwnj;کند.&ldquo; &rdquo;والامرتبه&zwnj;ها در پادشاهی انسانها حکومت می&zwnj;کنند.&ldquo;</p>
<p style="direction:rtl">  در امور مربوط به قلوب انسانها ممکن است طریق پدر جهانی همیشه پیش نرود، اما در مدیریت و سرنوشت یک سیاره طرح الهی غالب است. مقصود جاودانۀ خرد و مهر پیروز است.</p>
<p style="direction:rtl">  عیسی گفت: &rdquo;پدر من، که آنها را به من داد، از همه بزرگتر است، و هیچ کس قادر نیست آنها را از دست پدر من بیرون آورد.&ldquo; همینطور که شما به کارکردهای چندگانۀ آفرینش تقریباً بیکران خداوند نظر می&zwnj;افکنید و عظمت مبهوت کنندۀ آن را نظاره می&zwnj;کنید، ممکن است در درکتان از آغازین بودن او ناتوان شوید، اما نباید در پذیرفتن او به عنوان پدر نیکومنش تمامی موجودات هوشمند که محکم و استوار و برای ابد در مرکز بهشتی تمامی چیزها بر تخت پادشاهی نشسته ناتوان شوید. &rdquo;خداوند و پدر همگان تنها یکی است، که بالاتر از همه و در میان همه است،&ldquo; &rdquo;و او پیش از همه چیز وجود داشته است، و وجود همه چیز مبتنی به اوست.&ldquo;</p>
<p style="direction:rtl">  ناپایداری زندگی و تغییرپذیری وجود به هیچ وجه مفهوم حاکمیت جهانی خداوند را نقض نمی&zwnj;کند. حیات تکاملی مخلوق تماماً با چیزهای مشخص <em>اجتناب&zwnj;ناپذیر</em> احاطه شده است. مطالب زیرین را مورد ملاحظه قرار دهید:</p>
<blockquote>
<p style="direction:rtl">  1- آیا <em>شهامت</em> &mdash; توانایی شخصیت &mdash; مطلوب است؟ پس انسان باید در محیطی پرورش یابد که پیکار با سختیها و واکنش نسبت به ناامیدیها را ضروری می&zwnj;سازد.</p>
<p style="direction:rtl">  2- آیا <em>نوع دوستی</em> &mdash; خدمت به همنوع &mdash; مطلوب است؟ پس تجربۀ زندگی باید وضعیتهای روبرویی با نابرابری اجتماعی را فراهم سازد.</p>
<p style="direction:rtl">  3- آیا <em>امید&mdash;</em> شکوه اعتماد &mdash; مطلوب است؟ پس وجود بشری باید مداوماً با ناامنی&zwnj;ها و بلاتکلیفیهای مکرر مواجه شود.</p>
<p style="direction:rtl">  4- آیا<em> ایمان</em> &mdash; والاترین تصریح اندیشۀ بشری &mdash; مطلوب است؟ پس ذهن انسان باید خود را در آن تنگنای دشوار بیابد، که به موجب آن پیوسته کمتر از آنچه که بتواند باور کند بداند.</p>
<p style="direction:rtl">  5- آیا <em>عشق</em> به حقیقت و تمایل به رفتن به هر جایی که آن رهنمون شود مطلوب است؟ پس انسان باید در دنیایی رشد کند که خطا حضور دارد و فریبکاری همیشه ممکن است.</p>
<p style="direction:rtl">  6- آیا<em> آرمان&zwnj;گرایی</em> &mdash; مفهوم دستیابی الهی &mdash; مطلوب است؟ پس انسان باید در یک محیط خوبی و زیبایی نسبی، محیطی برانگیزانندۀ دسترسی بدون مانع برای چیزهای بهتر، تقلا کند.</p>
<p style="direction:rtl">  7- آیا <em>وفاداری&mdash;</em> وقف بالاترین وظیفه بودن &mdash; مطلوب است؟ پس انسان باید در بحبوحۀ امکان خیانت و ترک خدمت پیش رود. رشادتِ وقف وظیفه بودن در بر گیرندۀ خطر ضمنی خطاست.</p>
<p style="direction:rtl">  8- آیا<em> عاری از خودخواهی بودن</em>&mdash; روح خود فراموشی &mdash; مطلوب است؟ پس انسان فانی باید با تقاضاهای مصرانۀ یک خودِ گریزناپذیر برای به رسمیت شناخته شدن و سربلندی به طور رو در رو زندگی کند. اگر حیات خود پرستانه&zwnj;ای وجود نداشت که ترک شود، انسان نمی&zwnj;توانست به طور دینامیک حیات الهی را انتخاب کند. اگر شرارت بالقوه&zwnj;ای وجود نداشت که مورد ستایش قرار گیرد و نیکی از طریق مقایسه تمیز داده نمی&zwnj;شد، انسان هرگز نمی&zwnj;توانست درستکاری را به طور پایدار حفظ کند.</p>
<p style="direction:rtl">  9- آیا <em>لذت</em> &mdash; رضایت از شادی &mdash; مطلوب است؟ پس انسان باید در دنیایی زندگی کند که گزینۀ درد و احتمال رنج امکانات پیوسته موجود تجربی هستند.</p>
</blockquote>
<p style="direction:rtl">  در سرتاسر جهان، هر جزء به صورت بخشی از کل محسوب می&zwnj;شود. بقای جزء به همکاری با طرح و هدف کل، میل قلبی و خواست کامل به انجام خواست الهی پدر، بستگی دارد. تنها کرۀ تکاملی عاری از خطا (احتمال قضاوت نابخردانه) کره&zwnj;ای است که فاقد موجود هوشمند <em>آزاد</em> می&zwnj;باشد. در جهان هاونا یک میلیارد کرات کامل با ساکنان کاملشان وجود دارند، اما اگر بناست انسان در حال تکامل آزاد گذارده شود باید خطاپذیر باشد. موجود هوشمند آزاد و بی&zwnj;تجربه هیچگاه نمی&zwnj;تواند در ابتدا به طور یکنواخت خردمند باشد. امکان قضاوت اشتباه (شرارت) تنها وقتی گناه می&zwnj;شود که ارادۀ انسانی به طور آگاهانه و با شناخت دست به تأیید و پذیرش یک قضاوت عمدی غیراخلاقی &zwnj;زند.</p>
<p style="direction:rtl">  قدردانی کامل از حقیقت، زیبایی، و نیکی، ذاتی کمال جهان الهی است. ساکنان کراتهاونا نیازمند پتانسیل سطوح نسبی ارزشی به عنوان یک محرک انتخابی نیستند. این موجودات کامل قادرند در شرایط فقدان تمامی وضعیتهای متضاد اخلاقی و روی اندیشه تأثیرگذار نیکی را تشخیص داده و انتخاب کنند. اما تمامی چنین موجودات کاملی از نظر طبیعت اخلاقی و وضعیت معنوی به موجب واقعیت وجود آنچه هستند که هستند. آنها تنها در محدودۀ وضعیت ذاتی خود به طور تجربی به پیشرفت دست یافته&zwnj;اند. انسان فانی حتی مرتبت خود را به عنوان یک کاندیدای صعود از طریق ایمان و امید خود به دست می&zwnj;آورد. هر چیز الهی که ذهن بشری درک می&zwnj;کند و روح بشری به دست می&zwnj;آورد یک نیل تجربی است. آن یک <em>واقعیت</em> تجربۀ شخصی است و لذا در مقایسه با خوبی و درستکاری ذاتی شخصیتهای خطاناپذیر هاونا یک دارایی بی&zwnj;نظیر است.</p>
<p style="direction:rtl">  مخلوقات هاونا به طور طبیعی شجاع هستند، اما به مفهوم انسانی دلیر نیستند. آنها به طور ذاتی مهربان و باملاحظه هستند، اما به طریق انسانی به سختی نوع دوست هستند. آنها در انتظار یک آیندۀ دلپذیر هستند، اما به طریقۀ بدیع انسان بااطمینان کرات بی&zwnj;ثبات تکاملی امیدوار نیستند. آنها به ثبات جهان باور دارند، اما نسبت به آن ایمان نجات&zwnj;بخش که به موجب آن انسان فانی از مرتبت یک حیوان به دروازه&zwnj;های بهشت صعود می&zwnj;کند به کلی بیگانه&zwnj;اند. آنها حقیقت را دوست دارند، اما از کیفیتهای روان - نجات&zwnj;بخش آن هیچ چیز نمی&zwnj;دانند. آنها آرمانگرا هستند، اما به این شکل متولد شده&zwnj;اند. آنها نسبت به شور و شعف چنین شدن از طریق انتخاب وجدآور به طور کامل نادانند. آنها وفادارند، اما هرگز شوق و شعف وقف قلبی و هوشمندانه به انجام وظیفه را در شرایط وسوسه به خطاکاری هرگز تجربه نکرده&zwnj;اند. آنها عاری از خودخواهی&zwnj;اند، اما هرگز چنین سطوحی از تجربه را از طریق فتح شکوهمند یک خودِ ستیزه&zwnj;جو کسب نکرده&zwnj;اند. آنها از خوشی لذت می&zwnj;برند، اما شیرینی خوشی خاطر از پتانسیل درد را درک نمی&zwnj;کنند.</p>
<div class="c1">
<h4 style="direction:rtl">6- آغازین بودن پدر</h4></div>

<p style="direction:rtl">  پدر جهانی با از خود گذشتگی الهی، و سخاوت کامل از اقتدار چشم&zwnj;پوشی می&zwnj;کند، و قدرت را واگذار می&zwnj;کند، اما هنوز آغازین است. دست او روی اهرم قدرتمند اوضاع قلمروهای جهانی است. او تمامی تصمیمات نهایی را برای خود محفوظ داشته است و به گونه&zwnj;ای خطاناپذیر وتوی تماماً قدرتمند سلطنتی مقصود جاودانۀ خود را با اقتداری غیرقابل هماوردی روی سعادت و سرنوشت آفرینش گسترده، در حال گردش و همیشه چرخان اعمال می&zwnj;کند.</p>
<p style="direction:rtl">  حاکمیت خداوند نامحدود است؛ آن واقعیت بنیادین تمامی آفرینش است. جهان اجتناب&zwnj;ناپذیر نبود. جهان یک تصادف نیست، و خود به خود موجود نیز نیست. جهان یک کار آفرینش است و از این رو به طور کامل تابع خواست آفریننده است. خواست خداوند حقیقت الهی، و مهر زنده است. از این رو آفرینشهای در حال کمال جهانهای در حال تکامل با نیکی &mdash; نزدیکی به الوهیت &mdash; و با شرارت بالقوه &mdash; دوری از الوهیت &mdash; تعیین ویژگی می&zwnj;شوند.</p>
<p style="direction:rtl">  تمامی فلسفه&zwnj;های مذهبی، دیر یا زود، به مفهوم حاکمیت یکپارچۀ جهانی یک خدا می&zwnj;رسند. علتهای جهان نمی&zwnj;توانند پایین&zwnj;تر از معلولهای جهان باشند. منبع جریانات حیات جهان و ذهن کیهانی باید بالاتر از سطوح تجلی آن باشند. ذهن بشری را نمی&zwnj;توان به طور متداوم به صورت برآمده از رسته&zwnj;های پایین&zwnj;تر وجود تبیین نمود. ذهن انسان تنها از طریق شناخت واقعیت رسته&zwnj;های بالاتر فکری و خواست هدفمند می&zwnj;تواند به راستی فهم شود. انسان به عنوان یک موجود اخلاقی غیرقابل توضیح است، مگر این که واقعیت پدر جهانی مورد اذعان واقع شود.</p>
<p style="direction:rtl">  فیلسوف مکانیکی به نفی ایدۀ یک خواست جهانی و مستقل اذعان دارد، همان خواست مستقلی که فعالیتش را در شرح مبسوط قوانین جهان عمیقاً مورد ستایش قرار می&zwnj;دهد. مکانیست چه تکریم ناخواسته&zwnj;ای به آفرینندۀ قانون می&zwnj;کند، آنگاه که تصور می&zwnj;کند چنین قوانینی خودکار و بدیهی هستند.</p>
<p style="direction:rtl">  این یک اشتباه بزرگ است که خداوند به شکل انسان تصور شود، به جز در مفهوم تنظیم کنندۀ ساکن فکری، اما حتی این زیاد احمقانه نیست که ایدۀ اولین منبع و مرکز بزرگ به طور کامل <em>مکانیزه شود</em>.</p>
<p style="direction:rtl">  آیا پدر بهشتی رنج می&zwnj;برد؟ من نمی&zwnj;دانم. پسران آفریننده یقیناً می&zwnj;توانند و گاهی اوقات رنج می&zwnj;برند، حتی آنطور که انسانها رنج می&zwnj;برند. پسر جاودان و روح بیکران به گونه&zwnj;ای تعدیل یافته رنج می&zwnj;برند. من فکر می&zwnj;کنم که پدر جهانی هم رنج می&zwnj;برد، اما نمی&zwnj;توانم بفهمم <em>چگونه</em>. شاید از طریق مدار شخصیت یا از طریق فردیت تنظیم کنندگان فکر و سایر عطایای طبیعت جاودانه&zwnj;اش. او در رابطه با نژادهای انسانی گفته است: &rdquo;من در تمامی مصائب شما دچار ابتلا می&zwnj;شوم.&ldquo; او بی&zwnj;تردید یک فهم پدرانه و دلسوزانه را تجربه می&zwnj;کند. او به راستی ممکن است رنج ببرد، اما من ماهیت آن را نمی&zwnj;فهمم.</p>
<p style="direction:rtl">  فرمانروای بیکران و جاودان جهان جهانها نیرو، شکل، انرژی، روند، الگو، اصل، وجود، و واقعیت ایده&zwnj;آل است. اما او بیشتر است؛ او شخصی است؛ او یک خواست مستقل را اعمال می&zwnj;کند، خود آگاهی الوهیت را تجربه می&zwnj;کند، فرامین یک ذهن خلاق را به اجرا در می&zwnj;آ&zwnj;ورد، رضایت تحقق یک مقصود جاودان را دنبال می&zwnj;کند، و مهر و عاطفۀ یک پدر را برای فرزندان جهانش آشکار می&zwnj;سازد. و تمامی این ویژگیهای شخصی&zwnj;تر پدر را از طریق مشاهدۀ آنها، آنطور که در حیات اعطایی میکائیل، پسر آفرینندۀ شما، آشکار شدند &mdash; هنگامی که در یورنشیا در جسم ظاهر گشت &mdash; می&zwnj;توان بهتر فهمید.</p>
<p style="direction:rtl">  خدای پدر انسانها را دوست دارد؛ خدای پسر به انسانها خدمت می&zwnj;کند؛ خدای روح فرزندان جهان را در جهت ماجرای همیشه فراز یابندۀ یافتن خدای پدر از طریق راههایی که توسط خدای پسران با خدمت پرموهبت خدای روح مقرر شده الهام می&zwnj;بخشد.</p>
<p style="direction:rtl">  [من آن مشاور الهی هستم که به ارائۀ آشکارسازی پدر جهانی گمارده شده است، و من با این بیانیۀ ویژگیهای الوهیت به مطلب ادامه داده&zwnj;ام.]</p>
</body>
</html>
