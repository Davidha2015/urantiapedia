<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2018 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 4 - رابطۀ خداوند با جهان</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">نسخۀ پیشنویس</span></h1>
</div>
 <div class="c1">
 <h1 style="direction:rtl">کتاب یورنشیا</h1>
</div>
<div class="c1">
<h2 style="direction:rtl">مقالۀ 4</h2>
</div>
<div class="c1">
<h3 style="direction:rtl">رابطۀ خداوند با جهان</h3>
</div>

<p style="direction:rtl">  پدر جهانی در رابطه با پدیده&zwnj;های مادی، عقلانی، و معنوی جهان جهانها مقصود جاودانه&zwnj;ای دارد که در سراسر زمان در حال به اجرا گذاردن است. خداوند جهانها را مطابق ارادۀ آزاد و مستقل خویش آفرید، و آنها را بر طبق مقصود کاملاً خردمندانه و جاودانۀ خود آفرید. تردید برانگیز است که کسی به غیر از الوهیتهای بهشت و بالاترین همیاران آنان در واقع چیز زیادی در بارۀ مقصود جاودانۀ خداوند بداند. حتی شهروندان والامرتبۀ بهشت نیز نظرات بسیار گوناگونی پیرامون طبیعت مقصود جاودانۀ الوهیتها دارند.</p>
<p style="direction:rtl">  آسان است چنین استنباط شود که مقصود از آفرینش جهان کاملِ مرکزی هاونا صرفاً رضایت طبیعت الهی بوده است. هاونا ممکن است به صورت الگوی آفرینش برای تمام جهانهای دیگر و به عنوان مدرسۀ پایانی برای رهنوردان زمان در مسیرشان به سوی بهشت به کار گرفته شود. با این وجود، چنین آفرینش آسمانی باید بدواً برای خشنودی و رضایت آفرینندگان کامل و بیکران وجود داشته باشد.</p>
<p style="direction:rtl">  به نظر می&zwnj;رسد که در حال حاضر طرح شگفت&zwnj;انگیز کامل ساختن انسانهای تکاملی، و پس از نیل آنان به بهشت و سپاه نهایت، که آموزش بیشتری را برای برخی کارهای آشکار نشدۀ آینده فراهم می&zwnj;سازد، یکی از امور عمدۀ هفت ابرجهانها و تقسیمات فرعی بسیار آن باشد. اما این طرح صعود برای معنویت بخشیدن و آموزش انسانهای فانی زمان و فضا به هیچ وجه مشغلۀ اختصاصی موجودات هوشمند جهان نمی&zwnj;باشد. در واقع، فعالیتهای مسحور کنندۀ بسیار دیگری وجود دارند که اوقات گروههای بزرگ آسمانی را پر نموده و انرژیهای آنان را به خود اختصاص می&zwnj;دهند.</p>
<div class="c1">
<h4 style="direction:rtl">1- رویکرد جهانی پدر</h4></div>

<p style="direction:rtl">  ساکنان یورنشیا برای مدتها خواست خداوند را سوءِ تعبیر کرده&zwnj;اند. در کرۀ شما مشیتی با کارکرد الهی عمل می&zwnj;کند، اما این آن خدمت کودکانه، استبدادی، و مادی نیست که بسیاری از انسانها به آن باور داشته&zwnj;اند. خواست خداوند شامل فعالیتهای به هم پیوستۀ موجودات آسمانی و ارواح الهی است که مطابق قانون کیهانی، برای تجلیل از خداوند و برای پیشرفت معنوی فرزندان او در جهان به طور بی&zwnj;وقفه تلاش می&zwnj;کنند.</p>
<p style="direction:rtl">  آیا نمی&zwnj;توانید در برداشتتان از نحوۀ برخورد خداوند با انسان به آن سطحی پیش روید که تشخیص دهید که شعار جهان <em>پیشرفت</em> است؟ نژاد انسان برای رسیدن به موقعیت کنونی خود برای اعصار طولانی تلاش کرده است. در سرتاسر این هزاره&zwnj;ها مشیت الهی در حال انجام طرح تکامل تدریجی بوده است. این دو اندیشه در عمل مخالف هم نیستند، بلکه فقط در برداشتهای غلط انسان چنین هستند. مشیت الهی هرگز در تعارض با پیشرفت راستین بشری، چه گذرا یا معنوی، نیست. مشیت همیشه با طبیعت تغییرناپذیر و کامل قانونگذار متعال سازگار است.</p>
<p style="direction:rtl">  &rdquo;خداوند وفادار است&ldquo; و &rdquo;تمامی فرامین او عادلانه است.&ldquo; &rdquo;وفاداری او حتی در آسمانها برقرار است.&ldquo; &rdquo;ای خداوند، کلام تو تا ابد در آسمانها پایدار است. وفاداری تو نسبت به تمامی نسلها است. تو زمین و مکانهای آن را تثبیت نموده&zwnj;ای.&ldquo; &rdquo;او یک آفرینندۀ وفادار است.&ldquo;</p>
<p style="direction:rtl">  هیچ محدودیتی در استفاده از نیروها و شخصیتهایی که پدر ممکن است برای حفظ مقصود و نگاهداری مخلوقاتش به کار گیرد وجود ندارد. &rdquo;خدای جاودانه پناهگاه ماست، و بازوان پاینده در زیر هستند.&ldquo; &rdquo;او که در مکان پنهان والامرتبه سکنی می&zwnj;گزیند زیر سایۀ قادر مطلق پا برجا خواهد ماند.&ldquo; &rdquo;بنگر، آن کس که نگهدار ماست به خواب غفلت فرو نخواهد رفت و نخواهد خوابید.&ldquo; &rdquo;ما آگاهیم که تمامی چیزها برای خیر آنهایی که خدا را دوست دارند با هم کار می&zwnj;کنند&ldquo;، &rdquo;زیرا چشمان خداوند مراقب نیکوکاران است، و گوشهای او برای نیایشهای آنان باز است.&ldquo;</p>
<p style="direction:rtl">  خداوند &rdquo;از همۀ چیزها با کلام نیرومند خود&ldquo; نگاهداری می&zwnj;کند. و هنگامی که کرات جدید به وجود می&zwnj;آیند، او &rdquo;پسران خود را می&zwnj;فرستد و آنها آفریده می&zwnj;شوند.&ldquo; خداوند نه تنها می&zwnj;آفریند، بلکه &rdquo;از تمامی آنها محافظت می&zwnj;کند.&ldquo; خداوند از تمامی چیزهای مادی و تمامی موجودات روحی مداوماً نگاهداری می&zwnj;کند. جهانها به طور ابدی از ثبات برخوردارند. در میان بی&zwnj;ثباتی ظاهری ثبات وجود دارد. در میان تحولات انرژی و دگرگونیهای شدید فیزیکی قلمروهای پرستاره یک نظم و امنیت بنیادین وجود دارد.</p>
<p style="direction:rtl">  پدر جهانی از مدیریت جهانها کناره&zwnj;گیری نکرده است. او یک الوهیت غیرفعال نیست. اگر خداوند به عنوان نگاهدارندۀ کنونی تمامی آفرینش کنار رود، بلافاصله یک فروپاشی جهانی به وقوع خواهد پیوست. به جز خداوند، هیچ چیز به صورت <em>واقعیت</em> وجود نخواهد داشت. در همین لحظه، همچون سراسر اعصار دوردست گذشته و در آیندۀ ابدی، خداوند به نگاهداری ادامه می&zwnj;دهد. دسترسی الهی تا گرداگرد دایرۀ ابدیت امتداد می&zwnj;یابد. جهان مثل یک ساعت کوک نشده است که فقط تا مدتی کار کند و بعد از کار بیافتد. تمامی چیزها مداوماً تجدید حیات می&zwnj;شوند. پدر به طور بی&zwnj;و&zwnj;قفه انرژی، نور، و حیات جاری می&zwnj;سازد. کار خداوند عملی و نیز روحانی است. &rdquo;او شمال را روی فضای خالی امتداد می&zwnj;دهد و زمین را روی هیچ چیز آویزان می&zwnj;کند.&ldquo;</p>
<p style="direction:rtl">  موجودی از نوع من قادر است در امور روزمرۀ مدیریت جهان توازنی غائی کشف کند و هماهنگی گسترده و عمیق بیابد. عمدۀ آنچه که برای ذهن انسانی نامربوط و اتفاقی به نظر می&zwnj;رسد، برای فهم من منظم و سازنده می&zwnj;نماید. اما چیزهای زیادی در جهانها رخ می&zwnj;دهند که من به طور کامل نمی&zwnj;فهمم. من مدتها است که یک دانشجوی نیروها، انرژیها، اذهان، مورانشیاها، ارواح، و شخصیتهای شناخته شدۀ جهانهای محلی و ابرجهانها بوده&zwnj;ام و کم و بیش با آنها آشنا هستم. من یک درک کلی از چگونگی عملکرد این نیروها و شخصیتها دارم، و با کارکرد موجودات معتبر هوشمند روحی جهان بزرگ از نزدیک آشنا هستم. من به رغم دانش خود از پدیده&zwnj;های جهانها، دائماً با کنش واکنشهای کیهانی روبرو هستم که کاملاً قادر به فهم آنها نیستم. من به طور مداوم با تبانیهای ظاهراً اتفاقی همکاری متقابل نیروها، انرژیها، موجودات هوشمند، و ارواح مواجه می&zwnj;شوم که نمی&zwnj;توانم به گونه&zwnj;ای رضایتبخش توضیح دهم.</p>
<p style="direction:rtl">  من کاملاً صلاحیت دارم که کارکرد تمامی پدیده&zwnj;هایی را که مستقیماً نتیجۀ عملکرد پدر جهانی، پسر جاودان، روح بیکران، و به میزان زیاد جزیرۀ بهشت هستند ردیابی و تجزیه و تحلیل کنم. سردرگمی من به سبب مواجهه با چیزی است که به نظر می&zwnj;رسد عملکرد همترازهای اسرارآمیز آنها، سه مطلق بالقوه، باشد. این مطلقها به نظر می&zwnj;رسد مقدم بر ماده، فراتر از ذهن، و مرجح بر روح باشند. من به سبب ناتوانی خود در درک این کارکردهای پیچیده که به حضور و عملکرد مطلق کامل، مطلق الوهیت، و مطلق جهانی نسبت می&zwnj;دهم، دائماً سردرگم و اغلب مبهوت هستم.</p>
<p style="direction:rtl">  این مطلقها باید وجودهای کاملاً آشکار نشده در گسترۀ گیتی باشند که در پدیده&zwnj;های توانمندی فضا و در کارکرد سایر فوقغایی&zwnj;ها این را برای فیزیکدانها، فلاسفه، یا حتی مذهب&zwnj;گرایان غیرممکن می&zwnj;سازند که با قطعیت پیش&zwnj;بینی کنند که نیروها، مفاهیم، یا ارواح آغازین به مطالبات انجام شده در یک وضعیت واقعی پیچیده که در بر گیرندۀ تنظیمات عالی و ارزشهای غائی است دقیقاً چگونه پاسخ خواهند داد.</p>
<p style="direction:rtl">  همچنین یک وحدت ارگانیک در جهانهای زمان و فضا وجود دارد که به نظر می&zwnj;رسد مبنای تمامی تار و پود رویدادهای کیهانی است. این حضور زندۀ ایزد متعالِدر حال تکامل، این همه جا حضوری پیش&zwnj;بینی شدۀ ناکامل توسط آنچه که به نظر می&zwnj;رسد یک هماهنگی شگفت&zwnj;انگیز تصادفی رخدادهای ظاهراً بی&zwnj;ربط جهان است به طور غیرقابل فهم همواره تجلی می&zwnj;یابد. این باید کارکرد مشیت &mdash; قلمرو ایزد متعال و عامل مشترک &mdash; باشد.</p>
<p style="direction:rtl">  من به این باور تمایل دارم که این کنترل گسترده و کلاً غیرقابل شناخت هماهنگی و ارتباط متقابل تمامی فازها و اشکال فعالیت جهان است که موجب می&zwnj;شود چنین آمیزۀ متنوع و ظاهراً ناامیدکنندۀ آشفته&zwnj;ای از پدیده&zwnj;های فیزیکی، ذهنی، اخلاقی، و روحی چنان بدون خطا برای جلال خداوند و برای بهروزی انسانها و فرشتگان عمل کند.</p>
<p style="direction:rtl">  اما در مفهوم فراگیرتر &rdquo;اتفاقات&ldquo; ظاهری کیهان بدون شک بخشی از درام متناهی ماجرای زمان - فضای بیکران در کنترل ابدی او روی مطلقها است.</p>
<div class="c1">
<h4 style="direction:rtl">2- خداوند و طبیعت</h4></div>

<p style="direction:rtl">  طبیعت از یک جهتِ محدود عادت فیزیکی خداوند است. رفتار یا عمل خداوند از طریق طرحهای آزمایشی و الگوهای تکاملی یک جهان محلی، یک کوکبه، یک سیستم، یا یک سیاره مشروط شده و به طور پیش&zwnj;نگرانه تعدیل می&zwnj;شود. خداوند مطابق یک قانون به خوبی تعریف شده، تغییرناپذیر، و غیرقابل دگرگونی در سرتاسر جهان در حال گسترش بنیادین عمل می&zwnj;کند، اما او الگوهای عمل خویش را تعدیل می&zwnj;کند، طوری که به رفتار هماهنگ و متوازن هر جهان، کوکبه، سیستم، سیاره، و شخصیت مطابق مقاصد، اهداف، و طرحهای محلی پروژه&zwnj;های متناهی حاوی پیشرفت تکاملی کمک نماید.</p>
<p style="direction:rtl">  از این رو طبیعت، آنطور که انسان فانی آن را می&zwnj;فهمد، بنیان زیرین و زمینۀ بنیادین یک الوهیت تغییرناپذیر و قوانین دگرگونی ناپذیر او را ارائه می&zwnj;دارد، که از طریق کارکرد طرحهای محلی، مقاصد، الگوها، و شرایطی که توسط نیروها و شخصیتهای جهان محلی، کوکبه، سیستم، و سیاره آغاز شده و به اجرا گذارده می&zwnj;شوند تعدیلمی&zwnj;شود، به واسطۀ آنها نوسان می&zwnj;یابد، و از طریق آنها دگرگونیهایی را تجربه می&zwnj;کند. برای مثال: همانطور که قوانین خداوند در نبادان مقدر شده&zwnj;اند، از طریق طرحهایی که توسط پسر آفریننده و روح آفرینشگر این جهان محلی برقرار شده&zwnj;اند تعدیل می&zwnj;یابند، و علاوه بر تمامی اینها عملکرد این قوانین از طریق خطاها، قصور، و شورشهای برخی موجودات مقیم سیارۀ شما و متعلق به سیستم بلافصل سیاره&zwnj;ای سِتانیا بیشتر تحت تأثیر واقع شده&zwnj;اند.</p>
<p style="direction:rtl">  طبیعت یک برآیند زمانی - فضایی دو عامل کیهانی است: اول، تغییر&zwnj;ناپذیری، کمال، و درستکاری الوهیت بهشت، و دوم، طرحهای آزمایشی، خطاهای اجرایی، اشتباهات شورش&zwnj;گرایانه، ناکاملی توسعه، و کاستی خردمندی مخلوقات خارج از بهشت، از بالاترین تا پایین&zwnj;ترین. از این رو طبیعت حامل یک رشتۀ یکنواخت، تغییرناپذیر، باشکوه، و شگفت&zwnj;انگیز کمال از دایرۀ ابدیت می&zwnj;باشد؛ اما در هر جهان، در هر سیاره، و در هر زندگی جداگانه، این طبیعت با اعمال، اشتباهات، و بدپیمانیهای مخلوقات سیستمها و جهانهای تکاملی تعدیل می&zwnj;شود، مشروط می&zwnj;شود، و بر حسب اتفاق خدشه&zwnj;دار می&zwnj;شود؛ و از این رو طبیعت همواره باید از یک خلق و خوی در حال تغییر، و علاوه بر آن غیرقابل پیش&zwnj;بینی، گر چه در زیر باثبات برخوردار باشد، و مطابق اسلوبهای عملی یک جهان محلی تغییر یابد.</p>
<p style="direction:rtl">  طبیعت کمال بهشت است که بر کاستی، شرارت، و گناه جهانهای اتمام نیافته تقسیم شده است. لذا این خارج قسمت بیانگر هر دو، کامل و ناکامل، و هر دو، ابدی و گذرا است. تکامل متداوم طبیعت را از طریق افزایش محتوای کمال بهشت و از طریق کاهش محتوای شرارت، اشتباه، و ناهمگونی واقعیت نسبی تعدیل می&zwnj;کند.</p>
<p style="direction:rtl">  خداوند شخصاً در طبیعت یا در هر یک از نیروهای طبیعت حضور ندارد، زیرا پدیدۀ طبیعت روی هم قرارگیری نقصانهای تکامل تدریجی، و گاهی اوقات پیامدهای طغیان شورش&zwnj;گرایانه، روی بنیادهای بهشتی قانون جهانی خداوند است. همانطور که در کره&zwnj;ای نظیر یورنشیا به نظر می&zwnj;رسد، طبیعت هرگز نمی&zwnj;تواند جلوۀ کافی، نمایش حقیقی، و تصویر صادقانۀ یک خدای تماماً خردمند و نامتناهی باشد.</p>
<p style="direction:rtl">  طبیعت، در کرۀ شما، تعدیل قوانین کمال از طریق طرحهای تکاملی جهان محلی است. چه مضحک است که طبیعت به دلیل این که از یک نظرِ محدود و تعدیل شده توسط خداوند مورد رسوخ قرار گرفته، و به دلیل این که فازی از نیروی جهانی و لذا الهی است پرستش شود! همچنین طبیعت جلوۀ ناتمام، ناکامل، و کارکردهای ناقص توسعه، رشد، و پیشرفت یک آزمون جهان در تکامل کیهانی است.</p>
<p style="direction:rtl">  نقایص ظاهری دنیای طبیعی نشانگر هیچ نقص مربوطه در سرشت خداوند نیستند. بلکه این نقایص مشاهده شده صرفاً لحظات اجتنابناپذیر توقف در نمایش قرقرۀ پیوسته در حال حرکت تصویربرداری ابدیت هستند. درست همین وقفه&zwnj;های حاوی نقص در مسیر تداوم کمال هستند که این را برای ذهن متناهی انسان مادی ممکن می&zwnj;سازند که به تصویری اجمالی از واقعیت الهی در زمان و فضا دست یابد. جلوه&zwnj;های مادی الوهیت تنها به این علت برای ذهن تکاملی انسان معیوب به نظر می&zwnj;رسند که انسان فانی اصرار به نگرش پدیده&zwnj;های طبیعت با چشمان طبیعی دارد، بینایی بشری که با موتای مورانشیا یا با آشکارسازی الهی، جایگزین جبران کنندۀ آن در کرات زمان، مورد کمک واقع نشده است.</p>
<p style="direction:rtl">  و طبیعت خدشه&zwnj;دار شده است، رخسار زیبای او زخم برداشته است، سیمای او پژمرده شده است، با شورش، رفتار ناشایسته، اندیشۀ نادرست هزاران مخلوقی که بخشی از طبیعت هستند، اما به آسیب خوردن او در زمان کمک کرده&zwnj;اند. نه، طبیعت خدا نیست. طبیعت یک شیءِ پرستشی نیست.</p>
<div class="c1">
<h4 style="direction:rtl">3- سیرت تغییرناپذیر خداوند</h4></div>

<p style="direction:rtl">  انسان مدتهاست که خدا را به صورت کسی شبیه خود پنداشته است. خداوند نسبت به انسان یا هر موجود دیگر در سرتاسر کائنات حسود نیست، هرگز نبوده، و هرگز نخواهد بود. با دانستن این که پسر آفریننده در نظر داشت انسان شاهکار آفرینش سیاره&zwnj;ای باشد، فرمانروای تمامی زمین باشد، این که بینش او تحت سلطۀ احساسات پست&zwnj;تر خود او قرار داشت، این صحنه که در برابر بتهای چوبی، سنگی، طلایی، و جاه&zwnj;طلبی خودخواهانه سر تعظیم فرود می&zwnj;آورد &mdash; این صحنه&zwnj;های رقت&zwnj;بار خداوند و پسرانش را برمی&zwnj;انگیخت که <em>برای</em> انسان حسود باشند، اما نسبت به او هرگز.</p>
<p style="direction:rtl">  خدای جاودانه ناتوان از خشم و غضب به مفهوم این احساسات بشری و آنطور که انسان چنین واکنشهایی را می&zwnj;&zwnj;فهمد می&zwnj;باشد. این احساسات پست و بیزار کننده هستند. آنها به سختی ارزش انسانی نامیده شدن را دارند، تا چه رسد الهی، و چنین حالاتی نسبت به طبیعت کامل و سیرت زیبای پدر جهانی به کلی بیگانه&zwnj;اند.</p>
<p style="direction:rtl">  دشواری زیاد، بسیار زیاد، که انسانهای یورنشیا در فهم خداوند دارند به سبب پیامدهای گستردۀ شورش لوسیفر و خیانت کلیگسشیا است. در کراتی که به واسطۀ گناه جدا نشده&zwnj;اند، نژادهای تکاملی قادرند برداشتهای بسیار بهتری نسبت به پدر جهانی فرموله کنند. آنها کمتر از سردرگمی، کژ اندیشی، و تحریف مفهوم رنج می&zwnj;برند.</p>
<p style="direction:rtl">  خداوند از هیچ کاری که تاکنون انجام داده، اکنون انجام می&zwnj;دهد، یا در آینده انجام خواهد داد توبه نمی&zwnj;کند. او تماماً خردمند و نیز تماماً قدرتمند است. خرد انسان ناشی از آزمونها و اشتباهات تجربۀ بشری است. خرد خداوند مبتنی بر کمال تمام عیار بینش بیکران جهانی او است، و این پیش آگاهی الهی به طور مؤثر ارادۀ آزاد خلاق را هدایت می&zwnj;کند.</p>
<p style="direction:rtl">  پدر جهانی هرگز کاری نمی&zwnj;کند که موجب تأسف یا پشیمانی متعاقب شود، اما مخلوقات دارای ارادۀ جهانهای دور افتاده که توسط شخصیتهای آفرینشگر او طراحی و آفریده شده&zwnj;اند، از طریق انتخاب تأسف&zwnj;آور خود، گاهی اوقات موجب احساس تأسف الهی در شخصیتهای والدین آفرینندۀ خود می&zwnj;شوند. اما گر چه پدر نه اشتباه می&zwnj;کند، نه پشیمان می&zwnj;شود، و نه تأسف را تجربه می&zwnj;کند، موجودی با یک عاطفۀ پدری است، و هنگامی که فرزندانش با کمکی که توسط طرحهای نیل معنوی و سیاستهای صعود انسانی جهانها چنان آزادانه فراهم شده، نمی&zwnj;توانند به آن سطوح معنوی که قادرند به آن دست یابند برسند، قلبش بدون شک محزون می&zwnj;شود.</p>
<p style="direction:rtl">  خوبی بیکران پدر فراتر از درک ذهن متناهی زمان است. از این رو برای نمایش مؤثر تمامی فازهای خوبی نسبی همیشه باید مقایسه&zwnj;ای با شرارت نسبی (نه گناه) انجام پذیرد. کامل بودن خوبی الهی به این دلیل می&zwnj;تواند از طریق نقصان بینش انسانی تشخیص داده شود که فقط در رابطۀ مقایسه&zwnj;ای با نقصان نسبی در روابط زمان و ماده در حرکات فضا قرار دارد.</p>
<p style="direction:rtl">  سیرت خداوند بی&zwnj;نهایت فوقبشری است. از این رو این طبیعت الوهیت، پیش از آن که حتی بتواند توسط ذهن متناهی انسان در کادر ایمان درک شود، باید همچون در پسران الهی جسمیت یابد.</p>
<div class="c1">
<h4 style="direction:rtl">4- فهم خداوند</h4></div>

<p style="direction:rtl">  خداوند یگانه موجود ساکن، خود شامل، و تغییرناپذیر در تمامی جهان جهانها است، که نه بیرون دارد، نه ماوراء، نه گذشته، و نه آینده. خداوند انرژی هدفمند (روح خلاق) و ارادۀ مطلق است، و اینها خود - موجود و جهانی هستند.</p>
<p style="direction:rtl">  از آنجا که خداوند خود - موجود است، مطلقاً مستقل است. هویت خداوند خود مغایر با تغییر است. &rdquo;من، خداوند، تغییر نمی&zwnj;کنم.&ldquo; خداوند دگرگونیناپذیر است، اما تا هنگام نیل به مرتبت بهشتی نمی&zwnj;توانید حتی شروع به فهم این امر کنید که چگونه خداوند از سادگی به پیچیدگی، از هویت به تنوع، از سکون به حرکت، از بیکرانی به متناهی بودن، از الهی به بشری، و از وحدت به دوگانگی و سه&zwnj;گانگی گذر می&zwnj;کند. و لذا خداوند می&zwnj;تواند جلوه&zwnj;های مطلق بودن خود را تعدیل کند زیرا تغییرناپذیری الهی به معنی عدم تحرک نیست. خداوند دارای اراده است &mdash; او اراده ا<em>ست</em>.</p>
<p style="direction:rtl">  خداوند موجودی حاوی خودمختاری مطلق است. هیچ حد و مرزی در واکنشهای جهانی او وجود ندارد، به جز آنهایی که توسط خود او برقرار شده است، و اعمال داوطلبانۀ او فقط با آن کیفیتهای الهی و ویژگیهای کامل که به طور ذاتی طبیعت جاودانۀ او را متمایز می&zwnj;کنند تعدیل می&zwnj;شوند. از این رو خداوند به عنوان موجودی دارای خوبی نهایی به علاوۀ یک ارادۀ آزاد حاوی بیکرانی خلاق به جهان مربوط است.</p>
<p style="direction:rtl">  پدر - مطلق آفرینندۀ جهان مرکزی و کامل و پدر تمامی آفرینندگان دیگر است. خداوند شخصیت، خوبی، و ویژگیهای بیشمار دیگر را با انسان و سایر موجودات قسمت می&zwnj;کند، اما بیکرانی اراده فقط متعلق به او است. خداوند به واسطۀ تمایلات طبیعت جاودانه&zwnj;اش و به واسطۀ اصول خرد بیکرانش در اعمال خلاقش محدود است. خداوند فقط آنچه را که بینهایت کامل است شخصاً انتخاب می&zwnj;کند، از این رو جهان مرکزی از کمال آسمانی برخوردار است. و در حالی که پسران آفریننده به طور کامل در الوهیت او، حتی فازهایی از مطلق بودن او، سهیم هستند، در مجموع به واسطۀ آن نهایت خردمندی که بیکرانی ارادۀ پدر را رهنمون می&zwnj;شود محدود نیستند. لذا، در مرتبت فرزندی میکائیل، ارادۀ خلاق حتی فعالتر می&zwnj;شود، کاملاً الهی و تقریباً غائی، اگر نه مطلق. پدر بیکران و جاودانه است، اما انکار امکان خود محدودسازی ارادی او منجر به انکار همین مفهوم مطلق بودن ارادی او می&zwnj;شود.</p>
<p style="direction:rtl">  مطلق بودن خداوند بر تمامی هفت سطوح واقعیت جهان سایه افکنده است. و تمامی این طبیعت مطلق تابع رابطۀ آفریننده با خانوادۀ جهانی مخلوق او است. ممکن است عدالت سه&zwnj;گانه در جهان جهانها با موشکافی تعیین ویژگی شود، اما خدای جهانها در تمامی رابطۀ عظیم خانوادگیش با مخلوقات زمان تابع <em>احساس الهی</em> است. در ابتدا و در انتها &mdash; برای ابد &mdash; خدای بیکران یک <em>پدر</em> است. از میان تمامی عناوین ممکن که او می&zwnj;تواند به طور شایسته با آنها شناخته شود، به من رهنمود داده شده که خدای تمامی آفرینش را به عنوان پدر جهانی تصویر نمایم.</p>
<p style="direction:rtl">  در خدای پدر اعمال مبتنی بر ارادۀ آزاد در سیطرۀ قدرت قرار ندارند، و توسط هوشمندی تنها نیز هدایت نمی&zwnj;شوند. شخصیت الهی به این صورت تعریف می&zwnj;گردد که در روح وجود دارد و خود را به صورت محبت به جهانها آشکار می&zwnj;سازد. از این رو، اولین منبع و مرکز در تمامی روابط شخصیش با شخصیتهای خلق شدۀ جهانها همواره و به طور مداوم یک پدر بامهر و محبت می&zwnj;باشد. خداوند در بالاترین مفهوم کلام یک پدر است. او از طریق آرمان&zwnj;گرایی کامل مهر الهی برای ابد برانگیخته می&zwnj;شود، و آن طبیعت مهرآمیز قوی&zwnj;ترین بیان و بزرگترین رضایت خود را در دوست داشتن و دوست داشته شدن می&zwnj;یابد.</p>
<p style="direction:rtl">  در علم، خداوند اولین علت است؛ در مذهب، پدر جهانی و بامحبت است؛ در فلسفه، موجود یگانه&zwnj;ای که به واسطۀ خود وجود دارد، و به هیچ موجود دیگری برای وجود وابسته نیست بلکه واقعیت وجود را به همه چیز و به تمامی موجودات دیگر با بخشندگی عطا می&zwnj;دارد. اما به آشکارسازی الهی نیاز است که نشان داده شود که خدای مذهب اولین علت علم و وحدت خود - موجودِ فلسفه است، سرشار از رحمت و نیکی و متعهد به این که موجب بقای ابدی فرزندانش در زمین شود.</p>
<p style="direction:rtl">  ما مشتاق مفهوم بیکران هستیم، اما ایدۀ تجربی خداوند، ظرفیت ما در همه جا و در هر زمان برای درک عوامل شخصیت و ربانیتِ بالاترین برداشت ما از الوهیت، را پرستش می&zwnj;کنیم.</p>
<p style="direction:rtl">  آگاهی از یک زندگی پیروزمند بشری در زمین ناشی از آن ایمان مخلوق است که در هنگام مواجه شدن با منظرۀ وحشتناک محدودیتهای بشری جرأت می&zwnj;یابد هر قسمت تکراری از وجود را از طریق این اعلام راسخ به چالش بطلبد: حتی اگر نتوانم این کار را انجام دهم، در من کسی زندگی می&zwnj;کند که می&zwnj;تواند و آن را انجام خواهد داد، بخشی از پدر - مطلق جهان جهانها. و این &rdquo;آن پیروزی، همان ایمان شما، است که بر دنیا غلبه می&zwnj;کند.&ldquo;</p>
<div class="c1">
<h4 style="direction:rtl">5- ایده&zwnj;های اشتباه از خداوند</h4></div>

<p style="direction:rtl">  سنت مذهبی سند به طور ناقص حفظ شدۀ تجارب انسانهای خداشناس روزگاران گذشته است، اما این اسناد به عنوان راهنمای زندگی مذهبی یا به عنوان منبع اطلاعات حقیقی پیرامون پدر جهانی قابل اعتماد نیستند. چنین اعتقادات باستانی به واسطۀ این واقعیت که انسان بدوی یک اسطوره&zwnj;پرداز بود به طور یکنواخت تغییر داده شده&zwnj;اند.</p>
<p style="direction:rtl">  یکی از بزرگترین منابع سردرگمی در یورنشیا پیرامون طبیعت خداوند ناشی از ناتوانی کتب مقدس شما در متمایز ساختن آشکار شخصیتهای تثلیث بهشت از هم و الوهیت بهشت از آفرینندگان و سرپرستان جهان محلی است. در طول مدیریتهای پیشین زمین که فهمی ناقص از آنها وجود دارد، کاهنان و پیامبران شما نتوانستند پرنسهای سیاره&zwnj;ای، حکمرانان سیستم، پدران کوکبه، پسران آفریننده، فرمانروایان ابرجهان، ایزد متعال، و پدر جهانی را به وضوح از هم تمایز دهند. بسیاری از پیامهای شخصیتهای تحت فرمان، نظیر حاملین حیات و رسته&zwnj;های گوناگون فرشتگان، در اسناد تاریخی شما، به صورت پیامهایی که از سوی خود خداوند آمده عرضه شده&zwnj;اند. اندیشۀ مذهبی مردم یورنشیا هنوز شخصیتهای همیار الوهیت را با خود پدر جهانی اشتباه می&zwnj;گیرد، طوری که همگی تحت یک لقب به شمار می&zwnj;آیند.</p>
<p style="direction:rtl">  مردم یورنشیا مداوماً دستخوش تأثیر برداشتهای بدوی از خداوند هستند. خدایانی که در طوفان می&zwnj;غرند، زمین را با خشم خود می&zwnj;لرزانند و انسانها را با غضب خود نابود می&zwnj;سازند، و عدم خشنودی خود را طی روزگاران قحطی و سیل با انجام مجازات نشان می&zwnj;دهند. اینها خدایان مذاهب بدوی هستند. آنها خدایانی نیستند که زندگی می&zwnj;کنند و بر جهانها حکومت می&zwnj;کنند. چنین مفاهیمی یادگار روزگارانی هستند که انسانها تصور می&zwnj;کردند جهان تحت هدایت و سلطۀ هوسهای چنین خدایان خیالی قرار دارد. اما انسان فانی شروع به درک این کرده است که تا جایی که به سیاستهای اداری و رفتار آفرینندگان عالی و کنترلگران عالی مربوط می&zwnj;شود وی در قلمرو قانون و نظم نسبی زندگی می&zwnj;کند.</p>
<p style="direction:rtl">  ایدۀ بربری دلجویی کردن از یک خدای خشمگین، استمالت از یک خدای آزرده شده، مورد لطف الوهیت واقع شدن از طریق قربانیها و کفاره، و حتی ریختن خون، نمایانگر مذهبی است که کاملاً نابخردانه و بدوی است، فلسفه&zwnj;ای که برازندۀ یک عصر روشن&zwnj;بینی علمی و حقیقت نیست. چنین باورهایی برای موجودات آسمانی و فرمانروایان الهی که در جهانها خدمت و حکومت می&zwnj;کنند به کلی بیزار کننده هستند. باور داشتن، اعتقاد داشتن، و آموزش دادن این که برای کسب لطف خداوند و دفع خشم موهوم الهی باید خون بی&zwnj;گناه ریخته شود توهین به خداوند است.</p>
<p style="direction:rtl">  عبرانیان باور داشتند که &rdquo;بدون ریختن خون بخشش گناه نمی&zwnj;تواند وجود داشته باشد.&ldquo; آنها از این ایدۀ قدیمی و بت&zwnj;پرستانه که خدایان بدون دیدن خون نمی&zwnj;توانند مورد دلجویی واقع شوند رهایی نیافته بودند. با این حال موسی به پیشرفتی آشکار دست یافت هنگامی که انجام قربانیهای انسانی را قدغن نمود و در اذهان بدوی پیروان ساده دل صحراگرد خود آئین قربانی حیوانات را جانشین آن کرد.</p>
<p style="direction:rtl">  اعطای یک پسر بهشت در کرۀ شما وجه تفکیک&zwnj;ناپذیر وضعیت پایان دادن یک عصر سیاره&zwnj;ای بود؛ آن گریزناپذیر بود، و برای جلب نظر لطف خداوند ضروری نبود. این اعطا همچنین عمل نهایی شخصی یک پسر آفریننده در ماجرای طولانی کسب حاکمیت تجربی جهانش بود. چه تحریف آشکاری از سیرت بیکران خداوند! این آموزش که قلب پدرانۀ او با تمامی سردی و سختی شدیدش طی بدبختیها و محنتهای مخلوقاتش آنقدر لمس ناکردنی بود که بخششهای مهرآمیز او تا پیش از دیدن خونریزی و مردن پسر بی&zwnj;گناهش روی صلیب در جلجتا تحقق نیافت!</p>
<p style="direction:rtl">  اما ساکنان یورنشیا از این خطاهای باستانی و خرافات بت&zwnj;پرستانه پیرامون طبیعت پدر جهانی رهایی خواهند یافت. آشکارسازی حقیقت پیرامون خداوند در حال پدیدار شدن است، و فرجام تیرۀ بشر این است که پدر جهانی را در تمامیت سیرت زیبا و ویژگیهای دوست داشتنیش که توسط پسر آفریننده که به عنوان پسر انسان و پسر خداوند با اقامت موقت در یورنشیا چنان باشکوه به تصویر در آمد بشناسند.</p>
<p style="direction:rtl">  [ارائه شده توسط یک مشاور الهی یوورسا.]</p>
</body>
</html>
