<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2018 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 8 - ح بیکران</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">نسخۀ پیشنویس</span></h1>
</div>
 <div class="c1">
 <h1 style="direction:rtl">کتاب یورنشیا</h1>
</div>
<div class="c1">
<h4 style="direction:rtl">مقالۀ 8</h4>
</div>
<div class="c1">
<h4 style="direction:rtl">روح بیکران</h4>
</div>

<p style="direction:rtl">  در ابدیت دوردست، آنگاه که &rdquo;نخستین&ldquo; اندیشۀ بیکران و مطلق پدر جهانی در پسر جاودان چنین کلامی کامل و مکفی برای ابراز الهیش می&zwnj;یابد، اشتیاق وافر خدای اندیشه و خدای کلام هر دو برای یک عامل جهانی و بیکرانِ برخوردار از ابراز متقابل و عمل توأم به دنبال می&zwnj;آید.</p>
<p style="direction:rtl">  در سپیده دم ابدیت پدر و پسر هر دو از اتکای متقابلشان، یگانگی جاودان و مطلقشان، بی&zwnj;نهایت آگاه می&zwnj;شوند؛ و بدین ترتیب به یک پیمان بی&zwnj;پایان و ابدیِ مشارکت الهی وارد می&zwnj;شوند. این میثاق پایان ناپذیر به منظور اجرای برداشتهای متحدشان در سرتاسر تمامی دایرۀ ابدیت انجام یافته است؛ و از هنگام این رخداد مربوط به ابدیت پدر و پسر به این اتحاد الهی ادامه می&zwnj;دهند.</p>
<p style="direction:rtl">  ما اکنون با منشأ جاودانۀ روح بیکران، سومین شخص الوهیت، مواجه هستیم. درست در لحظه&zwnj;ای که خدای پدر و خدای پسر به طور مشترک به یک عمل یکسان و بیکران &mdash; اجرای یک طرح فکری مطلق &mdash; می&zwnj;اندیشند، درست در همان آن، روح بیکران به طور تمام و کمال پا به عرصۀ وجود می&zwnj;گذارد.</p>
<p style="direction:rtl">  منظور من از بازگویی ترتیب منشأ الوهیتها بدین نحو صرفاً این است که شما را قادر سازم به رابطۀ آنها بیندیشید. در واقع تمامی سه نفر آنها از ابدیت وجود داشته&zwnj;اند؛ آنها وجودگرا هستند. آنها فاقد آغاز یا پایان روزها هستند؛ آنها همتراز، متعالی، غائی، مطلق، و بیکران هستند. آنها هستند و همیشه بوده&zwnj;اند و همواره خواهند بود. و آنان سه شخصِ دارای فردیت بارز اما برای ابد مرتبط، خدای پدر، خدای پسر، و خدای روح هستند.</p>
<div class="c1">
<h4 style="direction:rtl">1- خدای عمل</h4></div>

<p style="direction:rtl">  در ابدیتِ گذشته، به دنبال شخصیت یافتن روح بیکران، چرخۀ شخصیت الهی کامل و تکمیل می&zwnj;شود. خدای عمل موجودیت می&zwnj;یابد، و صحنۀ پهناور فضا برای نمایش شگفت&zwnj;انگیز آفرینش &mdash; ماجرای جهانی &mdash; چشم&zwnj;انداز الهی اعصار جاودان، فراهم می&zwnj;شود.</p>
<p style="direction:rtl">  اولین عمل روح بیکران بازبینی و به رسمیت شناختن والدین الهیش، پدر - پدر، و مادر - پسر است. او، روح، هر دو آنها را به طور کامل تشخیص می&zwnj;دهد. او از شخصیتهای جداگانه و ویژگیهای بیکران آنها و نیز طبیعت توأم و کارکرد متحد آنها به طور کامل آگاه است. سپس سومین شخص الوهیت، به رغم برابری خود با اولین و دومین شخص، به طور داوطلبانه، با میل متعالی و خود انگیختگی الهام&zwnj;بخش، به وفاداری جاودان به خدای پدر عهد می&zwnj;کند، و وابستگی ابدی به خدای پسر را اذعان می&zwnj;دارد.</p>
<p style="direction:rtl">  چرخۀ ابدیت، که ذاتی طبیعت این رابطه و در شناخت متقابل استقلال شخصیتی هر یک و اتحاد اجرائی هر سه است، برقرار می&zwnj;شود. تثلیث بهشت موجودیت می&zwnj;یابد. صحنۀ فضای جهانی برای چشم&zwnj;انداز تمام و کمال و پایان ناپذیرِ پدیداری خلاق مقصود پدر جهانی از طریق شخصیت پسر جاودان و به وسیلۀ اجرای خدای عمل، عامل اجرائی برای کارکردهای واقعیِ شراکت خلاق پدر و پسر، فراهم می&zwnj;شود.</p>
<p style="direction:rtl">  &zwnj;خدای عمل دست به عمل می&zwnj;زند و انبارهای مردۀ فضا به تحرک در می&zwnj;آیند. یک میلیارد کرۀ کامل گام به عرصۀ وجود می&zwnj;نهند. پیش از این لحظۀ ابدیت فرضی انرژیهای فضا که ذاتی بهشت هستند وجود دارند و به طور بالقوه به کار افتاده&zwnj;اند، اما از وجود واقعی برخوردار نیستند. جاذبۀ فیزیکی را نیز نمی&zwnj;توان اندازه&zwnj;گیری نمود، به جز توسط واکنش واقعیات مادی نسبت به کشش بی&zwnj;وقفۀ آن. در این لحظۀ (فرضیِ) جاودانۀ دوردست هیچ جهان مادی وجود ندارد، اما درست در لحظه&zwnj;ای که یک میلیارد کره واقعیت می&zwnj;یابند، نشانه&zwnj;های جاذبۀ مکفی و بسنده که آنان را در قبضۀ ابدی بهشت نگاه دارد آشکار می&zwnj;شود.</p>
<p style="direction:rtl">  اکنون دومین شکل انرژی در سراسر آفرینشِ خدایان می&zwnj;درخشد، و این روح جاری به طور آنی در قبضۀ جاذبۀ روحانی پسر جاودان قرار می&zwnj;&zwnj;گیرد. بدین ترتیب جهان دوگانه که توسط جاذبه فرا گرفته شده با انرژی بی&zwnj;نهایت لمس شده و در روح ربانیت غوطه&zwnj;ور می&zwnj;شود. خاک حیات برای خود آگاهی ذهن که در مدارهای هوشمندی مربوط به روح بیکران تجلی می&zwnj;یابد بدین طریق آماده می&zwnj;شود.</p>
<p style="direction:rtl">  بر روی این دانه&zwnj;های وجود بالقوه، که در سرتاسر آفرینش مرکزی خدایان پراکنده&zwnj;اند، پدر عمل می&zwnj;کند، و شخصیت مخلوق پدیدار می&zwnj;گردد. سپس حضور الوهیتهای بهشت تمامی فضای سازمان یافته را پر می&zwnj;سازد و به طور مؤثر شروع به جذب تمامی چیزها و موجودات به سوی بهشت می&zwnj;کند.</p>
<p style="direction:rtl">  روح بیکران همزمان با تولد کرات هاونا جاودانه می&zwnj;شود. این جهان مرکزی توسط او، و با او، و در او، در اطاعت از جمع ایده&zwnj;ها و خواسته&zwnj;های یکپارچۀ پدر و پسر آفریده شده است. سومین شخص درست توسط همین عمل توأمِ آفرینشی به الوهیت دست می&zwnj;یابد، و بدین ترتیب برای همیشه آفریدگار مشترک می&zwnj;شود.</p>
<p style="direction:rtl">  اینها روزگاران بزرگ و اعجاب&zwnj;آور بسط خلاق پدر و پسر، توسط، و در عمل همیار مشترک و مدیر منحصر به فردشان، سومین منبع و مرکز، هستند. هیچ تاریخچه&zwnj;ای از این روزگاران شورانگیز وجود ندارد. ما برای اثبات این کارکردهای عظیم فقط از آشکارسازیهای اندک روح بیکران برخورداریم، و او صرفاً این حقیقت را تأیید می&zwnj;کند که جهان مرکزی و تمامی آنچه که به آن مربوط است همزمان با نیل او به شخصیت و وجود خود آگاه جاودانه شد.</p>
<p style="direction:rtl">  به طور خلاصه، روح بیکران گواهی می&zwnj;دهد که چون او جاودانه است، جهان مرکزی نیز جاودانه است. و این نقطۀ سنتی شروع تاریخ جهان جهانها است. در رابطه با هر رویداد یا کارکرد پیش از این فوران شگفت&zwnj;انگیز انرژی خلاق و خرد اداری که موجب پیدایش جهان پهناور گشت &mdash; جهانی که در مرکز همۀ چیزها وجود دارد، و به طرزی باشکوه کار می&zwnj;کند &mdash; مطلقاً هیچ اطلاعی وجود ندارد و هیچ سندی موجود نیست. فراتر از این رخداد کارکردهای غیرقابل جستجوی ابدیت و اعماق بی&zwnj;نهایت &mdash; راز مطلق &mdash; قرار دارند.</p>
<p style="direction:rtl">  و بدین ترتیب ما منشأ ترتیبیِ سومین منبع و مرکز را به عنوان یک ابراز لطف قابل تفسیر به ذهن محدود به زمان و مشروط به مکان مخلوقات انسانی تصویر می&zwnj;نماییم. ذهن انسان برای تجسم تاریخ جهان باید یک نقطۀ شروع داشته باشد، و به من رهنمود داده شده که این تکنیک دستیابی به مفهوم تاریخی ابدیت را فراهم سازم. در ذهن مادی، انسجام یک علت نخست را مطالبه می&zwnj;کند. از این رو ما پدر جهانی را به عنوان اولین منبع و مرکز مطلق تمامی آفرینش می&zwnj;پنداریم، و در همان حال به تمامی اذهان آفریده شده آموزش می&zwnj;دهیم که پسر و روح در تمامی فازهای تاریخ جهان و در تمامی قلمروهای فعالیت خلاق با پدر به طور برابر جاودانه&zwnj;اند. و ما این کار را بدون هر گونه نادیده انگاشتن واقعیت و جاودانگیِ جزیرۀ بهشت و مطلقهای کامل، جهانی، و الوهیت انجام می&zwnj;دهیم.</p>
<p style="direction:rtl">  گسترۀ ذهن مادی فرزندان زمان برای تصور پدر در ابدیت به حد مکفی امتداد یافته است. ما می&zwnj;دانیم که هر فرزندی می&zwnj;تواند ابتدا از طریق تسلط بر روابط وضعیت فرزند - والده و سپس از طریق بسط این مفهوم، طوری که خانواده را به عنوان یک کل در بر گیرد، خود را به بهترین نحو به واقعیت مربوط سازد. متعاقباً ذهن در حال رشد فرزند قادر خواهد بود خود را با مفهوم روابط خانوادگی، روابط اجتماعی، نژاد، و کره، و سپس با جهان، ابرجهان، حتی جهان جهانها وفق دهد.</p>
<div class="c1">
<h4 style="direction:rtl">2- طبیعت روح بیکران</h4></div>

<p style="direction:rtl">  آفریدگار مشترک از ابدیت است و کاملاً و بدون قید و شرط با پدر جهانی و پسر جاودان یگانه است. روح بیکران نه تنها طبیعت پدر بهشتی بلکه همچنین طبیعت پسر آغازین را به طور کامل منعکس می&zwnj;سازد.</p>
<p style="direction:rtl">  سومین منبع و مرکز با القاب بیشمار شناخته می&zwnj;شود: روح جهانی، راهنمای متعال، آفریدگار مشترک، مدیر الهی، ذهن بیکران، روح روحها، روح بهشتی مادر، عامل مشترک، هماهنگ کنندۀ نهایی، روح همه جا حاضر، هوشمندی مطلق، عمل الهی؛ و در یورنشیا گاهی اوقات او با ذهن کیهانی اشتباه گرفته می&zwnj;شود.</p>
<p style="direction:rtl">  در مجموع شایسته است که سومین شخص الوهیت روح بیکران نامیده شود، زیرا خداوند روح است. اما مخلوقات مادی که به سمت خطای پنداشتن ماده به عنوان واقعیت بنیادین، و ذهن و روح به صورت ملزوماتی که ریشه در ماده دارند، تمایل دارند، اگر سومین منبع و مرکز واقعیت بیکران، سازمان دهندۀ جهانی، یا هماهنگ کنندۀ شخصیت نامیده می&zwnj;شد، بهتر او را درک می&zwnj;کردند.</p>
<p style="direction:rtl">  روح بیکران، به عنوان یک آشکارسازی ربانیت در جهان، غیرقابل جستجو است و به کلی فراتر از درک بشری است. شما برای حس کردن مطلق بودن روح، فقط نیاز دارید به بیکرانیِ پدر جهانی بیاندیشید و به هیبت ابدیت پسر آغازین فکر کنید.</p>
<p style="direction:rtl">  شخص روح بیکران به راستی اسرارآمیز است اما پدر و پسر زیاد اینطور نیستند. از میان کلیۀ جنبه&zwnj;های طبیعت پدر، آفریدگار مشترک به بارزترین وجه بیکرانی خود را آشکار می&zwnj;سازد. حتی اگر جهان بنیادین سرانجام تا بی&zwnj;نهایت بسط یابد، حضور روحی، کنترل انرژی، و پتانسیل ذهنی عامل مشترک برای پاسخگویی به مطالبات چنین آفرینش بی&zwnj;حد و مرز کافی یافت خواهد شد.</p>
<p style="direction:rtl">  روح بیکران گرچه از هر جهت در کمال، درستکاری، و محبت پدر جهانی سهیم است، به سوی ویژگیهای بخشایندۀ پسر جاودان تمایل دارد، و بدین ترتیب خادم دلسوز الوهیتهای بهشت برای جهان بزرگ است. روح همواره و همیشه &mdash; در سرتاسر جهان و برای ابد &mdash; یک خادم دلسوز است، زیرا همانطور که پسران الهی محبت خداوند را آشکار می&zwnj;سازند، روح الهی نشانگر بخشش خداوند است.</p>
<p style="direction:rtl">  ممکن نیست که روح از خوبی بیشتری نسبت به پدر برخوردار باشد زیرا منشأ تمامی خوبیها در پدر است، اما ما می&zwnj;توانیم در اعمال روح چنین خوبی را بهتر درک کنیم. وفاداری پدر و وفای پسر از طریق خدمت مهر&zwnj;آمیز و سرویس بی&zwnj;وقفۀ شخصیتهای روح بیکران برای موجودات روحی و مخلوقات مادی کرات بسیار واقعی است.</p>
<p style="direction:rtl">  آفریدگار مشترک تمامی زیبایی اندیشه و سرشت راستین پدر را به ارث برده است. و این ویژگیهای والای ربانیت در پیروی از خرد بیکران و جاودانۀ ذهن مطلق و نامحدود سومین منبع و مرکز در سطوح نزدیک به متعالی ذهن کیهانی هماهنگی می&zwnj;شوند.</p>
<div class="c1">
<h4 style="direction:rtl">3- رابطۀ روح با پدر و پسر</h4></div>

<p style="direction:rtl">  همانطور که پسر جاودان ابراز کلامیِ &rdquo;نخستین&ldquo; اندیشۀ مطلق و بیکران پدر جهانی است، عامل مشترک نیز اجرای کامل &rdquo;نخستین&ldquo; مفهوم تکمیل یافتۀ خلاق یا طرح برای عمل توأم توسط شراکت شخصیتیِ پدر و پسر، و حاوی پیوند مطلق اندیشه و کلام است. سومین منبع و مرکز همزمان با آفرینش مرکزی یا امری جاودانه می&zwnj;شود، و فقط وجود این آفرینش مرکزی در میان جهانها جاودانه است.</p>
<p style="direction:rtl">  از هنگام شخصیت&zwnj;یابی سومین منبع، اولین منبع دیگر شخصاً در آفرینش جهان شرکت نمی&zwnj;کند. پدر جهانی هر چیز ممکن را به پسر جاودان خود می&zwnj;سپارد؛ و به همین ترتیب پسر جاودان تمامی اتوریته و قدرت ممکن را به آفریدگار مشترک اعطا می&zwnj;دارد.</p>
<p style="direction:rtl">  پسر جاودان و آفریدگار مشترک به عنوان شریک و از طریق شخصیتهای همترازشان، هر جهان پس هاونا را که به وجود آورده شده، طراحی نموده و شکل داده&zwnj;اند. روح در کلیۀ آفرینشهای متعاقب همان رابطۀ شخصی را با پسر حفظ می&zwnj;کند که پسر در آفرینش نخستین و مرکزی با پدر حفظ می&zwnj;کند.</p>
<p style="direction:rtl">  شما و جهانتان را یک پسر آفرینندۀ پسر جاودان و یک روح آفرینشگر روح بیکران آفرید؛ و ضمن این که پدر از آنچه که آنها سازمان داده&zwnj;اند با وفاداری نگاهداری می&zwnj;کند، این مسئولیت به عهدۀ این پسر جهان و این روح جهان سپرده شده که کار خود را شکوفا و حفظ نمایند و نیز به مخلوقاتی که خود به وجود آورده&zwnj;اند خدمت روحانی کنند.</p>
<p style="direction:rtl">  روح بیکران عامل مؤثر پدر تماماً با محبت و پسر تماماً بخشنده برای اجرای پروژۀ مشترک جذب تمامی روانهای عاشق حقیقت در تمامی کرات زمان و فضا به خودشان است. دقیقاً در لحظه&zwnj;ای که پسر جاودان طرح پدر خود را برای دستیابی مخلوقات جهانها به کمال پذیرفت، در لحظه&zwnj;ای که پروژۀ فراز به یک طرح پدر و پسر تبدیل شد، در همان آن روح بیکران مدیر مشترک پدر و پسر برای اجرای مقصود متحد و جاودانۀ آنها گشت. و روح بیکران در انجام این کار تمامی منابع حضور الهی و شخصیتهای روحی خود را وقف پدر و پسر نمود. او <em>همه چیز</em> را به طرح شگفت&zwnj;انگیز فرازیابی مخلوقات در حال بقای دارای اراده به بلندیهای الهی کمال بهشتی اختصاص داده است.</p>
<p style="direction:rtl">  روح بیکران یک آشکارسازی کامل، منحصر به فرد، و جهانی پدر و پسر جاودانش می&zwnj;باشد. تمامی فهم شراکت پدر و پسر باید از طریق روح بیکران، نمایندۀ مشترکِ پیوند الهی اندیشه و کلمه، به دست آید.</p>
<p style="direction:rtl">  پسر جاودان تنها راه نزدیکی به پدر جهانی است، و روح بیکران تنها وسیلۀ دستیابی به پسر جاودان می&zwnj;باشد. موجودات فرازگرای زمان تنها با خدمت صبورانۀ روح قادرند پسر را کشف کنند.</p>
<p style="direction:rtl">  در مرکز تمامی چیزها روح بیکران اولین الوهیت از میان الوهیتهای بهشت است که توسط رهنوردان فرازگرا مورد دستیابی واقع شود. سومین شخص، دومین و اولین شخص را احاطه کرده است و از این رو در ابتدا باید توسط تمامی آنهایی که کاندیدای ارائه شدن به پسر و پدرش هستند همیشه به رسمیت شناخته شود.</p>
<p style="direction:rtl">  و روح به طرق بسیار دیگر پدر و پسر را به طور برابر نمایندگی نموده و به طور مشابه به آنها خدمت می&zwnj;کند.</p>
<div class="c1">
<h4 style="direction:rtl">4- روح خدمت الهی</h4></div>

<p style="direction:rtl">  جهان روحی، که در آن کلام پسر اندیشۀ خداوند را تفسیر می&zwnj;کند، و هنگامی که &rdquo;به جسم تبدیل می&zwnj;شود&ldquo; بخشش مهرآمیزِ مجموع طبیعت آفرینندگان مربوطه را نشان می&zwnj;دهد، با جهان فیزیکی که در آن جاذبۀ بهشت تمامی چیزها را به هم پیوسته نگاه می&zwnj;دارد، موازی است. اما در تمامی این آفرینش مادی و روحی و از طریق آنها صحنۀ پهناوری وجود دارد که در آن روح بیکران و فرزندان روحی او جمع بخشش، شکیبایی، و عاطفۀ ابدی والدین الهی را نسبت به فرزندان هوشمندی که ناشی از ابداع و ساخت همیارانه&zwnj;شان است نشان می&zwnj;دهند. جوهر سیرت الهی روح خدمت ابدی به ذهن است. و همۀ فرزندان روحی عامل مشترک در این میل به کار خدماتی، این اشتیاق الهی به خدمت، سهیم هستند.</p>
<p style="direction:rtl">  خداوند محبت، پسر بخشش، و روح خدمت است &mdash; خدمت مهر الهی و بخشش بی&zwnj;پایان به تمامی آفرینش هوشمند. روح مظهر مهر پدر و بخشش پسر است. آنها به منظور خدمت جهانی برای ابد در او متحد شده&zwnj;اند. روح <em>مهر اِعمال شده</em> به آفرینش مخلوق، مجموع مهر پدر و پسر، است.</p>
<p style="direction:rtl">  در یورنشیا روح بیکران به صورت یک تأثیر همه جا حاضر، یک حضور جهانی، شناخته شده است، اما در هاونا شما او را به عنوان یک حضور شخصیِ خدمت واقعی خواهید شناخت. در اینجا خدمت روح بهشتی الگوی نمونه و الهام بخش برای هر یک از روحهای همتراز او و شخصیتهای تحت فرمانی که در کرات زمان و فضا به موجودات آفریده شده خدمت روحانی می&zwnj;کنند می&zwnj;باشد. در این جهان الهی روح بیکران در هفت ظهور متعالی پسر جاودان به طور کامل شرکت کرد. او به همین ترتیب با پسر میکائیل اولیه در هفت اعطا به مدارهای هاونا شرکت نمود، و از این طریق برای هر رهنورد زمان که این دوایر کامل والا را می&zwnj;پیماید روح خادم دلسوز و با درایت گشت.</p>
<p style="direction:rtl">  هنگامی که یک پسر آفرینندۀ خداوند مسئولیت آفرینندگی یک جهان محلی مورد پیش بینی را می&zwnj;پذیرد، شخصیتهای روح بیکران، هنگامی که او به مأموریت ماجراجویانۀ خلاق خویش عازم می&zwnj;شود، خود را به عنوان خادمان خستگی ناپذیر این پسر میکائیل متعهد می&zwnj;سازند. ما به ویژه در اشخاص دختران آفرینشگر، ارواح مادر جهان محلی، روح بیکران را وقف کار شکوفایی صعود مخلوقات مادی به سطوح بالاتر و بالاتر دستیابی معنوی می&zwnj;یابیم. و تمامی این کار خدمت به مخلوق در هماهنگی کامل با اهداف، و در ارتباط نزدیک با شخصیتهای پسران آفرینندۀ این جهانهای محلی انجام می&zwnj;شود.</p>
<p style="direction:rtl">  همانطور که پسران خداوند درگیر کار عظیم آشکارسازی شخصیت مهرآمیز پدر به یک جهان هستند، روح بیکران نیز وقف کار پایان ناپذیر آشکارسازی محبت توأم پدر و پسر به تک تک اذهان تمامی فرزندان هر جهان می&zwnj;باشد. در این آفرینشهای محلی روح همانند برخی از پسران خداوند در شکل جسم انسانی به سوی نژادهای مادی پایین نمی&zwnj;آید، اما روح بیکران و ارواح همتراز او به پایین گام می&zwnj;نهند، و با مسرت تحت یک رشتۀ شگفت&zwnj;انگیز از کاهشهای ربانی قرار می&zwnj;گیرند، تا این که به صورت فرشتگانی پدیدار می&zwnj;شوند که در کنار شما بایستند و شما را طی مسیرهای حقیرانۀ وجود زمینی هدایت &zwnj;کنند.</p>
<p style="direction:rtl">  روح بیکران درست با همین زنجیرۀ کاهش یابنده، به عنوان یک شخص، به طور واقعی به هر موجودِ کرات حیوان منشأ بسیار نزدیک می&zwnj;شود. و روح تمامی این کار را بدون این که به کمترین حد تجربۀ خود را به عنوان سومین شخص الوهیت در مرکز تمامی چیزها بی&zwnj;اعتبار سازد انجام می&zwnj;دهد.</p>
<p style="direction:rtl">  آفریدگار مشترک به راستی و برای همیشه شخصیت بزرگ خدمت کننده، اعطا کنندۀ جهانی بخشش است. برای درک خدمت روحانی روح، به این حقیقت بیاندیشید که او تصویر توأم مهر پایان ناپذیر پدر و بخشش جاودانۀ پسر است. با این وجود، خدمت روحانی روح صرفاً منحصر به نمایندگی پسر جاودان و پدر جهانی نیست. روح بیکران همچنین از قدرت خدمت به مخلوقات عالم به نام خود و بنا بر حق خود برخوردار است. سومین شخص از حرمت الهی برخوردار است و کار جهانی بخشش را از جانب خود نیز عطا می&zwnj;دارد.</p>
<p style="direction:rtl">  به تدریج که انسان قدر بیشتری از خدمت مهرآمیز و خستگی ناپذیر رسته&zwnj;های پایین&zwnj;تر خانوادۀ آفریده شدۀ این روح بیکران اطلاع می&zwnj;یابد، طبیعت متعال و سیرت بی&zwnj;مانند این عمل توأم پدر جهانی و پسر جاودان را بیشتر تحسین و ستایش می&zwnj;کند. این روح به راستی &rdquo;چشمان خداوند است که همواره مراقب افراد درستکار می&zwnj;باشد&ldquo; و &rdquo;گوشهای الهی است که پیوسته به روی نیایشهای آنان باز است.&ldquo;</p>
<div class="c1">
<h4 style="direction:rtl">5- حضور خداوند</h4></div>

<p style="direction:rtl">  ویژگی برجستۀ روح بیکران همه جا حضوری است. این روح تماماً فراگیر که بسیار شبیه حضور یک ذهن جهانی و الهی است در سرتاسر تمامی جهان جهانها در همه جا حاضر است. دومین شخص و سومین شخص الوهیت، هر دو، توسط ارواح پیوسته حاضر خود در تمامی کرات نمایندگی می&zwnj;شوند.</p>
<p style="direction:rtl">  پدر <em>بیکران</em> است و از این رو فقط به واسطۀ اراده محدود است. پدر در اعطای تنظیم کنندگان و عطای شخصیت به تنهایی عمل می&zwnj;کند، اما در تماس نیروهای روحی با موجودات هوشمند، از روحها و شخصیتهای پسر جاودان و روح بیکران استفاده می&zwnj;کند. او بنا به خواستش به اندازۀ پسر یا عامل مشترک به لحاظ روحی حاضر است. او <em>با</em> پسر و <em>در</em> روح حاضر است. پدر قطعاً همه جا حاضر است، و ما حضور او را به وسیله و از طریق هر یک و تمامی این نیروها، تأثیرات، و وجودهای گوناگون اما مرتبط تشخیص می&zwnj;دهیم.</p>
<p style="direction:rtl">  در نوشته&zwnj;های مقدس شما واژۀ <em>روح خداوند</em> به نظر می&zwnj;رسد به صورت مترادف روح بیکران در بهشت و روح آفرینشگر جهان محلی شما هر دو به کار رفته است. روح&zwnj;القدس مدار روحی این دختر آفرینشگر روح بیکران بهشت است. روح&zwnj;القدس یک مدار بومی هر جهان محلی است و محدود به قلمرو روحی آن آفرینش می&zwnj;باشد؛ اما روح بیکران همه جا حاضر است.</p>
<p style="direction:rtl">  تأثیرات روحی بسیاری وجود دارند، و همگی <em>یگانه</em> هستند. حتی کار تنظیم کنندگان فکر، گر چه از تمامی تأثیرات دیگر مستقل است، با کار روحی تأثیرات توأم روح بیکران و یک روح مادر جهان محلی به گونه&zwnj;ای تغییر ناپذیر به طور همزمان صورت می&zwnj;گیرد. همینطور که این وجودهای روحی در زندگی مردم یورنشیا عمل می&zwnj;کنند، نمی&zwnj;توانند از هم تفکیک شوند. آنها به رغم منشأ گوناگون خود، در اذهان و روانهای شما به صورت یک روح عمل می&zwnj;کنند. و همینطور که این خدمت روحی متحد تجربه می&zwnj;شود، برای شما آن تأثیر متعال می&zwnj;شود، &rdquo;که همواره قادر است شما را از لغزش محفوظ دارد و در پیشگاه پدر متعالتان منزه از گناه عرضه کند.&ldquo;</p>
<p style="direction:rtl">  همواره به یاد داشته باشید که روح بیکران عامل <em>مشترک</em> است؛ پدر و پسر هر دو در او و از طریق او عمل می&zwnj;کنند؛ او نه تنها به عنوان خود، بلکه همچنین به عنوان پدر و به عنوان پسر و به عنوان پدر و پسر حاضر است. در به رسمیت شناختن این دلیل و بسیاری دلایل بیشتر، حضور روحی روح بیکران اغلب به عنوان &rdquo;روح خداوند&ldquo; مورد اشاره قرار می&zwnj;گیرد.</p>
<p style="direction:rtl">  همچنین سازگار خواهد بود که پیوند تمامی خدمات روحی به عنوان روح خداوند مورد اشاره قرار گیرد، زیرا چنین ارتباطی به راستی اتحاد ارواح خدای پدر، خدای پسر، خدای روح، و خدای هفتگانه &mdash; حتی روح ایزد متعال &mdash; می&zwnj;باشد.</p>
<div class="c1">
<h4 style="direction:rtl">6- شخصیت روح بیکران</h4></div>

<p style="direction:rtl">  اجازه ندهید که اعطای گسترده و توزیع پراکندۀ سومین منبع و مرکز شخصیت او را پنهان ساخته یا در غیر این صورت از واقعیت آن بکاهد. روح بیکران یک وجود جهانی، یک عمل جاودان، یک قدرت کیهانی، یک تأثیر مقدس، و یک ذهن جهانی است؛ او تمامی اینها و بینهایت بیشتر است، اما او همچنین یک شخصیت حقیقی و الهی است.</p>
<p style="direction:rtl">  روح بیکران یک شخصیت تمام عیار و کامل، همتا و همتراز الهی پدر جهانی و پسر جاودان است. آفریدگار مشترک برای موجودات هوشمند بالاتر جهانها درست به اندازۀ پدر و پسر واقعی و مرئی است؛ در واقع او بیشتر از اینها است، زیرا تمامی فرازگرایان پیش از آن که بتوانند از طریق پسر به پدر نزدیک شوند باید به روح دست یابند.</p>
<p style="direction:rtl">  روح بیکران، سومین شخص الوهیت، از تمامی ویژگیهایی که شما به شخصیت ربط می&zwnj;دهید برخوردار است. روح از ذهن مطلق بهره&zwnj;مند است: &rdquo;روح همۀ چیزها، حتی چیزهای عمیق مربوط به خداوند را جستجو می&zwnj;کند.&ldquo; روح نه تنها از ذهن، بلکه از اراده بهره&zwnj;مند است. در اعطای موهبتهای او نگاشته شده است: &rdquo;اما تمامی این عطایا را آن یک و همان روح به هر انسان چندین بار و آنطور که مایل است عطا می&zwnj;کند.&ldquo;</p>
<p style="direction:rtl">  &rdquo;مهر روح&ldquo; واقعی است، همانطورکه غمهای او واقعی هستند؛ از این رو &rdquo;روح خداوند را محزون نکنید.&ldquo; روح بیکران را چه به عنوان الوهیت بهشت و چه به عنوان یک روح آفرینشگر جهان محلی تلقی کنیم، در می&zwnj;یابیم که آفریدگار مشترک نه تنها سومین منبع و مرکز بلکه یک شخص الهی است. این شخصیت الهی همچنین به عنوان یک شخص نسبت به جهان واکنش نشان می&zwnj;دهد. روح با شما صحبت می&zwnj;کند، &rdquo;آن که گوش دارد بگذار بشنود روح چه می&zwnj;گوید.&ldquo; &rdquo;روح خودش برای شما وساطت می&zwnj;کند.&ldquo; روح یک تأثیر مستقیم و شخصی روی موجودات آفریده شده اعمال می&zwnj;کند. &rdquo;زیرا آنهایی که توسط روح خداوند هدایت می&zwnj;شوند فرزندان خداوند هستند.&ldquo;</p>
<p style="direction:rtl">  گر چه ما پدیدۀ کارکرد روح بیکران را به کرات دوردست جهان جهانها نظاره می&zwnj;کنیم، گر چه ما همین الوهیت همتراز را در حال عمل کردن در و از طریق گروه بیشماری از موجودات متعدد که منشأ در سومین منبع و مرکز دارند در نظر می&zwnj;گیریم، گر چه ما همه جا حضوری روح را تشخیص می&zwnj;دهیم، با این حال، هنوز اذعان می&zwnj;کنیم که همین سومین منبع و مرکز یک شخص، آفریدگار مشترک تمامی چیزها و همۀ موجودات و تمامی جهانها است.</p>
<p style="direction:rtl">  پدر، پسر، و روح در ادارۀ جهانها به طور کامل و برای ابد به هم وابستگی متقابل دارند. گر چه هر یک درگیر یک خدمت شخصی به تمامی آفرینش است، هر سه در سرویس و کنترل آفرینش که آنان را برای همیشه <em>یگانه</em> می&zwnj;سازد به طور الهی و مطلق در هم قفل شده&zwnj;اند.</p>
<p style="direction:rtl">  پدر و پسر در شخص روح بیکران به طور متقابل، همیشه و در کمال مطلق حضور دارند، زیرا روح شبیه پدر و شبیه پسر است، و نیز شبیه پدر و پسر است، چرا که آن دو برای ابد یکی هستند.</p>
<p style="direction:rtl">  [ارائه شده در یورنشیا توسط یک مشاور الهی یوورسا که توسط قدمای ایامها مأموریت یافته که طبیعت و کار روح بیکران را تصویر نماید.]</p>
</body>
</html>
