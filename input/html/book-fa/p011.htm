<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2018 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 11 - یرۀ جاودان بهشت</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">نسخۀ پیشنویس</span></h1>
</div>
 <div class="c1">
 <h1 style="direction:rtl">کتاب یورنشیا</h1>
</div>
<div class="c1">
<h2 style="direction:rtl">مقالۀ 11</h2>
</div>
<div class="c1">
<h3 style="direction:rtl">جزیرۀ جاودان بهشت</h3>
</div>

<p style="direction:rtl">  بهشت مرکز جاودان جهان جهانها و مکان اقامت پدر جهانی، پسر جاودان، روح بیکران، و همترازها و دستیاران الهی آنها است. این جزیرۀ مرکزی عظیم&zwnj;ترین تودۀ سازمان یافتۀ واقعیت کیهانی در تمامی جهان بنیادین می&zwnj;باشد. بهشت یک کرۀ مادی و نیز یک اقامتگاه روحی است. تمامی آفرینش هوشمند پدر جهانی در اقامتگاههای مادی سکونت دارد. از این رو مرکز مطلق کنترل کننده نیز باید به راستی مادی باشد. و مجدداً باید تکرار شود که چیزهای روحی و موجودات روحی <em>واقعی</em> هستند.</p>
<p style="direction:rtl">  زیبایی مادی بهشت شامل شکوه کمال فیزیکی آن می&zwnj;باشد. شکوه جزیرۀ خداوند در دستاوردهای عالی عقلانی و توسعۀ ذهنی ساکنان آن به نمایش گذارده شده است. جلال جزیرۀ مرکزی در عطیۀ نامتناهی شخصیت روحی الهی &mdash; نور حیات &mdash; آشکار گردیده است. اما اعماق زیبایی معنوی و شگفتیهای این مجموعۀ شکوهمند به کلی فراتر از فهم ذهن متناهی مخلوقات مادی است. جلال و شوکت معنوی اقامتگاه الهی برای درک انسانی غیرممکن است. و بهشت از ابدیت است؛ هیچ تاریخچه و روایتی پیرامون منشأ این جزیرۀ هسته&zwnj;ای نور و حیات وجود ندارد.</p>
<div class="c1">
<h4 style="direction:rtl">1- منزلگاه الهی</h4></div>

<p style="direction:rtl">  بهشت در ادارۀ قلمروهای جهانی به منظورهای بسیاری به کار گرفته می&zwnj;شود، اما برای موجودات آفریده شده بدواً به صورت مکان سکونت الوهیت وجود دارد. حضور شخصی پدر جهانی دقیقاً در مرکز سطح بالایی این منزلگاه تقریباً دایره&zwnj;ای شکل، اما نه کرویِ، الوهیتها می&zwnj;باشد. این حضور بهشتی پدر جهانی یکسره با حضور شخصی پسر جاودان احاطه شده است، ضمن این که هر دو آنها توسط شکوه وصف&zwnj;ناپذیر روح بیکران محصور شده&zwnj;اند.</p>
<p style="direction:rtl">  خداوند در همین منزلگاه مرکزی و جاودانه اقامت دارد، اقامت داشته است، و برای ابد اقامت خواهد داشت. ما همیشه او را در آنجا یافته&zwnj;ایم و همیشه خواهیم یافت. پدر جهانی به لحاظ کیهانی متمرکز است، به لحاظ روحی از شخصیت برخوردار است، و از نظر جغرافیایی در این مرکز جهانها ساکن است.</p>
<p style="direction:rtl">  ما همگی مسیر مستقیم برای دنبال نمودن و یافتن پدر جهانی را می&zwnj;شناسیم. شما قادر نیستید چیز زیادی دربارۀ اقامتگاه الهی به دلیل دوری آن از شما و پهناوری فضای بینابین بفهمید، اما آنهایی که قادرند معنی این مسافتهای عظیم را بفهمند، مکان و اقامتگاه خداوند را با همان قطعیت و واقعیت می&zwnj;شناسند که شما مکان نیویورک، لندن، رم، یا سنگاپور، شهرهایی که به طور مشخص و از نظر جغرافیایی در یورنشیا واقع شده&zwnj;اند، را می&zwnj;شناسید. اگر شما یک رهیاب باهوش و مجهز به کشتی، نقشه، و قطب&zwnj;نما بودید، فوراً می&zwnj;توانستید این شهرها را پیدا کنید. به همین ترتیب، اگر شما وقت و امکان عبور داشتید، از نظر روحی واجد شرایط بودید، و هدایت لازم را داشتید، می&zwnj;توانستید جهان به جهان و مدار به مدار راهنمایی شوید، به طور پیوسته از میان قلمروهای پرستاره به سوی داخل سفر کنید، تا این که سرانجام در پیشگاه درخشش مرکزی شکوه روحانی پدر جهانی بایستید. پس از فراهم شدن تمامی ملزومات سفر، یافتن حضور شخصی خداوند در مرکز تمامی چیزها همانقدر ممکن است که پیدا نمودن شهرهای دور در خود سیارۀ شما. این که شما از این مکانها دیدار نکرده&zwnj;اید به هیچ وجه عدم واقعیت یا عدم وجود واقعی آنها را اثبات نمی&zwnj;کند. این که تعداد بسیار اندکی از مخلوقات جهان خداوند را در بهشت پیدا کرده&zwnj;اند به هیچ وجه عدم واقعیت وجود او یا عدم واقعیت شخص روحی او را در مرکز تمامی چیزها اثبات نمی&zwnj;کند.</p>
<p style="direction:rtl">  پدر همیشه در این مکان مرکزی یافت می&zwnj;شود. اگر او حرکت کند، اغتشاش جهانی رخ می&zwnj;دهد، زیرا در این مرکز اقامتی خطوط جهانی جاذبه از کرانه&zwnj;های پایانی آفرینش در او تلاقی می&zwnj;کنند. خواه مدار شخصیت را در جهانها ردیابی کنیم یا شخصیتهای فراز یابنده را همینطور که به داخل به سوی پدر سفر می&zwnj;کنند دنبال کنیم، خواه خطوط جاذبۀ مادی را به سوی بهشت تحتانی ردیابی کنیم یا چرخه&zwnj;های خروشان نیروی کیهانی را دنبال کنیم، خواه خطوط جاذبۀ روحی را به سوی پسر جاودان ردیابی کنیم یا حرکت دستجمعی پسران بهشتی خداوند را به سوی داخل دنبال کنیم، خواه مدارهای ذهنی را ردیابی کنیم یا تریلیون تریلیون موجودات آسمانی را که از روح بیکران سرچشمه یافته&zwnj;اند دنبال کنیم &mdash; با هر یک از این مشاهدات یا با کلیۀ آنها، ما مستقیماً به حضور پدر، به منزلگاه مرکزی او راه می&zwnj;بریم. خداوند شخصاً، عملاً و به طور واقعی در اینجا حضور دارد. و از وجود بیکران او انوار سیل&zwnj;آسای حیات، انرژی، و شخصیت به تمامی جهانها جاری می&zwnj;شود.</p>
<div class="c1">
<h4 style="direction:rtl">2- طبیعت جزیرۀ جاودان</h4></div>

<p style="direction:rtl">  چون شما در حال شروع نگاه اجمالی به عظمت جهان مادی که حتی از مکان نجومی&zwnj;تان، موقعیت فضایی&zwnj;تان در سیستمهای پرستاره، قابل شناخت است هستید، باید برای شما مشخص شود که چنین جهان عظیم مادی باید از یک پایتخت مناسب و ارزشمند برخوردار باشد، یک مقر مرکزی که با والامنشی و بیکرانی فرمانروای جهانی تمامی این آفرینش پهناور و گستردۀ قلمروهای مادی و موجودات زنده متناسب باشد.</p>
<p style="direction:rtl">  شکل بهشت متفاوت از اجرام فضایی مسکونی است. آن کروی نیست. آن قطعاً بیضوی است، و قطر شمالی - جنوبی آن یک ششم درازتر از قطر شرقی - غربی آن است. جزیرۀ مرکزی اساساً مسطح است، و فاصلۀ سطح بالایی تا سطح تحتانی یک دهم قطر شرقی - غربی است.</p>
<p style="direction:rtl">  ملاحظۀ این تفاوت در ابعاد در ارتباط با وضعیت ساکن آن و فشار بیشتر بیرونی نیرو - انرژی در انتهای شمالی جزیره این را میسر می&zwnj;سازد که جهت مطلق در جهان بنیادین تعیین شود.</p>
<p style="direction:rtl">  جزیرۀ مرکزی از نظر جغرافیایی به سه حوزۀ فعالیت تقسیم شده است:</p>

<p style="direction:rtl">  1- بهشت فوقانی.</p>
<p style="direction:rtl">  2- بهشت پیرامونی.</p>
<p style="direction:rtl">  3- بهشت تحتانی.</p>

<p style="direction:rtl">  ما از آن سطح بهشت که با فعالیتهای شخصیتها اشغال شده است به عنوان سمت فوقانی، و از سطح مقابل به عنوان سمت تحتانی نام می&zwnj;بریم. پیرامون بهشت برای فعالیتهایی امکان فراهم می&zwnj;کند که صرفاً شخصی یا غیرشخصی نیستند. به نظر می&zwnj;رسد تثلیث بر سطح شخصی یا فوقانی، و مطلق کامل بر سطح تحتانی یا غیرشخصی حاکم است. ما مطلق کامل را به عنوان یک شخص ملاحظه نمی&zwnj;کنیم، اما حضور عملی فضایی این مطلق را در بهشت تحتانی تمرکز یافته می&zwnj;پنداریم.</p>
<p style="direction:rtl">  جزیرۀ جاودان متشکل از یک شکل یگانه از مادیت&zwnj;یابی &mdash; سیستمهای ساکن واقعیت &mdash; است. این مادۀ واقعی بهشت یک سازماندهی همگن از توانمندی فضایی است که در هیچ جای دیگر در تمامی جهان گستردۀ جهانها یافت نمی&zwnj;شود. آن نامهای بسیاری در جهانهای مختلف دریافت کرده است، و ملک صادقهای نبادان مدتها پیش آن را <em>ابسولوتم</em> نامگذاری کرده&zwnj;اند. این مادۀ منبع بهشتی نه مرده است نه زنده. آن ابراز اولیۀ غیرروحی اولین منبع و مرکز است. آن <em>بهشت</em> است، و بهشت همتا ندارد.</p>
<p style="direction:rtl">  برای ما به نظر می&zwnj;رسد که اولین منبع و مرکز تمامی پتانسیل مطلق برای واقعیت کیهانی را به عنوان قسمتی از تکنیک رهاسازی خود از محدودیتهای بیکرانی، به عنوان وسیله&zwnj;ای برای ممکن ساختن آفرینش زیر نامتناهی، حتی زمانی - مکانی، در بهشت متمرکز ساخته است. اما نمی&zwnj;توان نتیجه&zwnj;گیری کرد که بهشت به زمان و مکان محدود است چون فقط جهان جهانها چنین کیفیتهایی را آشکار می&zwnj;سازد. بهشت بدون زمان وجود دارد و هیچ مکانی در فضا ندارد.</p>
<p style="direction:rtl">  به طور تقریبی، فضا ظاهراً درست از زیر بهشت تحتانی، و زمان درست از بالای بهشت فوقانی آغاز می&zwnj;شود. زمان، آنطور که شما آن را می&zwnj;فهمید، یک جنبۀ وجود بهشت نیست، گرچه شهروندان جزیرۀ مرکزی از توالی غیرزمانی وقایع به طور کامل آگاه هستند. حرکت ذاتی بهشت نیست. آن ارادی است. اما مفهوم مسافت، حتی مسافت مطلق، آنطور که ممکن است به مکانهای نسبی در بهشت اطلاق شود، بسیار زیاد معنی دارد. بهشت فاقد مکان است. از این رو ناحیه&zwnj;های آن مطلق هستند و لذا از بسیاری جهات که فراتر از درک ذهن انسانی است قابل استفاده هستند.</p>
<div class="c1">
<h4 style="direction:rtl">3- بهشت فوقانی</h4></div>

<p style="direction:rtl">  در بهشت فوقانی سه گسترۀ عمدۀ فعالیت وجود دارد. <em>حضور الوهیت</em>، <em>مقدس&zwnj;&zwnj;ترین گستره</em>، <em>و منطقۀ مقدس</em>. ناحیۀ عظیمی که به طور بلافصل حضور الوهیتها را احاطه می&zwnj;کند به عنوان مقدس&zwnj;ترین گستره تعیین شده و مختص کارکردهای پرستشی، تثلیث، و فضیلت والای معنوی است. در این ناحیه هیچ ساختمان مادی یا آفرینش صرفاً عقلانی وجود ندارد. آنها نمی&zwnj;توانند در آنجا وجود داشته باشند. برای من بی&zwnj;فایده است که برای ذهن بشری وصف طبیعت الهی و عظمت زیبای مقدس&zwnj;ترین گسترۀ بهشت را به عهده گیرم. این قلمرو کاملاً روحی است، و شما تقریباً به طور کامل مادی هستید. یک واقعیت صرفاً روحی برای یک موجود صرفاً مادی ظاهراً ناموجود است.</p>
<p style="direction:rtl">  در حالی که هیچ مادیت فیزیکی در منطقۀ مقدس&zwnj;ترین وجود ندارد، ارمغانهای فراوانی از روزگاران مادی شما در مناطق سرزمین مقدس و باز بیشتر در مناطق خاطره&zwnj;انگیز تاریخی بهشت پیرامون وجود دارند.</p>
<p style="direction:rtl">  منطقۀ مقدس، ناحیۀ دور افتاده یا مسکونی، به هفت ناحیۀ هممرکز تقسیم شده است. بهشت گاهی اوقات &rdquo;منزل خداوند&ldquo; نامیده می&zwnj;شود زیرا منزلگاه جاودان او است، و این هفت ناحیه اغلب &rdquo;قصرهای بهشتی پدر&ldquo; نامیده شده&zwnj;اند. ناحیۀ داخلی یا اول توسط شهروندان بهشت و بومیهای هاونا که ممکن است مجال اقامت در بهشت را داشته باشند اشغال شده است. ناحیۀ بعد یا دوم منطقۀ مسکونی بومیهای هفت ابرجهان زمان و فضا می&zwnj;باشد. این ناحیۀ دوم بخشاً به هفت قسمت عظیم تقسیم مجدد شده است، خانۀ بهشتی موجودات روحی و مخلوقات فرازگرایی که از جهانهای پیشرفت تکاملی می&zwnj;آیند. هر یک از این مناطق به طور ویژه به رفاه و پیشرفت شخصیتهای یک ابرجهان تنها اختصاص یافته است، اما این تسهیلات تقریباً به طور بی&zwnj;پایان فراتر از ملزومات هفت ابرجهان کنونی می&zwnj;باشند.</p>
<p style="direction:rtl">  هر یک از هفت مناطق بهشت به واحدهای مسکونی که برای مقر مرکزی سکونت یک میلیارد گروه جداگانۀ کاری جلال یافته مناسب است به قطعات کوچکتر تقسیم شده است. یک هزار عدد از این واحدها در بر گیرندۀ یک بخش هستند. یکصد هزار بخش برابر با یک اجتماع است. ده میلیون اجتماع در بر گیرندۀ یک گردهمایی است. یک میلیارد گردهمایی یک واحد بزرگ را تشکیل می&zwnj;دهد. و این سری فرازگرا طی دومین واحد بزرگ، سومین، و غیره تا هفتمین واحد بزرگ ادامه می&zwnj;یابد. و هفت عدد از واحدهای بزرگ واحدهای اصلی را به وجود می&zwnj;آورند، و هفت عدد از واحدهای اصلی یک واحد برتر را تشکیل می&zwnj;دهند، و بدین ترتیب سریهای فرازگرای هفت&zwnj;تایی از برتر، فوق برتر، آسمانی، فوق آسمانی، و تا واحدهای عالی گسترش می&zwnj;یابند. اما حتی این هم تمامی فضای موجود را مورد استفاده قرار نمی&zwnj;دهد. این تعداد حیرت&zwnj;آور از نامگذاریهای مسکونی در بهشت، عددی فراتر از فهم شما، به طور قابل ملاحظه کمتر از یک در صد از منطقۀ تخصیص یافتۀ سرزمین مقدس را اشغال می&zwnj;کند. هنوز جای فراوانی برای آنهایی که در حال حرکت به سوی داخل هستند، حتی برای آنهایی که صعود بهشتی را تا روزگاران آیندۀ جاودان آغاز نخواهند کرد، وجود دارد.</p>
<div class="c1">
<h4 style="direction:rtl">4- بهشت پیرامون</h4></div>

<p style="direction:rtl">  جزیرۀ مرکزی به طور ناگهانی در کرانۀ پیرامون پایان می&zwnj;یابد، اما اندازۀ آن چنان عظیم است که این زاویۀ انتهایی در حیطۀ هر منطقۀ محدود نسبتاً غیرقابل تشخیص است. سطح پیرامونی بهشت بخشاً توسط میادین فرود و اعزام برای گروههای گوناگون شخصیتهای روحی اشغال شده است. از آنجا که ناحیه&zwnj;های پر نشدۀ فضایی تقریباً با پیرامون تماس دارند، تمامی ترابریهای شخصیتها که مقصدشان بهشت است در این ناحیه&zwnj;ها فرود می&zwnj;آیند. نه بهشت فوقانی و نه تحتانی توسط سوپرنافیم انتقال یا تمامی انواع فضاپیمایان قابل دسترس نیست.</p>
<p style="direction:rtl">  جایگاههای قدرت و اتوریتۀ شخصی هفت روح استاد در هفت کرات روح که در فضای بین کرات درخشان پسر و مدار داخلی کرات هاونا به دور بهشت می&zwnj;چرخند واقع شده&zwnj;اند، اما ستاد نیرویی - کانونی آنها در بهشت پیرامون است. در اینجا وجودهای به آرامی در حال گردش هفت مدیر متعالی نیرو به مکان هفت ایستگاه درخشش برای انرژیهای مشخص بهشت که به سوی هفت ابرجهان پیش می&zwnj;رود اشاره دارد.</p>
<p style="direction:rtl">  مناطق نمایشگاهی عظیم تاریخی و پیشگویانه اینجا در بهشت پیرامون قرار دارد که به پسران آفریننده که به جهانهای محلی زمان و مکان اختصاص داده شده&zwnj;اند تخصیص یافته است. اکنون درست هفت تریلیون از این مناطق تاریخی حفاظت شده ایجاد شده یا به این منظور ذخیره شده است، اما این ترتیبات در مجموع فقط در حدود چهار در صد از آن قسمت از منطقۀ پیرامون را که به این منظور تعیین شده اشغال می&zwnj;کنند. ما چنین استنتاج می&zwnj;کنیم که این ذخایر پهناور به آفرینشهایی تعلق دارند که در آینده در ماوراءِ مرزهای هفت ابرجهان شناخته شده و مسکونی کنونی مستقر خواهند شد.</p>
<p style="direction:rtl">  آن بخش از بهشت که برای استفادۀ جهانهای موجود تعیین شده است فقط از یک تا چهار درصد اشغال شده است، در حالی که منطقه&zwnj;ای که به این فعالیتها اختصاص یافته حداقل یک میلیون برابر آنی است که در واقع برای چنین مقاصدی مورد نیاز است. بهشت آنقدر بزرگ است که فعالیتهای یک آفرینش تقریباً لایتناهی را جای می&zwnj;دهد.</p>
<p style="direction:rtl">  اما تلاش بیشتر برای مجسم نمودن شکوه بهشت برای شما بیهوده است. شما باید صبر کنید، و ضمن انتظار فراز یابید، زیرا به راستی &rdquo;چیزهایی را که پدر جهانی برای آنهایی که از حیات در جسم در کرات زمان و فضا بقا می&zwnj;یابند آماده کرده است چشمی ندیده است، گوشی نشنیده است، و به ذهن انسان فانی خطور نکرده است.&ldquo;</p>
<div class="c1">
<h4 style="direction:rtl">5- بهشت تحتانی</h4></div>

<p style="direction:rtl">  در رابطه با بهشت تحتانی، ما فقط آنچه را که آشکار گشته است می&zwnj;دانیم. شخصیتها در آنجا اقامت نمی&zwnj;کنند. آنجا مطلقاً هیچ ربطی به امور موجودات هوشمند روحی ندارد، و مطلق الوهیت نیز در آنجا کارکردی ندارد. ما آگاهی یافته&zwnj;ایم که منشأ تمامی انرژی فیزیکی و مدارهای نیروی کیهانی در بهشت تحتانی است، و آن در بر گیرندۀ موارد زیرین است:</p>

<p style="direction:rtl">  1- ناحیۀ ناشناخته و آشکار ناشدۀ بیکرانی مستقیماً زیر مکان تثلیث، در قسمت مرکزی بهشت تحتانی قرار دارد.</p>
<p style="direction:rtl">  2- این ناحیه به طور بلافصل توسط یک منطقۀ بی&zwnj;نام احاطه شده است.</p>
<p style="direction:rtl">  3- حاشیه&zwnj;های بیرونی سطح زیرین در اشغال منطقه&zwnj;ای است که عمدتاً به توانمندی فضایی و نیرو - انرژی مربوط است. فعالیتهای این مرکز نیرویی عظیم بیضی شکل با کارکردهای شناخته شدۀ هر سه شخصیت تعیین هویت نمی&zwnj;شوند، اما به نظر می&zwnj;رسد که شارژ - نیروی آغازین فضا در این منطقه متمرکز است. این مرکز شامل سه ناحیۀ بیضی شکل هم مرکز است: داخلی&zwnj;ترین ناحیه نقطۀ کانونی فعالیتهای نیرو - انرژی خود بهشت است. بیرونی&zwnj;ترین ناحیه ممکن است با کارکردهای مطلق کامل شناسایی شود، اما ما در مورد کارکردهای فضایی ناحیۀ میانی مطمئن نیستیم.</p>

<p style="direction:rtl">  <em>ناحیۀ داخلی</em> این مرکز نیرو به نظر می&zwnj;رسد به صورت یک قلب غول&zwnj;آسایی عمل می&zwnj;کند که تپشهای آن جریانات را به سمت بیرونی&zwnj;ترین مرزهای فضای فیزیکی هدایت می&zwnj;کنند. آن نیرو - انرژیها را هدایت و تعدیل می&zwnj;کند اما به سختی آنها را می&zwnj;راند. فشار - حضور واقعیت این نیروی آغازین قطعاً در انتهای شمالی مرکز بهشت نسبت به مناطق جنوبی بیشتر است. این یک تفاوت ثبت شدۀ یکنواخت است. به نظر می&zwnj;رسد که نیروی مادر فضا از طریق عملکرد یک سیستم گردشی ناشناخته که درگیر پخش این شکل بنیادین نیرو - انرژی می&zwnj;باشد در جنوب وارد &zwnj;شده و در شمال خارج می&zwnj;شود. همچنین گاه به گاه تفاوتهای چشمگیری در فشارهای شرقی - غربی وجود دارند. نیروهایی که از این ناحیه سرچشمه می&zwnj;یابند به جاذبۀ قابل مشاهدۀ فیزیکی واکنش نشان نمی&zwnj;دهند اما همیشه مطیع جاذبۀ بهشت هستند.</p>
<p style="direction:rtl">  <em>ناحیۀ میانی</em> مرکز نیرو به طور بلافصل این منطقه را احاطه می&zwnj;کند. به نظر می&zwnj;رسد که این ناحیۀ میانی ساکن است، به جز این که طی سه چرخۀ فعالیت انبساط می&zwnj;یابد و منقبض می&zwnj;شود. کمترین این تپشها در یک جهت شرقی - غربی قرار دارد، بعدی در یک جهت شمالی - جنوبی، در حالی که بزرگترین نوسان در هر جهت است، یک انبساط و انقباض کلی. کارکرد این منطقۀ میانی به درستی هرگز مشخص نشده است، اما باید در ارتباط با تنظیم متقابل بین ناحیه&zwnj;های داخلی و بیرونی مرکز نیرو باشد. بسیاری باور دارند ناحیۀ میانی مکانیسم کنترل فضای میانی یا ناحیه&zwnj;های ساکتی است که سطوح متوالی فضایی جهان بنیادین را جدا می&zwnj;سازد، اما هیچ مدرک یا مکاشفه&zwnj;ای این را تأیید نمی&zwnj;کند. این برداشت از این آگاهی ناشی می&zwnj;شود که این منطقۀ میانی به طریقی به کارکرد مکانیسم فضای پر نشدۀ جهان بنیادین مربوط است.</p>
<p style="direction:rtl">  <em>ناحیۀ بیرونی</em> بزرگترین و فعالترین سه کمربند هم مرکز و بیضی شکل پتانسیل ناشناختۀ فضا است. این منطقه مکان فعالیتهای غیرقابل تصور است، نقطۀ مدار مرکزیِ برون تابیهایی که در هر جهت به سوی بیرونی&zwnj;ترین مرزهای هفت ابرجهان و فراتر از آن به سمت فضا پیش می&zwnj;روند تا قلمروهای عظیم و غیرقابل فهم تمامی فضای بیرونی را درنوردند. این حضور فضایی با وجود این که به طریقۀ فاش نشده&zwnj;ای به نظر می&zwnj;رسد به طور غیر مستقیم به خواست و فرامین الوهیتهای بیکران، هنگامی که به صورت تثلیث عمل می&zwnj;کنند، پاسخگو است، به طور کامل غیرشخصی است. باور بر این است که این تمرکز کانونی مرکزیِ، مرکز بهشتِ، حضور فضایی مطلق کامل می&zwnj;باشد.</p>
<p style="direction:rtl">  به نظر می&zwnj;رسد که تمامی اشکال نیرو و تمامی فازهای انرژی دارای مدار هستند. آنها در سرتاسر جهانها در گردشند و از طریق مسیرهای مشخص باز می&zwnj;گردند. اما در رابطه با برون تابیهای ناحیۀ فعال شدۀ مطلق کامل، به نظر می&zwnj;رسد یا به سمت بیرون و یا به سوی داخل جریان دارند &mdash; هرگز هر دو همزمان نیستند. این ناحیۀ بیرونی طی اعصار طولانی با اندازه&zwnj;های غول&zwnj;آسا می&zwnj;تپد. برای اندکی بیشتر از یک میلیارد سال یورنشیا نیروی فضایی این مرکز به سوی بیرون جاری است. سپس برای یک مدت مشابه آن به سوی داخل روان خواهد شد. و جلوه&zwnj;های نیروی فضایی این مرکز جهانی هستند. آنها در سرتاسر تمامی فضای قابل پر شدن گسترش می&zwnj;یابند.</p>
<p style="direction:rtl">  نیرو، انرژی، و مادۀ فیزیکی تماماً یکی هستند. تمامی نیرو - انرژی در ابتدا از بهشت تحتانی پیش رفتند و به دنبال تکمیل مدار فضایی خود سرانجام به آنجا باز می&zwnj;گردند. اما انرژیها و سازمانهای مادی جهان جهانها در مراحل پدیده&zwnj;ای کنونیشان همگی از بهشت تحتانی نیامدند. فضا زادگاه چندین شکل از ماده و پیش ماده است. اگر چه ناحیۀ بیرونی مرکز نیرویی بهشت سرچشمۀ انرژیهای فضایی است، فضا از آنجا منشأ نمی&zwnj;یابد. فضا نیرو، انرژی، یا ماده نیست. تپشهای این ناحیه نیز دلیل تنفس فضا نمی&zwnj;باشند، اما فازهای داخل شونده و خارج شوندۀ این ناحیه با دو میلیارد سال ادوار انبساط - انقباض فضا هماهنگ است.</p>
<div class="c1">
<h4 style="direction:rtl">6- تنفس فضا</h4></div>

<p style="direction:rtl">  ما مکانیسم واقعی تنفس فضا را نمی&zwnj;دانیم. ما صرفاً مشاهده می&zwnj;کنیم که تمامی فضا به طور متناوب انبساط و انقباض می&zwnj;یابد. این تنفس هم بر امتداد افقی فضای پر شده و هم بر امتدادهای عمودی فضای پر نشده که در مخازن پهناور فضایی بر فراز و زیر بهشت وجود دارند تأثیر دارد. در تلاش برای تصور مرزهای بیرونیِ حجم این مخازن فضایی، شما می&zwnj;توانید یک ساعت شنی را در نظر بگیرید.</p>
<p style="direction:rtl">  به تدریج که جهانهای امتداد افقیِ فضای پر شده انبساط می&zwnj;یابند، مخازن امتداد عمودی فضای پر نشده انقباض می&zwnj;یابند و بالعکس. یک تلاقی فضای پر شده و پر نشده درست در زیر بهشت تحتانی وجود دارد. هر دو نوع فضا از میان کانالهای دگردیس کنندۀ تنظیم کننده جاری می&zwnj;شوند. در آنجا در دوره&zwnj;های انقباض و انبساط کیهان تغییراتی به وجود می&zwnj;آید که فضای قابل رخنه به غیر قابل رخنه تبدیل می&zwnj;شود و بالعکس.</p>
<p style="direction:rtl">  &rdquo;فضای پر نشده&ldquo; به این معنی است: پر نشده توسط آن نیروها، انرژیها، توانمندیها، و وجودهایی که وجودشان در فضای پر شده شناخته شده است. ما نمی&zwnj;دانیم که آیا فضای عمودی (مخزن) همیشه برای کارکرد به عنوان وزنۀ تعادل فضای افقی (جهان) اختصاص یافته است؛ ما نمی&zwnj;دانیم که آیا مقصودی خلاق در رابطه با فضای پر نشده وجود دارد؛ ما به راستی در مورد مخازن فضایی بسیار کم می&zwnj;دانیم، صرفاً این که وجود دارند، و این که به نظر می&zwnj;رسد دوره&zwnj;های انبساط - انقباض فضای جهان جهانها را متعادل می&zwnj;کنند.</p>
<p style="direction:rtl">  دوره&zwnj;های تنفس فضا در هر فاز برای اندکی بیش از یک میلیارد سال یورنشیا به درازا می&zwnj;کشند. در طول یک فاز جهانها انبساط می&zwnj;یابند. در طول فاز بعد انقباض می&zwnj;یابند. فضای پر شده اکنون به نقطۀ میانی فاز در حال انبساط نزدیک می&zwnj;شود، در حالی که فضای پر نشده به نقطۀ میانی فاز در حال انقباض نزدیک می&zwnj;شود، و ما اطلاع یافته&zwnj;ایم که بیرونی&zwnj;ترین سرحدات هر دو گسترۀ فضایی به لحاظ تئوریک اکنون تقریباً با بهشت هم فاصله هستند. مخازن فضای پر نشده اکنون به طور عمودی بر فراز بهشت فوقانی و زیر بهشت تحتانی امتداد می&zwnj;یابند، درست تا حدی که فضای پر شدۀ جهان از بهشت پیرامون تا چهارمین سطح فضای بیرونی و حتی فراتر از آن به طور افقی به سوی بیرون امتداد می&zwnj;یابد.</p>
<p style="direction:rtl">  مخازن فضایی برای مدت یک میلیارد سال به وقت یورنشیا منقبض می&zwnj;شوند، در حالی که جهان بنیادین و فعالیتهای نیرویی تمامی فضای افقی انبساط می&zwnj;یابند. بدین ترتیب به اندکی بیش از دو میلیارد سال به وقت یورنشیا زمان لازم است که یک دورۀ انبساط - انقباض کامل گردد.</p>
<div class="c1">
<h4 style="direction:rtl">7- کارکردهای فضایی بهشت</h4></div>

<p style="direction:rtl">  فضا در هیچیک از سطوح بهشت وجود ندارد. اگر کسی از سطح فوقانی بهشت به طور مستقیم به بالا بنگرد، هیچ چیز را جز فضای پر نشده که به خارج می&zwnj;رود یا به داخل می&zwnj;آید نمی&zwnj;بیند، درست آنطور که اکنون به داخل می&zwnj;آید. فضا با بهشت تماس ندارد، فقط <em>ناحیه&zwnj;های ساکن فضای میانی</em> با جزیرۀ مرکزی تماس دارند.</p>
<p style="direction:rtl">  بهشت در واقع هستۀ بی&zwnj;حرکت ناحیه&zwnj;های نسبتاً ساکتی است که بین فضای پر شده و پر نشده وجود دارد. به نظر می&zwnj;رسد که این ناحیه&zwnj;ها از نظر جغرافیایی یک امتداد نسبی بهشت باشند، اما احتمالاً در آنها قدری حرکت وجود دارد. ما خیلی کم در مورد آنها می&zwnj;دانیم، اما مشاهده می&zwnj;کنیم که این ناحیه&zwnj;های برخوردار از حرکت کاهش یافتۀ فضایی فضای پر شده و پر نشده را جدا می&zwnj;سازند. سابقاً ناحیه&zwnj;های مشابهی میان سطوح فضای پر شده وجود داشتند، اما اینها اکنون کمتر ساکن هستند.</p>
<p style="direction:rtl">  برش عرضی عمودی تمامی فضا اندکی شبیه صلیب مالتی است، که تیرکهای افقی آن نمایانگر فضای (جهان) پر شده و تیرکهای عمودی نمایانگر فضای (مخزن) پر نشده است. مناطق بین چهار تیرک آنها را از هم جدا می&zwnj;سازند، تا اندازه&zwnj;ای همانطور که ناحیه&zwnj;های فضای میانی فضای پر شده و پر نشده را جدا می&zwnj;سازند. این ناحیه&zwnj;های ساکن فضای میانی در فواصل زیادتر و زیادتر از بهشت اندازه&zwnj;شان بزرگتر و بزرگتر می&zwnj;شود، و سرانجام مرزهای تمامی فضا را احاطه می&zwnj;کنند و مخازن فضایی و تمامی امتداد فضای پر شده، هر دو، را به طور کامل فرا می&zwnj;گیرند.</p>
<p style="direction:rtl">  فضا نه وضع مادون مطلق در درون است، و نه حضور مطلق کامل، و یک کارکرد غایی نیز نیست. آن اعطای بهشت است، و باور بر این است که فضای جهان بزرگ و فضای تمامی مناطق بیرونی در واقع توسط توانمندی فضایی نیاییِ مطلق کامل مورد رسوخ واقع شده است. از فاصلۀ نزدیک تا بهشت پیرامون، این فضای پر شده تا سطح چهارم فضا و ماوراءِ پیرامون جهان بنیادین به طور افقی به سمت بیرون امتداد می&zwnj;یابد، اما چقدر فراتر از آن، ما نمی&zwnj;دانیم.</p>
<p style="direction:rtl">  اگر شما یک سطح محدود، اما بی&zwnj;اندازه بزرگ به شکل V را تصور کنید، که در زوایای قائمه نسبت به هر دو سطح فوقانی و تحتانی بهشت قرار گرفته، و رأس آن تقریباً مماس با بهشت پیرامون باشد، و سپس مجسم کنید که این سطح در گردش بیضی شکل حول بهشت باشد، گردش آن کمابیش مرزهای بیرونی حجم فضای پر شده را ترسیم می&zwnj;کند.</p>
<p style="direction:rtl">  یک حد بالایی و پایینی نسبت به فضای افقی در رابطه با هر مکان مفروض در جهانها وجود دارد. اگر کسی بتواند نسبت به سطح اروانتان در زوایای قائمه به حد مکفی دور شود، چه بالا یا پایین، سرانجام با حد بالایی یا پایینی فضای پر شده روبرو خواهد شد. در حیطۀ ابعاد شناخته شدۀ جهان بنیادین این سرحدات در فواصل زیادتر و زیادتر از بهشت بیشتر و بیشتر از هم دور می&zwnj;شوند. فضا ضخیم می&zwnj;شود، و نسبت به سطح آفرینش، جهانها، تا اندازه&zwnj;ای سریع&zwnj;تر ضخیم می&zwnj;شود.</p>
<p style="direction:rtl">  ناحیه&zwnj;های نسبتاً آرام بین سطوح فضا، مثل آنی که هفت ابرجهان را از اولین سطح بیرونی فضا جدا می&zwnj;سازد، مناطق بیضی شکل عظیمی از فعالیتهای ساکن فضایی هستند. این ناحیه&zwnj;ها کهکشانهای عظیمی را که با حرکت جمعی منظم به دور بهشت به سرعت حرکت می&zwnj;کنند جدا می&zwnj;سازند. شما می&zwnj;توانید اولین سطح بیرونی فضا، یعنی جایی که جهانهای بیشمار اکنون در حال شکل&zwnj;یابی هستند، را به صورت یک حرکت عظیمی از کهکشانها تجسم کنید که به دور بهشت در حال چرخشند. آنها در بالا و پایین توسط ناحیه&zwnj;های فضای میانی ساکن محدود شده&zwnj;اند، و در حاشیه&zwnj;های درونی و بیرونی توسط ناحیه&zwnj;های نسبتاً آرام فضا محدود شده&zwnj;اند.</p>
<p style="direction:rtl">  بدین ترتیب یک سطح فضا به صورت یک ناحیۀ حرکت بیضی شکل که در همۀ سمتها توسط بی&zwnj;حرکتی نسبی محاصره شده عمل می&zwnj;کند. چنین روابطی از حرکت و سکون در بر گیرندۀ یک مسیر قوسی فضایی از مقاومت کاهش یافته نسبت به حرکت می&zwnj;باشد که در سرتاسر جهان توسط نیروی کیهانی و انرژی در حال پدیداری، آنطور که برای ابد به گرد جزیرۀ بهشت می&zwnj;چرخند، دنبال می&zwnj;شود.</p>
<p style="direction:rtl">  این ناحیه&zwnj;بندی متناوب جهان بنیادین، به همراه گردش متناوب کهکشانها در جهت عقربه&zwnj;های ساعت و خلاف جهت عقربه&zwnj;های ساعت، عاملی در ثبات جاذبۀ فیزیکی است که برای جلوگیری از تشدید فشار جاذبه تا نقطۀ فعالیتهای متلاشی کننده و پراکنده&zwnj;ساز طراحی شده است. چنین ترتیبی تأثیر ضد جاذبه&zwnj;ای دارد و روی سرعتهای از جهات دیگر خطرناک به صورت ترمز عمل می&zwnj;کند.</p>
<div class="c1">
<h4 style="direction:rtl">8- جاذبۀ بهشت</h4></div>

<p style="direction:rtl">  کشش غیرقابل گریز جاذبه به طور مؤثر تمامی کرات تمامی جهانهای فضا را محکم در چنگال نگاه می&zwnj;دارد. جاذبه گیرایی تماماً قدرتمند حضور فیزیکی بهشت است. جاذبه ریسمان تماماً قدرتمندی است که ستارگان تابان، خورشیدهای سوزان، و کرات در حال چرخشی که زیورهای فیزیکی جهانی خدای جاودانه را تشکیل می&zwnj;دهند به آن آویخته&zwnj;اند، خدایی که کلیۀ چیزها است، تمامی چیزها را پر می&zwnj;کند، و در او تمامی چیزها موجودیت دارند.</p>
<p style="direction:rtl">  جزیرۀ بهشت نقطۀ مرکزی و کانونی جاذبۀ مطلق مادی است، که با اجرام جاذبه&zwnj;دار تاریک که به دور هاونا می&zwnj;چرخند و توسط مخازن فوقانی و تحتانی فضا متعادل گشته&zwnj;اند کامل شده است. تمامی برون تابیهای شناخته شدۀ بهشت تحتانی به گونه&zwnj;ای تغییرناپذیر و بی&zwnj;خطا به کشش جاذبۀ مرکزی که روی مدارهای بی&zwnj;پایان سطوح بیضی شکل فضایی جهان بنیادین عمل می&zwnj;کنند واکنش نشان می&zwnj;دهند. هر شکل شناخته شدۀ واقعیت کیهانی از انحنای اعصار، مسیر گرد، و چرخش بیضی شکل بزرگ برخوردار است.</p>
<p style="direction:rtl">  فضا نسبت به جاذبه واکنش نشان نمی&zwnj;دهد، اما روی جاذبه به صورت یک متعادل کننده عمل می&zwnj;کند. بدون بالش فضایی، عمل انفجاری اجرام فضایی پیرامون را تکان می&zwnj;دهد. فضای پر شده همچنین یک تأثیر ضد جاذبه&zwnj;ای روی جاذبۀ فیزیکی یا خطی اعمال می&zwnj;کند. فضا در واقع می&zwnj;تواند این عمل جاذبه را خنثی نماید، گر چه نمی&zwnj;تواند آن را به تأخیر اندازد. جاذبۀ مطلق جاذبۀ بهشت است. جاذبۀ محلی یا خطی به مرحلۀ الکتریکی انرژی یا ماده مربوط است. آن در درون جهان مرکزی، ابرجهانها، یا جهانهای بیرونی عمل می&zwnj;کند، هر جا که مادیت&zwnj;یابی مناسب رخ داده باشد.</p>
<p style="direction:rtl">  اشکال بیشمار نیروی کیهانی، انرژی فیزیکی، توان جهانی، و مادیت یابیهای گوناگون سه مرحلۀ کلی، گر چه نه کاملاً مشخص از واکنش به جاذبۀ بهشت را آشکار می&zwnj;سازند:</p>

<p style="direction:rtl">  1- <em>مراحل پیش جاذبه (نیرو)</em>. این اولین مرحله در مجزا کردن توانمندی فضایی به اشکال پیش انرژی نیروی کیهانی است. این حالت با مفهوم نیرو - شارژ آغازین فضا که گاهی اوقات <em>انرژی خالص</em> یا <em>سِگرِگاتا</em> نامیده می&zwnj;شود قابل مقایسه است.</p>
<p style="direction:rtl">  2- <em>مراحل جاذبه (انرژی)</em>. این تغییر نیرو - شارژ فضا توسط عمل سازمان دهندگان نیروی بهشت ایجاد می&zwnj;شود. آن از پدیداری سیستمهای انرژی که به کشش جاذبۀ بهشت واکنش نشان می&zwnj;دهند خبر می&zwnj;دهد. این انرژی پدیدار شده بدواً خنثی است اما به دنبال دگردیسی بیشتر کیفیتهای به اصطلاح منفی و مثبت به نمایش می&zwnj;گذارد. ما این مراحل را <em>آلتیماتا</em> می&zwnj;نامیم.</p>
<p style="direction:rtl">  3- <em>مراحل پس جاذبه&zwnj;ای (توان جهان)</em>. در این مرحله، انرژی - ماده به کنترل جاذبۀ خطی واکنش نشان می&zwnj;دهد. در جهان مرکزی این سیستمهای فیزیکی سازمانهای سه&zwnj;گانه&zwnj;ای هستند که به نام <em>تریاتا</em> شناخته شده&zwnj;اند. آنها سیستمهای مادر فوق&zwnj;العاده قدرتمند آفرینش زمان و مکان هستند. سیستمهای فیزیکی ابرجهانها توسط مدیران نیروی جهان و همکاران آنها سازماندهی شده&zwnj;اند. این سازمانهای مادی از ساختار دوگانه برخوردارند و به نام <em>گراویتا</em> شناخته شده&zwnj;اند. اجرام تاریک جاذبه&zwnj;دار که به دور هاونا می&zwnj;چرخند نه تریاتا هستند و نه گراویتا، و نیروی کششی آنها هر دو شکل جاذبۀ فیزیکی، خطی و مطلق، را آشکار می&zwnj;سازد.</p>

<p style="direction:rtl">  توانمندی فضایی در معرض فعل و انفعالات هیچ شکلی از نیروی جاذبه قرار ندارد. این عطیۀ آغازین بهشت یک سطح موجود واقعیت نیست، اما نیای تمامی واقعیتهای نسبی کنشی غیرروحی، تمامی جلوه&zwnj;های نیرو - انرژی و سازمان نیرو و ماده، است. توانمندی فضایی عبارتی است که تعریفش مشکل است. آن به معنی آنچه که نیای فضا است نیست. معنی آن باید ایدۀ توانمندیها و پتانسیلهایی که در درون فضا وجود دارند را برساند. آن می&zwnj;تواند کمابیش به این صورت تصور شود که در بر گیرندۀ تمامی آن تأثیرات مطلق و پتانسیلهایی که از بهشت سرچشمه یافته&zwnj;اند و حضور فضایی مطلق کامل را تشکیل می&zwnj;دهند می&zwnj;باشد.</p>
<p style="direction:rtl">  بهشت سرچشمۀ مطلق و نقطۀ کانونی جاودانۀ تمامی انرژی - ماده در جهان جهانها است. مطلق کامل آشکار کننده، تنظیم کننده، و مخزن آن چیزی است که بهشت را به عنوان سرچشمه و منشأ خود دارد. حضور جهانی مطلق کامل به نظر می&zwnj;رسد برابر با مفهوم یک بیکرانی بالقوۀ بسط جاذبه، یک کشش انعطاف&zwnj;پذیر وجود بهشت باشد. این مفهوم در فهم این واقعیت که همه چیز به سمت داخل به سوی بهشت کشیده می&zwnj;شود به ما کمک می&zwnj;کند. این تصویر ابتدایی اما با این وجود کمک کننده است. آن همچنین روشن می&zwnj;سازد که چرا جاذبه همیشه ترجیحاً در صفحۀ عمود بر جرم عمل می&zwnj;کند، پدیده&zwnj;ای که نشان دهندۀ ابعاد متفاوت بهشت و آفرینشهای پیرامون آن است.</p>
<div class="c1">
<h4 style="direction:rtl">9- بی&zwnj;همتایی بهشت</h4></div>

<p style="direction:rtl">  بهشت بی&zwnj;همتا است، از این نظر که قلمرو منشأ آغازین و هدف نهایی فرجام تمامی شخصیتهای روحی است. اگر چه حقیقت دارد که سرنوشت تمامی موجودات پایین&zwnj;تر روحی جهانهای محلی به طور بلافصل در بهشت نیست، بهشت هنوز هدف آرزومند برای تمامی شخصیتهای فوق مادی است.</p>
<p style="direction:rtl">  بهشت مرکز جغرافیایی بی&zwnj;نهایت است. آن بخشی از آفرینش جهانی، نه حتی یک بخش واقعی جهان جاودان هاونا، می&zwnj;باشد. ما معمولاً به جزیرۀ مرکزی به این صورت که به جهان الهی تعلق دارد اشاره می&zwnj;کنیم، اما در واقع چنین نیست. بهشت یک وجود جاودان و ویژه است.</p>
<p style="direction:rtl">  در ابدیت گذشته، هنگامی که پدر جهانی جلوۀ شخصیت بیکران روح خود را در وجود پسر جاودان اهدا نمود، به طور همزمان پتانسیل بیکرانی وجود غیرشخصی خود را به صورت بهشت آشکار ساخت. بهشتِ غیرشخصی و غیرروحی به نظر می&zwnj;رسد بازتاب اجتناب ناپذیر خواست و عمل پدر بوده است که پسر اولیه را جاودانه نمود. بدین ترتیب پدر واقعیت را در دو مرحلۀ واقعی پیش راند: شخصی و غیرشخصی، روحی و غیرروحی. تنش بین آنها، در شرایط وجود میل به عمل توسط پدر و پسر به عامل مشترک و جهان مرکزیِ کرات مادی و موجودات روحی موجودیت داد.</p>
<p style="direction:rtl">  هنگامی که واقعیت به شکل شخصی و غیرشخصی (پسر جاودان و بهشت) متمایز می&zwnj;شود، &rdquo;الوهیت&ldquo; نامیدن آنچه که غیرشخصی است به سختی صحیح است، مگر این که به طریقی شایسته باشد. بازتابهای انرژی و مادی اعمال الوهیت به سختی می&zwnj;توانند الوهیت نامیده شوند. الوهیت ممکن است موجب چیز زیادی شود که الوهیت نیست، و بهشت الوهیت نیست، و آنطور که انسان فانی اصلاً بتواند احتمالاً چنین عبارتی را بفهمد، هشیار هم نیست.</p>
<p style="direction:rtl">  بهشت نیای هیچ موجود یا موجودیت زنده&zwnj;ای نیست. آن یک آفریننده نیست. روابط شخصیتی و ذهنی - روحی <em>انتقال&zwnj;پذیر</em> هستند، اما الگو چنین نیست. الگوها هرگز بازتاب نیستند. آنها کپی یا تولید مجدد هستند. بهشت مطلقِ الگوها است. هاونا نمایش این پتانسیلها در واقعیت است.</p>
<p style="direction:rtl">  منزل خداوند، مرکزی و جاودانه، شکوهمند و ایده&zwnj;آل است. خانۀ او الگویی زیبا برای تمامی کرات ستاد مرکزی جهان است، و جهان مرکزیِ اقامتگاه بلافصل او الگویی برای تمامی جهانها در ایده&zwnj;آلها، سازمان، و سرنوشت غایی آنها است.</p>
<p style="direction:rtl">  بهشت ستاد مرکزی جهانی تمامی فعالیتهای شخصیتی و منبع - مرکز تمامی تجلی&zwnj;های نیرویی - فضایی و انرژی است. هر چیزی که بوده است، اکنون هست، یا سرانجام خواهد بود، از این مکان ابدیِ مرکزیِ خدایان جاودانه آمده است، اکنون می&zwnj;آید، یا خواهد آمد. بهشت مرکز تمامی آفرینش، سرچشمۀ تمامی انرژیها، و مکان منشأ آغازین تمامی شخصیتها است.</p>
<p style="direction:rtl">  با این همه، برای انسانها مهمترین چیز در بارۀ بهشت جاودان این واقعیت است که این منزلگاه کامل پدر جهانی سرنوشت واقعی و بسیار دور روانهای فناناپذیر فرزندان انسانی و مادی خداوند، مخلوقات در حال فراز کرات تکاملی زمان و فضا است. هر انسان خداشناس که دوران زندگانی انجام خواست خداوند را با میل پذیرا شده است از پیش به ردگیری مسیر طولانی طولانی بهشتی جستجوی الوهیت و نیل به کمال مبادرت ورزیده است. و هنگامی که چنین موجود حیوان منشأ در پیشگاه خدایان در بهشت می&zwnj;ایستد، چنان که تعدادی بیشمار اکنون چنین می&zwnj;کنند، از آنجا که از کرات دون پایۀ فضا فراز یافته است، چنین دستاوردی نمایانگر واقعیت یک دگرگونی معنوی است که هم مرز سرحدات تعالی&zwnj;گری است.</p>
<p style="direction:rtl">  [ارائه شده توسط یک کامل کنندۀ خرد که توسط قدمای ایامها در یووِرسا بدین گونه مأموریت یافته است.]</p>
</body>
</html>
