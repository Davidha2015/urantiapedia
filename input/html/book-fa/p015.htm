<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2018 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 15 - ت ابرجهان</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">نسخۀ پیشنویس</span></h1>
</div>
 <div class="c1">
 <h1 style="direction:rtl">کتاب یورنشیا</h1>
</div>
<div class="c1">
<h4 style="direction:rtl">مقالۀ 15</h4>
</div>
<div class="c1">
<h4 style="direction:rtl">هفت ابرجهان</h4>
</div>

<p style="direction:rtl">  تا جایی که به پدر جهانی &mdash; به عنوان یک پدر &mdash; مربوط می&zwnj;شود، جهانها عملاً وجود ندارند؛ او با شخصیتها سر و کار دارد؛ او پدر شخصیتها است. تا جایی که به پسر جاودان و روح بیکران &mdash; به عنوان همکاران آفریننده &mdash; مربوط است، جهانها به مناطق محلی و جداگانه تقسیم شده و تحت حاکمیت مشترک پسران آفریننده و ارواح آفرینشگر قرار دارند. تا جایی که به تثلیث بهشت مربوط می&zwnj;شود، خارج از هاونا فقط هفت جهان مسکونی وجود دارد، هفت ابرجهان، که دایرۀ اولین سطح فضایی پس هاونا در قلمرو اختیارات آنها است. هفت روح استاد نفوذ خود را از جزیرۀ مرکزی به سوی بیرون امتداد می&zwnj;دهند، و بدین ترتیب آفرینش پهناور را همچون یک چرخ عظیم که کانون آن جزیرۀ جاودان بهشت، هفت پرۀ آن تابشهای هفت روح استاد، و لبۀ آن نواحی بیرونی جهان بزرگ می&zwnj;باشد را تشکیل می&zwnj;دهند.</p>
<p style="direction:rtl">  در آغاز مادیت&zwnj;یابیِ آفرینش جهانی طرح هفتگانۀ سازمان و دولت ابرجهان تدوین گردید. اولین آفرینش پس هاونا به هفت بخش شگفت&zwnj;انگیز تقسیم گشت، و کرات ستاد مرکزی این دولتهای ابرجهان طراحی و ساخته شدند. طرح کنونی مدیریت از نزدیک به ابدیت وجود داشته است، و فرمانروایان این هفت ابرجهان به درستی قدمای ایامها نام گرفته&zwnj;اند.</p>
<p style="direction:rtl">  از مجموعۀ عظیم اطلاعات مربوط به ابرجهانها، من می&zwnj;توانم امید داشته باشم قدر اندکی به شما بگویم، اما یک تکنیک کنترل هوشمند برای نیروهای فیزیکی و روحی، هر دو، وجود دارد که در سراسر این قلمروها عمل می&zwnj;کند، و وجودهای جهانی جاذبه با توانمندی باعظمت و هماهنگی کامل در آنجا عمل می&zwnj;کنند. مهم است که در ابتدا یک ایدۀ مکفی از ساختار فیزیکی و سازمان مادی حوزه&zwnj;های ابرجهان به دست آید، زیرا در آن صورت شما بهتر آماده خواهید بود که اهمیت سازمان اعجاب&zwnj;آوری را که برای دولت روحی آنها و برای پیشرفت عقلانی مخلوقات صاحب ارادۀ ساکن هزاران سیارۀ مسکونی پراکنده در سراسر این هفت ابرجهان فراهم شده است درک کنید.</p>
<div class="c1">
<h4 style="direction:rtl">1- سطح ابرجهانی فضا</h4></div>

<p style="direction:rtl">  در حیطۀ دامنۀ محدود اسناد، مشاهدات، و خاطرات نسلهای یک میلیون یا یک میلیارد از سالهای کوتاه شما، از نظر تمامی مقاصد و منظورهای عملی، یورنشیا و جهانی که به آن تعلق دارد در حال تجربه نمودن ماجرای یک فرو رَوی طولانی و ناشناخته به داخل فضایی جدید می&zwnj;باشند؛ اما مطابق اسناد یوورسا، بر طبق مشاهدات قدیمی&zwnj;تر، در هماهنگی با تجربه و محاسبات گسترده&zwnj;تر رستۀ ما، و به دنبال نتیجه&zwnj;گیریهایی که بر این یافته&zwnj;ها و یافته&zwnj;های دیگر مبتنی می&zwnj;باشند، ما می&zwnj;دانیم که جهانها درگیر یک حرکت جمعی منظم، به خوبی تفهیم شده، و کاملاً کنترل شده هستند، و با عظمتی باشکوه به دور اولین منبع و مرکز بزرگ و جهان مسکونی او در گردشند.</p>
<p style="direction:rtl">  ما از مدتها پیش کشف کرده&zwnj;ایم که هفت ابرجهان یک مسیر بیضی شکل بزرگ، یک دایرۀ غول&zwnj;آسا و کشیده، را می&zwnj;پیمایند. منظومۀ شمسی شما و سایر کرات زمان بدون نقشه و قطب&zwnj;نما بی&zwnj;اختیار به داخل فضای ناشناخته فرو نمی&zwnj;روند. جهان محلی که منظومۀ شما به آن تعلق دارد یک مسیر مشخص و بسیار تفهیم شده در خلاف جهت عقربۀ ساعت را به دور مسیر عظیمی که گرداگرد جهان مرکزی قرار دارد دنبال می&zwnj;کند. این مسیر کیهانی به خوبی نقشه برداری شده است و درست به همان اندازه برای ستاره نظاره&zwnj;گران ابرجهان کاملاً شناخته شده است که مدارهای سیاراتی که منظومۀ شمسی شما را تشکیل می&zwnj;دهند برای ستارهشناسان یورنشیا شناخته شده&zwnj;اند. </p>
<p style="direction:rtl">  یورنشیا در یک جهان محلی و یک ابرجهان که به طور کامل سازمان نیافته است واقع شده است، و جهان محلی شما در مجاورت بلافصل آفرینشهای بیشمار فیزیکی بخشاً تکمیل شده قرار دارد. شما به یکی از جهانهای نسبتاً جدید تعلق دارید. اما امروز شما به طور لگام گسیخته به داخل فضای نامعلوم فرو نمی&zwnj;روید، و به داخل مناطق ناشناخته نیز به طور کورکورانه نوسان نمی&zwnj;کنید. شما مسیر منظم و از پیش تعیین شدۀ سطح فضایی ابرجهان را دنبال می&zwnj;کنید. شما اکنون دقیقاً از میان همان فضایی عبور می&zwnj;کنید که منظومۀ سیاره&zwnj;ای شما، یا پیشینیان آن در اعصار پیش پیمودند؛ و روزی در آیندۀ دور منظومۀ شما، یا جانشینان آن مجدداً همان فضایی را که شما اکنون با سرعت در آن غوطه&zwnj;ور می&zwnj;شوید خواهند پیمود.</p>
<p style="direction:rtl">  در این عصر و آنطور که جهت در یورنشیا مورد ملاحظه قرار می&zwnj;گیرد، ابرجهان شمارۀ یک تقریباً به سوی شمال، در یک جهت شرقی، تقریباً مقابل منزلگاه بهشتی منابع و مراکز بزرگ و جهان مرکزی هاونا، نوسان می&zwnj;کند. این موقعیت، به همراه قرینۀ آن در غرب، نمایانگر نزدیکترین تقرب فیزیکی کرات زمان به جزیرۀ مرکزی هستند. ابرجهان شمارۀ دو در شمال است، که برای نوسان به سوی غرب آماده می&zwnj;شود، در حالی که شمارۀ سه اکنون شمالی&zwnj;ترین قطعۀ مسیر بزرگ فضایی را دارد، که از پیش به انحنایی که به فرو رَوی جنوبی راه می&zwnj;برد گردش کرده است. شمارۀ چهار در مسیر پرواز نسبتاً مستقیم جنوبی قرار دارد، و مناطق جلو اکنون به نقطۀ مقابل مراکز بزرگ نزدیک می&zwnj;شوند. شمارۀ پنج موقعیت خود را در نقطۀ مقابل مرکز مرکزها تقریباً ترک کرده است، در حالی که درست پیش از نوسان به سوی شرق به مسیر مستقیم جنوبی ادامه می&zwnj;دهد؛ شمارۀ شش بخش عمدۀ منحنی جنوبی، قطعه&zwnj;ای که ابرجهان شما تقریباً از آن عبور نموده است، را اشغال می&zwnj;کند.</p>
<p style="direction:rtl">  جهان محلی نبادان شما به اُروانتان، ابرجهان هفتم، تعلق دارد، که میان ابرجهان یک و شش نوسان می&zwnj;کند، و از مدتی نه چندان زیاد پیش (آنطور که ما زمان را محاسبه می&zwnj;کنیم) در مسیر انحنای جنوب شرقی سطح فضایی ابرجهان گردش کرده است. امروزه چند میلیارد سال است که از گردش منظومۀ شمسی که یورنشیا به آن تعلق دارد به دور انحنای جنوبی می&zwnj;گذرد، طوری که هم اکنون شما در فراسوی انحنای جنوب شرقی پیش می&zwnj;روید و از میان مسیر طویل و نسبتاً مستقیم شمالی به سرعت حرکت می&zwnj;کنید. برای اعصار طولانی اُروانتان این مسیر تقریباً مستقیم شمالی را دنبال خواهد نمود.</p>
<p style="direction:rtl">  یورنشیا به سیستمی تعلق دارد که کاملاً در ناحیۀ مرزی بیرونی جهان محلی شما قرار دارد؛ و جهان محلی شما در حال حاضر کرانه&zwnj;های بیرونی اُروانتان را می&zwnj;پیماید. در فراسوی شما باز سایرین قرار دارند، اما شما از آن سیستمهای فیزیکی که در مسیر دایرۀ بزرگ با فاصلۀ نسبتاً نزدیک به دور منبع و مرکز بزرگ در فضا نوسان می&zwnj;کنند بسیار دور هستید.</p>
<div class="c1">
<h4 style="direction:rtl">2- سازمان هفت ابرجهان</h4></div>

<p style="direction:rtl">  فقط پدر جهانی مکان و تعداد واقعی کرات مسکونی را در فضا می&zwnj;داند؛ او تمامی آنها را با نام و شماره صدا می&zwnj;زند. من فقط تعداد تقریبی سیارات مسکونی یا قابل سکونت را می&zwnj;توانم بدهم، چرا که برخی از جهانهای محلی از کرات مناسب بیشتری برای حیات هوشمند نسبت به سایرین برخوردار هستند. همچنین تمامی جهانهای محلیِ طرح ریزی شده سازمان نیافته&zwnj;اند. از این رو تخمیناتی که من ارائه می&zwnj;دهم صرفاً به منظور دادن ایده&zwnj;ای از پهناوری آفرینش مادی است.</p>
<p style="direction:rtl">  در جهان بزرگ هفت ابرجهان وجود دارد، و آنها تقریباً به صورت زیرین تشکیل شده&zwnj;اند:</p>
<blockquote>
<p style="direction:rtl">  1- <em>سیستم</em>. واحد بنیادین ابردولت شامل حدود یکهزار کرۀ مسکونی یا قابل سکونت است. خورشیدهای سوزان، کرات سرد، سیاراتی که به خورشیدهای داغ بسیار نزدیک هستند، و سایر کراتی که برای سکونت مخلوق مناسب نیستند در این گروه گنجانده نشده&zwnj;اند. این یکهزار کره که برای حفظ حیات انطباق یافته&zwnj;اند یک سیستم نامیده می&zwnj;شوند، اما در سیستمهای جوانتر فقط یک تعداد نسبتاً کمی از این کرات ممکن است مسکونی شوند. سرپرستی هر سیارۀ مسکونی به عهدۀ یک پرنس سیاره&zwnj;ای است، و هر سیستم محلی از یک کرۀ معماری شده به عنوان ستاد مرکزی آن برخوردار است و یک حکمران سیستم بر آن حکومت می&zwnj;کند.</p>
<p style="direction:rtl">  2- <em>کوکبه.</em> یکصد سیستم (در حدود 100٫000 سیارۀ قابل سکونت) یک ک	وکبه را تشکیل می&zwnj;دهند. هر کوکبه از یک کرۀ ستاد مرکزی معماری شده برخوردار است و سه پسر وُراندادک، والامرتبه&zwnj;ها، سرپرستی آن را به عهده دارند. همچنین هر کوکبه یک مؤمن ایامها، یک سفیر تثلیث بهشت، به عنوان ناظر دارد.</p>
<p style="direction:rtl">  3- <em>جهان محلی.</em> یکصد کوکبه (در حدود 10٫000٫000 سیارۀ قابل سکونت) یک جهان محلی را تشکیل می&zwnj;دهند. هر جهان محلی یک کرۀ ستاد مرکزی معماری شدۀ شکوهمند دارد و توسط یکی از پسران همتراز آفرینشگر خداوند از رستۀ میکائیل حکومت می&zwnj;شود. هر جهان با حضور یک اتحاد ایامها، یک نمایندۀ تثلیث بهشت، برکت یافته است.</p>
<p style="direction:rtl">  4- <em>ناحیۀ فرعی.</em> یکصد جهان محلی (در حدود 1٫000٫000٫000 سیارۀ قابل سکونت) یک ناحیۀ فرعی دولت ابرجهان را تشکیل می&zwnj;دهد؛ آن یک کرۀ ستاد مرکزی شگفت&zwnj;انگیز دارد، و از آنجا حکمرانان آن، جدیدهای ایامها، امور ناحیۀ فرعی را سرپرستی می&zwnj;کنند. در هر ستاد مرکزی ناحیۀ فرعی سه جدید ایام، شخصیتهای متعال تثلیث، وجود دارند.</p>
<p style="direction:rtl">  5- <em>ناحیۀ اصلی</em>. یکصد ناحیۀ فرعی (در حدود 100٫000٫000٫000 کرۀ قابل سکونت) یک ناحیۀ اصلی را می&zwnj;سازند. برای هر ناحیۀ اصلی یک ستاد مرکزی پرعظمت فراهم شده است و سرپرستی آن را سه کمال ایامها، شخصیتهای متعال تثلیث، به عهده دارند.</p>
<p style="direction:rtl">  6- <em>ابرجهان</em>. ده ناحیۀ اصلی (در حدود 1٫000٫000٫000٫000 سیارۀ قابل سکونت) یک ابرجهان را تشکیل می&zwnj;دهند. برای هر ابرجهان یک کرۀ ستاد مرکزی غول&zwnj;آسا و پرجلال فراهم شده است و توسط سه قدیم&zwnj;الایام حکمرانی می&zwnj;شود.</p>
<p style="direction:rtl">  7- <em>جهان بزرگ</em>. هفت ابرجهان، جهان بزرگ سازمان یافتۀ کنونی را تشکیل می&zwnj;دهد، و شامل تقریباً هفت تریلیون کرۀ قابل سکونت به علاوۀ کرات معماری شده و یک میلیارد کرات مسکونی هاونا می&zwnj;باشد. هفت ابرجهان به طور غیرمستقیم و از طریق بازتاب توسط هفت روح استاد از بهشت سرپرستی می&zwnj;شوند. یک میلیارد کرات هاونا مستقیماً توسط جاودانه&zwnj;های ایامها، یکی از این شخصیتهای متعال تثلیث برای هر یک از این کرات کامل، سرپرستی می&zwnj;شوند.</p>
</blockquote>
<p style="direction:rtl">  به استثنای کرات بهشت - هاونا، طرح سازماندهی جهان برای واحدهای زیرین تدارک می&zwnj;بیند:</p>
<blockquote>
<p style="direction:rtl">  ابرجهانها ................................................................................................................................................................................... 7</p>
<p style="direction:rtl">  ناحیه&zwnj;های اصلی .....................................................................................................................................................................70</p>
<p style="direction:rtl">  ناحیه&zwnj;های فرعی ........................................................................................................................................................... 7٫000</p>
<p style="direction:rtl">  جهانهای محلی ....................................................................................................................................................... 700٫000 </p>
<p style="direction:rtl">  کواکب ............................................................................................................................................................... 70٫000٫000 </p>
<p style="direction:rtl">  سیستمهای محلی .................................................................................................................................. 7٫000٫000٫000 </p>
<p style="direction:rtl">  سیارات قابل سکونت .................................................................................................................. 7٫000٫000٫000٫000 </p>
</blockquote>
<p style="direction:rtl">  هر یک از هفت ابرجهان به طور تقریبی متشکل از اجزای زیرین است:</p>
<blockquote>
<p style="direction:rtl">  یک سیستم به طور تقریبی در بر گیرندۀ ...................................................................................... 1٫000 کره می&zwnj;باشد.</p>
<p style="direction:rtl">  یک کوکبه (100 سیستم) در بر گیرندۀ ...................................................................................100٫000 کره می&zwnj;باشد.</p>
<p style="direction:rtl">  یک جهان (100 کوکبه) در بر گیرندۀ ............................................................................. 10٫000٫000 کره می&zwnj;باشد.</p>
<p style="direction:rtl">  یک ناحیۀ فرعی (100 جهان) در بر گیرندۀ ........................................................... 1٫000٫000٫000 کره می&zwnj;باشد.</p>
<p style="direction:rtl">  یک ناحیۀ اصلی (100 ناحیۀ فرعی) در بر گیرندۀ ........................................... 100٫000٫000٫000 کره می&zwnj;باشد.</p>
<p style="direction:rtl">  یک ابرجهان (ده ناحیۀ اصلی) در بر گیرندۀ ................................................. 1٫000٫000٫000٫000 کره می&zwnj;باشد.</p>
</blockquote>
<p style="direction:rtl">  تمامی این تخمینات در بهترین حالت ممکن تقریبی هستند، چرا که پیوسته سیستمهای جدیدی در حال پیدایش هستند، در حالی که سازمانهای دیگر موقتاً از عرصۀ وجود مادی محو می&zwnj;شوند.</p>
<div class="c1">
<h4 style="direction:rtl">3- ابرجهان اُروانتان</h4></div>

<p style="direction:rtl">  عملاً تمامی قلمروهای پرستاره که برای چشم غیرمسلح در یورنشیا مرئی هستند به هفتمین بخش جهان بزرگ، ابرجهان اُروانتان، تعلق دارند. سیستم پهناور پرستارۀ راه شیری هستۀ مرکزی اروانتان را نمایندگی می&zwnj;کند، و عمدتاً در فراسوی مرزهای جهان محلی شما قرار دارد. این انبوه بزرگ خورشیدها، جزیره&zwnj;های تاریک فضا، ستاره&zwnj;های دوتایی، خوشه&zwnj;های کروی، ابرهای ستاره&zwnj;ای، سحابیهای مارپیچی و سایر سحابیها، به همراه هزاران سیارۀ جداگانه، یک گروه&zwnj;بندی ساعت مانند دایره&zwnj;ای شکلِ کشیده که حاوی یک هفتم جهانهای مسکونی تکاملی است را شکل می&zwnj;دهند.</p>
<p style="direction:rtl">  از موقعیت نجومی یورنشیا، همینطور که شما از میان برش عرضی سیستمهای نزدیک به راه شیری بزرگ می&zwnj;نگرید، مشاهده می&zwnj;کنید که کرات اروانتان در یک سطح پهناور کشیده حرکت می&zwnj;کنند که عرض آن بسیار بزرگتر از ضخامت و درازای آن بسیار بزرگتر از عرض آن است.</p>
<p style="direction:rtl">  هنگامی که از یک جهت به آسمان نگریسته شود، مشاهدۀ به اصطلاح راه شیری افزایش نسبی را در غلظت ستاره&zwnj;ای اروانتان آشکار می&zwnj;سازد، در حالی که در هر طرف غلظت کاهش می&zwnj;یابد. با دور شدن از سطح اصلی ابرجهان مادیِ ما تعداد ستارگان و سایر کرات کاهش می&zwnj;یابد. هنگامی که زاویۀ مشاهده مناسب باشد، با نگرش به میان تودۀ اصلی این ناحیۀ حاوی غلظت حداکثر، شما به سوی جهان منزلگاه و مرکز تمامی چیزها می&zwnj;نگرید.</p>
<p style="direction:rtl">  از میان ده بخش اصلی اروانتان، کما بیش هشت عدد آن توسط ستاره شناسان یورنشیا مشخص گردیده است. شناسایی جداگانۀ دوتای دیگر دشوار است، زیرا شما مجبورید به این پدیده&zwnj;ها از داخل نگاه کنید. اگر می&zwnj;توانستید از یک موقعیت بسیار دوردست در فضا به ابرجهان اروانتان بنگرید، فوراً ده ناحیۀ اصلی کهکشان هفتم را می&zwnj;شناختید.</p>
<p style="direction:rtl">  مرکز چرخشیِ ناحیۀ فرعی شما در آن دورها در ابر ستاره&zwnj;ای غول&zwnj;آسا و متراکم صورت فلکی کماندار، که جهان محلی شما و آفرینشهای مربوط به آن همگی به دور آن می&zwnj;چرخند واقع شده است، و شما از دو طرف متقابل سیستم پهناور زیرکهکشانیِ کماندار می&zwnj;توانید دو جریان بزرگ ابرهای ستاره&zwnj;ای را که در حلقه&zwnj;های شگفت&zwnj;انگیز ستاره&zwnj;ای پدیدار می&zwnj;شوند مشاهده کنید.</p>
<p style="direction:rtl">  هستۀ سیستم فیزیکی که خورشید شما و سیارات مربوطه&zwnj;اش به آن تعلق دارند مرکز سحابی پیشین آندرونور می&zwnj;باشد. این سحابی مارپیچی سابق توسط اختلالات جاذبه&zwnj;ای که مربوط به رخدادهای مربوط به تولد منظومۀ شمسی شما و برخورد نزدیک یک سحابی بزرگ همسایه بود اندکی کج و معوج گردید. این تصادمِ نزدیک به وقوع آندرونور را به یک تودۀ تا اندازه کروی تغییر داد اما حرکت دو طرفۀ خورشیدها و گروههای فیزیکی مربوط به آنها را به طور کامل نابود نساخت. منظومۀ شمسی شما اکنون یک موقعیت نسبتاً مرکزی را در یکی از بازوان این مارپیچ تغییر شکل یافته که در نیمۀ راه بین مرکز تا لبۀ بیرونی جریان ستاره&zwnj;ای واقع شده است اشغال می&zwnj;کند.</p>
<p style="direction:rtl">  منطقۀ صورت فلکی کماندار و تمامی مناطق و بخشهای دیگر اروانتان به دور یوورسا در گردش هستند، و مقداری از سردرگمی مشاهده&zwnj;گران ستاره&zwnj;ای یورنشیا ناشی از خطای باصره و کج و معوج شدن نسبی است که توسط حرکتهای چرخشی چندگانۀ زیرین ایجاد شده است:</p>
<blockquote>
<p style="direction:rtl">  1- گردش یورنشیا به دور خورشیدش.</p>
<p style="direction:rtl">  2- مدار منظومۀ شمسی شما حول هستۀ سحابی پیشین آندرونور.</p>
<p style="direction:rtl">  3- چرخش خانوادۀ ستاره&zwnj;ای آندرونور و خوشه&zwnj;های مربوطۀ آن حول مرکز مرکبِ چرخش - جاذبۀ ابر ستاره&zwnj;ای نبادان.</p>
<p style="direction:rtl">  4- نوسان ابر محلی ستاره&zwnj;ای نبادان و آفرینشهای مربوط به آن به دور مرکز صورت فلکی کماندار مربوط به ناحیۀ فرعی آنان.</p>
<p style="direction:rtl">  5- چرخش یکصد ناحیۀ فرعی، از جمله صورت فلکی کماندار حول ناحیۀ اصلی آنها.</p>
<p style="direction:rtl">  6- چرخش ده ناحیۀ اصلی، آنچه که رانش ستاره&zwnj;ای نامیده می&zwnj;شود، حول ستاد مرکزی یوورساییِ متعلق به اروانتان.</p>
<p style="direction:rtl">  7- حرکت اروانتان و شش ابرجهان مربوطه به دور بهشت و هاونا، حرکت جمعی سطح فضایی ابرجهان در خلاف جهت عقربۀ ساعت.</p>
</blockquote>
<p style="direction:rtl">  این حرکتهای چندگانه از چندین نوع هستند: مسیرهای فضایی سیارۀ شما و منظومۀ شمسی شما ژنتیک هستند، منشأ آنها ذاتی است. حرکت مطلق اروانتان در خلاف جهت عقربۀ ساعت نیز ژنتیک است. آن ذاتی طرحهای معماری جهان بنیادین است. اما حرکتهای بینابین منشأ مرکب دارند، و بخشاً ناشی از قطعه قطعه شدن ساختاریِ انرژی - ماده در ابرجهانها هستند و بخشاً به وسیلۀ عمل هوشمند و هدفمند سازمان دهندگان بهشتیِ نیرو ایجاد می&zwnj;شوند.</p>
<p style="direction:rtl">  جهانهای محلی همینطور که به هاونا نزدیک می&zwnj;شوند در مجاورت نزدیکتر قرار دارند؛ تعداد مدارها بیشتر است، و لایه به لایه، روی هم قرارگیریِ فزاینده&zwnj;ای وجود دارد. اما در فواصل بیشتر از مرکز جاودان، سیستمها، لایه&zwnj;ها، مدارها، و جهانهای کمتر و کمتری وجود دارند.</p>
<div class="c1">
<h4 style="direction:rtl">4- سحابیها &mdash; نیاکان جهانها</h4></div>

<p style="direction:rtl">  در حالی که آفرینش و سازماندهی جهان برای همیشه تحت کنترل آفریدگاران بیکران و دستیاران آنها باقی می&zwnj;ماند، تمامی پدیده مطابق یک تکنیک مقرر شده و در انطباق با قوانین جاذبۀ نیرو، انرژی، و ماده پیش می&zwnj;رود. اما چیز اسرارآمیزی وجود دارد که به شارژ - نیروی جهانی فضا مربوط است. ما سازماندهی آفرینشهای مادی از مرحلۀ آلتیمتانی به جلو را کاملاً می&zwnj;فهمیم، اما نیای کیهانیِ آلتیمتانها را به طور کامل نمی&zwnj;فهمیم. ما مطمئنیم که این نیروهای نیایی از یک منشأ بهشتی برخوردارند زیرا آنها برای ابد از میان فضای پر شده دقیقاً در کرانه&zwnj;های غول&zwnj;آسای بهشت نوسان می&zwnj;کنند. اگر چه این نیرو - شارژ فضا که نیای تمامی مادیت یابیها است نسبت به جاذبۀ بهشت ناواکنشمند است، همیشه نسبت به حضور بهشت تحتانی واکنش نشان می&zwnj;دهد، و ظاهراً در آغاز و پایان مدار مرکز بهشت تحتانی قرار دارد.</p>
<p style="direction:rtl">  سازمان دهندگان بهشتی نیرو توانمندی فضا را به نیروی آغازین دگردیس می&zwnj;کنند و این پتانسیل پیش ماده را به جلوه&zwnj;های اولیه و ثانویۀ انرژیِ واقعیت فیزیکی تکامل می&zwnj;دهند. هنگامی که این انرژی نسبت به جاذبه به سطوح واکنشمند می&zwnj;رسد، مدیران نیرو و همکاران آنها در نظام ابرجهان در صحنه ظاهر می&zwnj;شوند و دستکاریهای پایان ناپذیر خود را که برای استقرار مدارهای چندگانۀ نیرو و کانالهای انرژی جهانهای زمان و فضا طراحی شده است آغاز می&zwnj;کنند. بدین ترتیب مادۀ فیزیکی در فضا پدیدار می&zwnj;شود، و صحنه برای افتتاح سازماندهی جهان بدین طریق مهیا می&zwnj;شود.</p>
<p style="direction:rtl">  این به اجزا تقسیم شدن انرژی پدیده&zwnj;ای است که هرگز توسط فیزیکدانان نبادان حل نشده است. دشواری اصلی آنان در عدم دسترسی نسبی به سازمان دهندگان بهشتی نیرو نهفته است، زیرا گر چه مدیران زندۀ نیرو برای پرداختن به انرژی فضا شایسته هستند، کمترین درکی از منشأ انرژیهایی که به طور بسیار ماهرانه و هوشمندانه تحت کنترل درمی&zwnj;آورند ندارند.</p>
<p style="direction:rtl">  سازمان دهندگان بهشتی نیرو آغاز کنندگان سحابیها هستند. آنها قادرند آن گردبادهای عظیم نیرو را حول حضور فضایی&zwnj;شان به وجود بیاورند که هنگامی که به راه افتادند هرگز نمی&zwnj;توانند متوقف یا محدود شوند، تا این که نیروهای تماماً نافذ برای پدیداری نهایی واحدهای آلتیمتانیِ مادۀ جهان تجهیز شوند. سحابیهای مارپیچ و سایر سحابیها، چرخهای مادر خورشیدهای مستقیم منشأ و سیستمهای متنوع آنها بدین گونه به وجود می&zwnj;آیند. ده شکل متفاوت از سحابیها، فازهای تکامل اولیۀ جهان، را می&zwnj;توان در فضای خارج دید، و این چرخهای پهناور انرژی، همانند آنهایی که در هفت ابرجهان بودند، از منشأ یکسانی برخوردارند.</p>
<p style="direction:rtl">  اندازه، تعداد حاصله، و جمع کل نوادگان ستاره&zwnj;ای و سیاره&zwnj;ایِ سحابیها به مقدار زیاد متفاوت است. یک سحابیِ شکل دهندۀ خورشید درست در شمال مرزهای اروانتان، اما در محدودۀ سطح ابرجهانی فضا، از پیش موجب پیدایش تقریباً چهل هزار خورشید شده است، و چرخ مادر هنوز در حال پرتاب خورشیدها است، که اکثر آنها چندین برابر اندازۀ خورشید شما هستند. برخی از سحابهای بزرگتر فضای بیرونی موجب پیدایش تا یکصد میلیون خورشید شده&zwnj;اند.</p>
<p style="direction:rtl">  سحابیها به هیچیک از واحدهای اداری، نظیر ناحیه&zwnj;های فرعی یا جهانهای محلی، به طور مستقیم مربوط نیستند، گر چه برخی از جهانهای محلی از ثمرات یک سحابی تنها سازمان یافته&zwnj;اند. هر جهان محلی شامل دقیقاً یک یکصد هزارم جمع شارژ انرژی یک ابرجهان، صرف نظر از رابطۀ سحابی، می&zwnj;باشد، چرا که انرژی به واسطۀ سحابی سازماندهی نمی&zwnj;شود &mdash; آن در سراسر جهان تقسیم شده است.</p>
<p style="direction:rtl">  تمامی سحابهای مارپیچی درگیر ساختن خورشید نیستند. برخی کنترل بسیاری از نوادگان جدا شدۀ ستاره&zwnj;ای خود را حفظ کرده&zwnj;اند، و ظاهر مارپیچی آنها به این دلیل به وجود آمده است که خورشیدهای آنها در آرایش نزدیک به هم از بازوی سحابی خارج می&zwnj;شوند اما از طریق مسیرهای گوناگون باز می&zwnj;گردند، لذا مشاهدۀ آنها در یک نقطه آسان است اما هنگامی که در مسیرهای مختلف بازگشتشان بسیار دور و خارج از بازوی سحابی به طور گسترده پراکنده&zwnj;اند دیدن آنها دشوارتر است. در حال حاضر تعداد زیادی از سحابهای فعال خورشید ساز در اروانتان وجود ندارد، گر چه آندرومدا، که خارج از ابرجهان مسکونی است، بسیار فعال است. این سحابی بسیار دور برای چشم غیرمسلح مرئی است، و هنگامی که شما آن را مشاهده می&zwnj;کنید، درنگ کنید تا این را در نظر بگیرید که نوری را که نظاره می&zwnj;کنید تقریباً یک میلیون سال پیش آن خورشیدها را ترک نمود.</p>
<p style="direction:rtl">  کهکشان راه شیری در بر گیرندۀ تعداد عظیمی از سحابیهای مارپیچ و دیگر سحابیهای پیشین می&zwnj;باشد، و بسیاری از آنها هنوز آرایش اولیۀ خویش را حفظ کرده&zwnj;اند. اما در نتیجۀ دگرگونیهای شدید درونی و جاذبۀ بیرونی، بسیاری دچار چنان کژدیسی و نوآرایی شده&zwnj;اند که موجب گشته&zwnj;اند این انبوهشهای غول&zwnj;آسا همچون توده&zwnj;های غول پیکر تابناک خورشیدهای مشتعل به نظر رسند، مثل ابر ماژلانی. نوع کروی خوشه&zwnj;های ستاره&zwnj;ای در نزدیکی کرانه&zwnj;های بیرونی اروانتان به وفور یافت می&zwnj;شود.</p>
<p style="direction:rtl">  ابرهای عظیم ستاره&zwnj;ای اروانتان باید به صورت انبوهشهای منفرد ماده ملاحظه شوند که با سحابهای جداگانۀ قابل مشاهده در مناطق فضایی خارج از کهکشان راه شیری قابل مقایسه است. با این وجود بسیاری از ابرهای موسوم به ستاره&zwnj;ایِ فضا فقط شامل مادۀ گازی هستند. پتانسیل انرژی این ابرهای ستاره&zwnj;ای گازی به حدی غیرقابل باور عظیم است، و قدری از آن توسط خورشیدهای مجاور گرفته می&zwnj;شود و به صورت برون&zwnj;تابیهای خورشیدی مجدداً راهی فضا می&zwnj;شود.</p>
<div class="c1">
<h4 style="direction:rtl">5- منشأ اجسام فضایی</h4></div>

<p style="direction:rtl">  بخش عمدۀ جرمی که در خورشیدها و سیارات یک ابرجهان محصور است منشأ در چرخهای سحابیها دارد؛ قدر بسیار اندکی از جرم ابرجهان توسط عمل مستقیم مدیران نیرو سازماندهی شده است (همچون در ساختن کرات معماری شده)، گر چه یک کمیت دائما متغیر ماده منشأ در فضای باز دارد.</p>
<p style="direction:rtl">  در رابطه با منشأ، اکثر خورشیدها، سیارات، و سایر کرات می&zwnj;توانند به صورت یکی از ده گروه زیرین طبقه&zwnj;بندی شوند:</p>
<blockquote>
<p style="direction:rtl">  1- <em>حلقات هم مرکز انقباض</em>. تمامی سحابیها مارپیچ نیستند. بسیاری از سحابیهای عظیم به جای این که به یک سیستم ستاره&zwnj;ای دوتایی تقسیم شوند یا به صورت یک مارپیچ تکامل یابند، به صورت ساختارهای حلقوی چندگانه در معرض تراکم قرار می&zwnj;گیرند. برای مدتهای طولانی این سحابیها به صورت یک خورشید غول&zwnj;آسای مرکزی به نظر می&zwnj;رسند که توسط شکل بندیهای ابرهای بیشمار عظیم ماده که در حال گردشند و ظاهری حلقوی دارند پدیدار می&zwnj;شوند.</p>
<p style="direction:rtl">  2- <em>ستارگان چرخشی</em> در بر گیرندۀ آن خورشیدهایی هستند که از چرخهای بزرگ مادرِ گازهای بسیار حرارت یافته به بیرون پرتاب می&zwnj;شوند. آنها به صورت حلقه به بیرون پرتاب نمی&zwnj;شوند بلکه در حرکتهای دست راستی و چپی. ستارگان چرخشی همچنین منشأ در سحابیهای غیر از مارپیچی دارند.</p>
<p style="direction:rtl">  3- <em>سیارات جاذبه - انفجاری</em>. هنگامی که یک خورشید از یک سحابی مارپیچی یا راه راه به دنیا می&zwnj;آید، معمولاً مسافت قابل ملاحظه&zwnj;ای به بیرون پرتاب می&zwnj;شود. چنین خورشیدی بسیار گازی است، و متعاقباً بعد از این که تا اندازه&zwnj;ای سرد و متراکم شد، ممکن است بر حسب اتفاق به نزدیکی یک تودۀ عظیم ماده، یک خورشید غول&zwnj;آسا یا یک جزیرۀ تاریک فضا نوسان کند. چنین نزدیک شدنی ممکن است آنقدر مکفی نباشد که به تصادم منجر شود اما باز آنقدر نزدیک باشد که اجازه دهد کشش جاذبۀ جسم بزرگتر دگرگونیهای شدید جزر و مدی در جسم کوچکتر را آغاز کند، و لذا یک رشته از آشوبهای جذر و مدی را که در دو سمت متقابلِ خورشید دگرگون شده رخ می&zwnj;دهد آغاز کند. این فورانهای انفجاری در اوج خود یک رشته از انبوهشهای ماده با اندازه&zwnj;های گوناگون را ایجاد می&zwnj;کنند که ممکن است فراتر از ناحیۀ بازپس&zwnj;گیریِ جاذبه&zwnj;ایِ خورشید در حال فوران پرتاب شوند، و لذا در مدارهای خود به دور یکی از دو جسم درگیر در این رویداد ثبات یابند. بعدها توده&zwnj;های بزرگتر ماده به هم می&zwnj;پیوندند و به تدریج اجسام کوچکتر را به خود جذب می&zwnj;کنند. بسیاری از سیارات جامدِ سیستمهای کوچکتر بدین طریق به وجود می&zwnj;آیند. منظومۀ شمسی خود شما درست از چنین منشأیی برخوردار بود.</p>
<p style="direction:rtl">  4- <em>دختران گریزان از مرکز سیاره&zwnj;ای</em>. خورشیدهای غول&zwnj;آسا، هنگامی که در مراحل مشخصی از توسعه هستند، و اگر میزان چرخش آنها به اندازۀ زیاد شتاب یابد، شروع به بیرون افکندن مقادیر زیادی از ماده می&zwnj;کنند که ممکن است متعاقباً گرد هم آیند تا کرات کوچکی را که مداوماً به گرد خورشید مادر می&zwnj;چرخد شکل دهند.</p>
<p style="direction:rtl">  5- <em>کرات دچار کمبود جاذبه.</em> برای اندازۀ ستارگان منفرد یک حد بحرانی وجود دارد. هنگامی که یک خورشید به این حد می&zwnj;رسد، اگر از میزان چرخش آن کاسته نشود، محکوم به شقه شدن است. در این هنگام شکاف خورشیدی رخ می&zwnj;دهد، و یک ستارۀ دوتایی جدید از این نوع متولد می&zwnj;شود. ممکن است در نتیجۀ این از هم پارگیِ عظیم متعاقباً سیارات بیشمار کوچکی شکل یابند.</p>
<p style="direction:rtl">  6- <em>ستارگان انقباضی</em>. در سیستمهای کوچکتر بزرگترین سیارۀ بیرونی گاهی اوقات کرات همسایه&zwnj;اش را به خود جذب می&zwnj;کند، در حالی که آن سیارات نزدیک به خورشید غوطه&zwnj;وری نهایی خود را آغاز می&zwnj;کنند. در رابطه با منظومۀ شمسی شما، چنین پایانی به این معنی است که چهار سیارۀ داخلی توسط خورشید طلب می&zwnj;شوند، در حالی که سیارۀ اصلی، مشتری، از طریق تسخیر کرات باقی مانده به اندازۀ زیاد بزرگ می&zwnj;شود. چنین پایانی برای یک منظومۀ شمسی به ایجاد دو خورشید مجاور اما نابرابر، یک نوع شکل&zwnj;بندی ستارۀ دوتایی، منجر می&zwnj;شود. چنین دگرگونیهای شدیدی نامکرر هستند به جز در حاشیۀ بیرونی انبوهشهای ستارگان ابرجهان.</p>
<p style="direction:rtl">  7- <em>کرات تراکمی</em>. از مقدار عظیم مادۀ جاری در فضا، ممکن است سیارات کوچک به کندی انباشته شوند. آنها با شتاب خیره کننده و از طریق تصادمات جزئی رشد می&zwnj;کنند. در برخی مناطق فضا، شرایط برای چنین اشکال تولد سیاره&zwnj;ای مساعد است. بسیاری از سیارات مسکونی از چنین منشأیی برخوردار بوده&zwnj;اند.</p>
<p style="direction:rtl">  برخی از جزایر متراکم تاریک نتیجۀ مستقیم انباشتگیهای انرژیِ دگردیس شده در فضا هستند. گروه دیگری از این جزایر تاریک از طریق انباشت مقادیر عظیم مادۀ سرد، قطعات و شهابهای صرف که در فضا جاری هستند، به وجود آمده&zwnj;اند. این انبوهشهای ماده هرگز داغ نبوده&zwnj;اند، و ساختار آنها، به جز غلظتشان، بسیار شبیه یورنشیا است.</p>
<p style="direction:rtl">  8- <em>خورشیدهای سوخته</em>. برخی از جزایر تاریک فضا خورشیدهای منزوی هستند که سوختشان به اتمام رسیده، و تمامی انرژی فضایی موجودشان ساطع شده است. واحدهای سازمان یافتۀ ماده به تراکم کامل، یکپارچگی عملی کامل، نزدیک می&zwnj;شوند؛ و به اعصار طولانی نیاز است که این توده&zwnj;های غول&zwnj;آسای بسیار تراکم یافتۀ ماده به دنبال یک تصادم یا یک رخداد تجدید حیات کنندۀ یکسان کیهانی در مدارهای فضا از نو شارژ شوند و بدین ترتیب برای سیکلهای جدید کارکرد در جهان آماده شوند.</p>
<p style="direction:rtl">  9- <em>کرات تصادمی</em>. در آن نواحی خوشه&zwnj;ایِ ضخیم&zwnj;تر تصادمات نادر نیستند. چنین بازتنظیم نجومی با تغییرات عظیم انرژی و دگرگونیهای ماده همراه است. تصادماتی که خورشیدهای مرده را در بر می&zwnj;گیرند در به وجود آوردن نوسانات گستردۀ انرژی به طور ویژه مؤثرند. ذرات ناشی از تصادمات اغلب هسته&zwnj;های مادی شکل&zwnj;بندی متعاقب اجسام سیاره&zwnj;ای را که به منظور سکونت انسانی انطباق یافته&zwnj;اند تشکیل می&zwnj;دهد.</p>
<p style="direction:rtl">  10- <em>کرات معماری شده</em>. اینها کراتی هستند که مطابق طرحها و مشخصات برای برخی مقاصد ویژه ساخته شده&zwnj;اند، مثل سلوینگتون، ستاد مرکزی جهان محلی شما، و یوورسا، مقر دولت ابرجهان ما.</p>
</blockquote>
<p style="direction:rtl">  تکنیکهای بیشمار دیگر برای تکامل خورشیدها و جدا ساختن سیارات وجود دارد، اما اسلوبهای یاد شده نشانگر روشهایی هستند که اکثریت عظیم سیستمهای ستاره&zwnj;ای و خانواده&zwnj;های سیاره&zwnj;ای به وسیلۀ آنها به وجود آورده می&zwnj;شوند. شرح کلیۀ تکنیکهای گوناگونی که در دگرگونی ستاره&zwnj;ای و تکامل سیاره&zwnj;ای به کار گرفته می&zwnj;شود نیازمند توصیف تقریباً یکصد روش مختلف خورشید سازی و منشأ سیاره&zwnj;ای است. همینطور که دانشجویان ستاره&zwnj;شناسی شما افلاک را مورد بررسی دقیق قرار می&zwnj;دهند، پدیده&zwnj;هایی را مشاهده خواهند کرد که نشانگر تمامی این اسلوبهای تکامل ستاره&zwnj;ای می&zwnj;باشد، اما آنها شواهد شکل&zwnj;یابی آن مجموعۀ کوچک و غیردرخشندۀ ماده را که به عنوان سیارات مسکونی به کار می&zwnj;روند، و در میان آفرینشهای پهناور مادی از همه مهمترند به ندرت کشف خواهند کرد.</p>
<div class="c1">
<h4 style="direction:rtl">6- کرات فضا</h4></div>

<p style="direction:rtl">  کرات گوناگون فضا، صرف نظر از منشأ، به بخشهای اصلی زیرین قابل طبقه&zwnj;بندی هستند:</p>
<blockquote>
<p style="direction:rtl">  1- خورشیدها &mdash; ستارگان فضا.</p>
<p style="direction:rtl">  2- جزایر تاریک فضا.</p>
<p style="direction:rtl">  3- اجسام فرعی فضایی &mdash; ستارگان دنباله&zwnj;دار، شهابها، و خرده سیارات.</p>
<p style="direction:rtl">  4- سیارات، از جمله کرات مسکونی.</p>
<p style="direction:rtl">  5- کرات معماری شده &mdash; کراتی که مطابق طرح معماری ساخته شده&zwnj;اند.</p>
</blockquote>
<p style="direction:rtl">  به استثنای کرات معماری شده، تمامی اجسام فضایی یک منشأ تکاملی داشته&zwnj;اند، تکاملی از این نظر که به فرمان الوهیت به وجود آورده نشده&zwnj;اند، تکاملی از این نظر که اعمال خلاق خداوند به وسیلۀ یک تکنیک فضا - زمان از طریق کارکرد بسیاری از موجودات هوشمند آفریده شده و منجر شدۀ الوهیت آشکار شده است.</p>
<p style="direction:rtl">  <em>خورشیدها</em>. اینها ستارگان فضا هستند که در کلیۀ مراحل گوناگون وجودشان قرار دارند. برخی از آنها سیستمهای فضایی منفرد در حال تکامل هستند؛ دیگران ستارگان دوتایی، سیستمهای سیاره&zwnj;ای در حال انقباض یا در حال ناپدید شدن هستند. ستارگان فضا در بیش از یک هزار حالت و مرحله وجود دارند. شما با خورشیدهایی که نور به همراه گرما ساطع می&zwnj;کنند آشنا هستید؛ اما همچنین خورشیدهایی وجود دارند که بدون گرما می&zwnj;درخشند.</p>
<p style="direction:rtl">  تریلیونها تریلیون سالی که یک خورشید معمولی مداوماً گرما و نور ساطع خواهد کرد به خوبی نشانگر انبار عظیم انرژی است که هر واحد ماده دارا می&zwnj;باشد. انرژی واقعی که در این ذرات نامرئی مادۀ فیزیکی ذخیره شده است تقریباً غیرقابل تصور است. و این انرژی هنگامی که در معرض فشار عظیم گرما و فعالیتهای مربوطۀ انرژی که در داخل خورشیدهای سوزان وجود دارد قرار می&zwnj;گیرد تقریباً به طور کامل به صورت نور موجودیت می&zwnj;یابد. باز شرایط دیگر این خورشیدها را قادر می&zwnj;سازد که بخش عمدۀ انرژی فضایی را که در مدارهای تثبیت شدۀ فضایی به سوی آنها می&zwnj;آید دگرگون سازند و بیرون افکنند. بسیاری از فازهای انرژی فیزیکی و کلیۀ اشکال ماده به دینامهای خورشیدی جذب می&zwnj;شوند و متعاقباً توسط آنها تقسیم می&zwnj;شوند. خورشیدها بدین طریق به صورت شتاب دهندگان محلیِ گردش انرژی به کار گرفته می&zwnj;شوند، و به عنوان ایستگاههای اتوماتیک کنترل نیرو عمل می&zwnj;کنند.</p>
<p style="direction:rtl">  ابرجهان اُروانتان با بیش از ده تریلیون خورشید مشتعل نورانی و گرم می&zwnj;شود. این خورشیدها ستارگان سیستم قابل مشاهدۀ نجومی شما هستند. بیش از دو تریلیون از آنها دورتر و کوچکتر از آن هستند که بتوانند از یورنشیا دیده شوند. اما در جهان بنیادین به همان اندازه خورشید وجود دارد که در اقیانوسهای کرۀ شما لیوانهای آب وجود دارد.</p>
<p style="direction:rtl">  <em>جزایر تاریک فضا</em>. اینها خورشیدهای مرده و سایر انبوهشهای بزرگ ماده هستند که فاقد نور و گرما می&zwnj;باشند. جزایر تاریک گاهی اوقات از اندازۀ عظیم برخوردارند و تأثیر قدرتمندی در توازن جهان و سیطره بر انرژی اعمال می&zwnj;کنند. غلظت برخی از این توده&zwnj;های بزرگ تقریباً غیرقابل باور است. و این تمرکز بزرگ جرم این جزایر تاریک را قادر می&zwnj;سازد به صورت چرخهای قدرتمند تعادل عمل نمایند، و سیستمهای بزرگ همسایه را به طور مؤثر مهار کنند. آنها توازن جاذبۀ نیرو را در بسیاری کواکب حفظ می&zwnj;کنند؛ بسیاری سیستمهای فیزیکی که در غیر این صورت در خورشیدهای مجاور به سرعت به سوی نابودی سرازیر خواهند شد در چنگال جاذبۀ این جزایر نگاهبان تاریک به گونه&zwnj;ای استوار نگاه داشته شده&zwnj;اند. به دلیل این کارکرد است که ما می&zwnj;توانیم مکان آنها را به طور دقیق مشخص کنیم. ما کشش جاذبۀ اجسام درخشنده را اندازه&zwnj;گیری کرده&zwnj;ایم، و از این رو می&zwnj;توانیم اندازه و مکان دقیق جزایر تاریک فضا را که با کارکردی بسیار مؤثر برای حفظ ثبات یک سیستم مشخص در مسیرش عمل می&zwnj;کنند محاسبه کنیم.</p>
<p style="direction:rtl">  <em>اجسام فرعی فضایی</em>. شهابها و سایر ذرات کوچک ماده که در فضا جاری و در حال تکاملند در بر گیرندۀ یک انبوهش عظیم انرژی و مادۀ مادی هستند.</p>
<p style="direction:rtl">  بسیاری از ستارگان دنباله&zwnj;دار از نوادگان تثبیت ناشدۀ سرکش چرخهای خورشیدی مادر هستند که به تدریج تحت کنترل خورشید مرکزی حاکم آورده می&zwnj;شوند. ستارگان دنباله&zwnj;دار همچنین از منشأهای بیشمار دیگری برخوردارند. دنبالۀ یک ستارۀ دنباله&zwnj;دار به علت واکنش الکتریکی گازهای بسیار بسط یافتۀ آن و به علت فشار واقعی نور و سایر انرژیهایی که از خورشید ساطع می&zwnj;شوند خلاف جهت جسم یا خورشید جذب کننده را نشانه می&zwnj;گیرد. این پدیده در بر گیرندۀ یکی از شواهد مثبت واقعیت نور و انرژیهای مربوط به آن می&zwnj;باشد؛ آن نشان می&zwnj;دهد که نور از وزن برخوردار است. نور یک مادۀ واقعی است، نه صرفاً امواج فرضی اتر.</p>
<p style="direction:rtl">  <em>سیارات</em>. اینها انبوهشهای بزرگتر ماده هستند که به دور یک خورشید یا یک جسم فضایی دیگر یک مدار را دنبال می&zwnj;کنند؛ دامنۀ اندازۀ آنها از خرده سیارات تا کرات غول پیکر گازی، مایع، یا جامد است. کرات سردی که از طریق مونتاژ مواد فضایی شناور ساخته شده&zwnj;اند، هنگامی که بر حسب اتفاق در یک رابطۀ صحیح با یک خورشید نزدیک قرار گیرند، ایده&zwnj;آلترین سیارات برای جای دادن سکنۀ هوشمند می&zwnj;باشند. به عنوان یک قاعده خورشیدهای مرده برای حیات مناسب نیستند؛ آنها معمولاً از یک خورشید زنده و مشتعل بسیار دور هستند، و علاوه بر این، آنها مجموعاً بسیار حجیم هستند؛ جاذبۀ آنها در سطح فوق&zwnj;العاده است.</p>
<p style="direction:rtl">  در ابرجهان شما از هر چهل سیارۀ سرد حتی یکی هم با موجودات نوع شما قابل سکونت نیست. و البته خورشیدهای فوق حرارت یافته و کرات منجمد دور افتاده برای جای دادن حیات بالاتر نامناسبند. در منظومۀ شمسی شما فقط سه سیاره برای جای دادن حیات در حال حاضر مناسب است. یورنشیا از نظر اندازه، غلظت، و مکان از بسیاری جهات برای سکونت بشری ایده&zwnj;آل است.</p>
<p style="direction:rtl">  قوانین کنش انرژی فیزیکی اساساً جهانی هستند، اما تأثیرات محلی روی شرایط فیزیکی که در تک تک سیارات و در سیستمهای محلی حاکمند تأثیر زیادی دارند. یک تنوع تقریباً بی&zwnj;پایانی از حیات مخلوق و سایر جلوه&zwnj;های زنده کرات بیشمار فضا را تعیین ویژگی می&zwnj;نماید. با این وجود نقاط مشخص تشابه در یک گروه از کراتی که در یک سیستم مفروض به هم مربوطند وجود دارد، در حالی که یک الگوی جهانیِ حیات هوشمند نیز وجود دارد. در میان آن سیستمهای سیاره&zwnj;ای که به مدار فیزیکی یکسان تعلق دارند، و یکدیگر را در گردشی بی&zwnj;پایان به دور دایرۀ جهانها از نزدیک دنبال می&zwnj;کنند روابطی فیزیکی وجود دارد.</p>
<div class="c1">
<h4 style="direction:rtl">7- کرات معماری شده</h4></div>

<p style="direction:rtl">  در حالی که هر دولت ابرجهان در نزدیکی مرکز جهانهای تکاملیِ قطعۀ فضایی خود بر مسند حکومت نشسته است، کره&zwnj;ای را اشغال می&zwnj;کند که مطابق طرح و نقشه ساخته شده و توسط شخصیتهای معتبر از سکنه پر شده است. این کراتِ ستاد مرکزی، کرات معماری شده هستند، اجسامی فضایی که به طور اختصاصی برای مقصود ویژۀ خود ساخته شده&zwnj;اند. این کرات در حالی که در نور خورشیدهای مجاور سهیم هستند، به طور مستقل نور و گرما دریافت می&zwnj;کنند. هر یک از آنها دارای خورشیدی است که مثل اقمار بهشت نور بدون گرما ساطع می&zwnj;کند، در حالی که هر یک با گردش جریانات مشخص انرژی در نزدیکی سطح کره گرمایش تأمین می&zwnj;شود. این کرات ستاد مرکز به یکی از سیستمهای بزرگتری که در مرکز نجومی ابرجهانهای مربوطۀ خود واقع شده است تعلق دارند.</p>
<p style="direction:rtl">  زمان در ستادهای مرکزی ابرجهانها استاندارد شده است. روز استاندارد ابرجهان اُروانتان برابر با تقریباً سی روز به وقت یورنشیا است، و سال اروانتان برابر با یکصد روز استاندارد می&zwnj;باشد. این سال یوورسا در ابرجهان هفتم استاندارد می&zwnj;باشد، و بیست و دو دقیقه کوتاهتر از سه هزار روز به وقت یورنشیا می&zwnj;&zwnj;باشد، در حدود هشت و یک پنجم سالهای شما.</p>
<p style="direction:rtl">  کرات ستاد مرکزی هفت ابرجهان در طبیعت و شکوه بهشت، که الگوی مرکزی کامل آنها است، سهیم هستند. در واقع، تمامی کرات ستاد مرکزی بهشت گونه هستند. آنها به راستی منزلگاههای بهشتی می&zwnj;باشند، و اندازۀ مادی، زیبایی مورانشیایی، و شکوه روحی آنان از جروسم تا جزیرۀ مرکزی افزایش می&zwnj;یابد. و تمامی اقمار این کرات ستاد مرکز نیز کرات معماری شده هستند.</p>
<p style="direction:rtl">  هر فاز از آفرینش مادی و روحی برای کرات گوناگون ستاد مرکزی فراهم شده است. در این کرات میعادگاهِ جهانها انواع موجودات مادی، مورانشیایی، و روحی منزل یافته&zwnj;اند. همینطور که مخلوقات انسانی در جهان صعود می&zwnj;کنند، و از قلمروهای مادی به روحی عبور می&zwnj;کنند، هرگز قدردانی و لذت خود را از سطوح پیشین وجودشان از دست نمی&zwnj;دهند.</p>
<p style="direction:rtl">  <em>جروسم</em>، ستاد مرکزی سیستم محلی سِتانیای شما، از هفت کرۀ فرهنگ انتقالی خود برخوردار است. به دور هر یک از آنها هفت قمر گردش می&zwnj;کند، و در میان آنها هفت کرات نگاهداری قصرِ مورانشیا، اولین منزلگاه انسان پس از مرگ، واقع شده است. عبارت بهشت، آنطور که در یورنشیا مورد استفاده قرار گرفته، گاهی اوقات به معنی این هفت کرات قصر بوده است، که اولین کرۀ قصر به صورت اولین بهشت، و به همین ترتیب تا هفتمین کره نامگذاری شده&zwnj;اند.</p>
<p style="direction:rtl">  <em>ایدنشیا</em>، ستاد مرکزی کوکبۀ نرلاشیادکِ شما، هفتاد قمر فرهنگ معاشرتی و آموزشی خود را دارد، و فرازگرایان به دنبال تکمیل تجهیز، یگانگی، و تحقق شخصیت در نظام جروسم در آن موقتاً اقامت می&zwnj;کنند.</p>
<p style="direction:rtl">  <em>سلوینگتون</em>، پایتخت نبادان، جهان محلی شما، توسط ده خوشۀ دانشگاهی که هر یک دارای چهل و نه کره می&zwnj;باشد احاطه شده است. انسان به دنبال معاشرتی شدنش در کوکبه از این پس به معنویت دست می&zwnj;یابد.</p>
<p style="direction:rtl">  <em>یوماینرِ سوم</em>، اِنسا، ستاد مرکزی ناحیۀ فرعی شما، با هفت کرۀ مطالعات بالاتر فیزیکی حیات فرازگرایانه احاطه شده است.</p>
<p style="direction:rtl">  <em>یومیجرِ پنجم</em>، اِسپلاندون، ستاد مرکزی ناحیۀ اصلی شما، توسط هفتاد کرۀ آموزش پیشرفتۀ عقلانی ابرجهان احاطه شده است.</p>
<p style="direction:rtl">  <em>یوورسا</em>، ستاد مرکزی اروانتان، ابرجهان شما، توسط هفت دانشگاه بالاتر آموزش پیشرفتۀ معنوی برای مخلوقات صاحب ارادۀ فرازگرا به طور بلافصل احاطه شده است. هر یک از این هفت خوشه از کرات شگفت&zwnj;انگیز شامل هفتاد کرۀ ویژه است که هزاران هزار مؤسسه و سازمان سرشار را در بر می&zwnj;گیرد که به آموزش جهانی و فرهنگ روحی تخصیص یافته&zwnj;اند، و رهنوردان زمان به منظور آمادگی برای پرواز طولانی&zwnj;شان به هاونا در آنها آموزش مجدد یافته و مورد بازبینی قرار می&zwnj;گیرند. رهنوردان تازه وارد زمان همیشه در این کرات مربوطه مورد پذیرش قرار می&zwnj;گیرند، اما فارغ&zwnj;التحصیلانِ در حال عزیمت همیشه مستقیماً از سواحل یوورسا به هاونا اعزام می&zwnj;شوند.</p>
<p style="direction:rtl">  یوورسا برای تقریباً یک تریلیون کرۀ مسکونی یا قابل سکونت، ستاد مرکزی روحی و اداری می&zwnj;باشد. شکوه، عظمت، و کمال پایتخت اروانتان فراتر از هر یک از شگفتیهای آفرینشهای زمان و فضا می&zwnj;باشد.</p>
<p style="direction:rtl">  اگر تمامی جهانهای محلیِ طرح&zwnj;ریزی شده و اجزای تشکیل دهندۀ آنها تثبیت شوند، اندکی کمتر از پانصد میلیارد کرۀ معماری شده در هفت ابرجهان وجود خواهد داشت.</p>
<div class="c1">
<h4 style="direction:rtl">8- کنترل و تنظیم انرژی</h4></div>

<p style="direction:rtl">  کرات ستاد مرکزی ابرجهانها طوری ساخته شده&zwnj;اند که بتوانند برای مناطق گوناگون خود به صورت تنظیم کنندگان مؤثر نیرو و انرژی عمل کنند، و برای جهت دادن انرژی به جهانهای محلی تشکیل دهندۀ خود به عنوان نقاط کانونی عمل کنند. آنها روی توازن و کنترل انرژیهای فیزیکی که در فضای سازمان یافته جاری است تأثیر قدرتمندی اعمال می&zwnj;کنند.</p>
<p style="direction:rtl">  کارکردهای تنظیمیِ بیشتری توسط مراکز نیرو و کنترلگران فیزیکی ابرجهان، موجودات زنده و نیمه زندۀ هوشمندی که برای این مقصود مشخص به وجود آمده&zwnj;اند، انجام می&zwnj;گیرد. فهم این مراکز نیرو و کنترلگران دشوار است؛ رسته&zwnj;های پایین&zwnj;تر ارادی نیستند، آنها از اراده برخوردار نیستند، آنها انتخاب نمی&zwnj;کنند، کارکردهای آنها بسیار هوشمندانه ولی ظاهراً اتوماتیک و ذاتی سازمان بسیار تخصصی آنها است. مراکز نیرو و کنترلگران فیزیکی ابرجهانها سرپرستی و کنترل جزئی سی سیستم انرژی را که حوزۀ گراویتا را در بر می&zwnj;گیرند به عهده دارند. مدارهای انرژی فیزیکی که توسط مراکز نیروی یوورسا مورد نظارت واقع می&zwnj;شوند به اندکی بیش از 968 میلیون سال نیاز دارند تا گردش به دور ابرجهان را تکمیل سازند.</p>
<p style="direction:rtl">  انرژی در حال تکامل از ماده برخوردار است؛ آن وزن دارد، گر چه وزن همیشه نسبی است، و به سرعت چرخش، جرم، و ضد جاذبه وابسته است. جرم در ماده به کند ساختن سرعت در انرژی متمایل است؛ و سرعت همه جا حاضرِ انرژی اینها را نمایندگی می&zwnj;کند: عطیۀ آغازین سرعت، منهای کند شدن توسط جرمی که در حین انتقال مورد مواجهه واقع شده است، به علاوۀ کارکرد تنظیم کنندۀ کنترلگران زندۀ انرژی ابرجهان و نفوذ فیزیکی اجسام بسیار حرارت یافته یا شدیداً شارژ شدۀ مجاور.</p>
<p style="direction:rtl">  طرح جهانی برای حفظ توازن میان ماده و انرژی، ساختن و نابودی ابدی واحدهای کوچکتر ماده را ضروری می&zwnj;سازد. مدیران نیروی جهان از توان تغلیظ و حفظ، یا منبسط و رها ساختن کمیتهای متغیر انرژی برخوردارند.</p>
<p style="direction:rtl">  اگر به خاطر این دو عامل نبود، در یک مدت مکفی از تأثیر کند کننده، جاذبه سرانجام تمامی انرژیها را به ماده تبدیل می&zwnj;ساخت: اول، به دلیل تأثیرات ضد جاذبۀ کنترلگران انرژی، و دوم، به این دلیل که مادۀ سازمان یافته تحت شرایط مشخصی که در ستارگان بسیار داغ یافت می&zwnj;شود و تحت شرایط ویژۀ فضا در نزدیکی اجسام بسیار انرژی یافتۀ سردِ مادۀ متراکم، به متلاشی شدن تمایل دارد.</p>
<p style="direction:rtl">  هنگامی که جرم بیش از حد انبوه می&zwnj;شود و انرژی را به عدم توازن تهدید می&zwnj;کند، کنترلگران فیزیکی برای تخلیۀ مدارهای فیزیکی نیرو دخالت می&zwnj;کنند، مگر این که تمایل بیشترِ خود جاذبه برای مادی ساختن بیش از حد انرژی توسط به وقوع پیوستن یک تصادم بین غولهای مردۀ فضا خنثی شود، و لذا در یک لحظه انباشتگیهای فزایندۀ جاذبه را به طور کامل از میان ببرد. در این رخدادهای تصادمی مقادیر عظیم ماده به طور ناگهانی به نادرترین شکل انرژی تبدیل می&zwnj;شوند، و تقلا برای توازن جهانی از نو آغاز می&zwnj;شود. نهایتاً سیستمهای فیزیکی بزرگتر ثبات می&zwnj;یابند، از نظر فیزیکی تثبیت می&zwnj;شوند، و به داخل مدارهای توازن یافته و تثبیت شدۀ ابرجهانها نوسان می&zwnj;کنند. به دنبال این رخداد در چنین سیستمهای تثبیت شده تصادمات بیشتر یا دگرگونیهای ویران کنندۀ دیگری رخ نمی&zwnj;دهد.</p>
<p style="direction:rtl">  در مواقع انرژی زیاد اختلالات نیرویی و نوسانات گرمایی وجود دارد که با تجلیهای الکتریکی همراه است. در مواقع انرژی کم تمایلات افزایش یافته&zwnj;ای برای ماده وجود دارد که انبوهش یابد، تغلیظ شود، و در مدارهایی که به طور حساس متوازن هستند از کنترل خارج شود، با تعدیلات جذر و مدی یا تصادمی حاصله، که توازن میان انرژی در حال گردش و مادۀ عملاً ثبات یافته&zwnj;تر را به سرعت به حالت نخست باز می&zwnj;گردانند. یکی از وظایف مشاهده&zwnj;گران ستارگان آسمان، پیش&zwnj;بینی و یا فهم چنین رفتار محتمل خورشیدهای مشتعل و جزایر تاریک فضا است.</p>
<p style="direction:rtl">  ما قادریم بخش عمدۀ قوانینی را که بر توازن جهان حاکم است بشناسیم و عمدۀ آن چیزی را که به ثبات جهان مربوط است پیش&zwnj;بینی کنیم. پیش&zwnj;بینیهای ما عملاً قابل اتکا هستند، اما ما همیشه با نیروهای مشخصی مواجه می&zwnj;شویم که با قوانین کنترل انرژی و کنش ماده که برای ما شناخته شده باشد به طور کامل قابل بررسی نیستند. همینطور که ما از بهشت به سوی بیرون در جهانها حرکت می&zwnj;کنیم قابل پیش&zwnj;بینی بودن تمامی پدیده&zwnj;های فیزیکی به طور فزاینده دشوار می&zwnj;شود. همینطور که ما به فراسوی مرزهای سرپرستی شخصی حکمرانان بهشت گذر می&zwnj;کنیم، در انطباق با استانداردهای تثبیت شده و تجربۀ کسب شده در ارتباط با مشاهداتی که منحصراً به پدیده&zwnj;های فیزیکیِ سیستمهای نجومی مجاور مربوط است، با ناتوانی فزایندۀ محاسباتی رو به رو می&zwnj;شویم. حتی در قلمرو هفت ابرجهان ما در میان کارکردهای نیرویی و واکنشهای انرژی زندگی می&zwnj;کنیم که بر تمامی حوزه&zwnj;های ما سایه افکنده است و با توازن یگانه در تمامی نواحی فضای بیرونی امتداد می&zwnj;یابد.</p>
<p style="direction:rtl">  ما هر چه بیشتر به خارج می&zwnj;رویم، با قطعیت بیشتر با آن پدیده&zwnj;های متغیر و غیرقابل پیش&zwnj;بینی مواجه می&zwnj;شویم که به گونه&zwnj;ای خطاناپذیر ویژگی کارکردهای غیرقابل فهم حضور مطلقها و الوهیتهای تجربی است. و این پدیده&zwnj;ها باید نشانگر یک کنترل فراگیر جهانی روی تمامی چیزها باشد.</p>
<p style="direction:rtl">  ابرجهان اروانتان ظاهراً اکنون دارد از حرکت باز می&zwnj;ایستد؛ جهانهای بیرونی به نظر می&zwnj;رسد برای فعالیتهای بی&zwnj;نظیر آینده در حال تکاپو هستند؛ جهان مرکزی هاونا برای ابد ثبات یافته است. جاذبه و فقدان گرما (سرما) ماده را سازمان داده و به هم پیوسته نگاه می&zwnj;دارند؛ گرما و ضدجاذبه ماده را مختل ساخته و انرژی را پراکنده می&zwnj;سازند. مدیران زندۀ نیرو و سازمان دهندگان نیرو راز کنترل ویژه و هدایت هوشمندانۀ دگرگونی بی&zwnj;پایان ساخت، نابودی، و بازسازی جهان هستند. ممکن است سحابیها پراکنده شوند، خورشیدها بسوزند، سیستمها ناپدید گردند، سیارات نابود شوند، اما جهانها از حرکت باز نمی&zwnj;ایستند.</p>
<div class="c1">
<h4 style="direction:rtl">9- مدارهای ابرجهانها</h4></div>

<p style="direction:rtl">  در واقع مدارهای جهانی بهشت قلمروهای هفت ابرجهان را فرا گرفته&zwnj;اند. این حضور مداری از این قرار است: جاذبۀ شخصیت پدر جهانی، جاذبۀ روحی پسر جاودان، جاذبۀ ذهنی عامل مشترک، و جاذبۀ مادی جزیرۀ جاودان.</p>
<p style="direction:rtl">  علاوه بر مدارهای جهانی بهشت و علاوه بر کارکردهای حضوریِ مطلقها و الوهیتهای تجربی، در درون سطح فضاییِ ابرجهان، فقط دو بخش مدار انرژی یا تفکیک نیرویی عمل می&zwnj;کند: مدارهای ابرجهان و مدارهای جهان محلی.</p>
<p style="direction:rtl">  <em>مدارهای ابرجهان:</em></p>
<blockquote>
<p style="direction:rtl">  1- مدار یگانه&zwnj;ساز اطلاعاتی یکی از هفت ارواح استاد بهشت. این مدار ذهن کیهانی به یک ابرجهان تنها محدود می&zwnj;باشد.</p>
<p style="direction:rtl">  2- مدار بازتاب - خدماتی هفت روح بازتاب در هر ابرجهان.</p>
<p style="direction:rtl">  3- مدارهای سرّی ناصحان اسرارآمیز، که از طریق دیوینینگتون به گونه&zwnj;ای به پدر جهانی در بهشت مرتبط هستند و به او راه می&zwnj;برند.</p>
<p style="direction:rtl">  4- مدار ارتباط متقابل پسر جاودان با پسران بهشتی او.</p>
<p style="direction:rtl">  5- حضور برق آسای روح بیکران.</p>
<p style="direction:rtl">  6- پخش برنامه&zwnj;های بهشت، گزارشات فضایی هاونا.</p>
<p style="direction:rtl">  7- مدارهای انرژی مراکز نیرو و کنترلگران فیزیکی.</p>
</blockquote>
<p style="direction:rtl">  <em>مدارهای جهان محلی:</em></p>
<blockquote>
<p style="direction:rtl">  1- روح اعطایی پسران بهشت، تسلی دهندۀ کرات اعطایی. روح حقیقت، روح میکائیل در یورنشیا.</p>
<p style="direction:rtl">  2- مدار خادمان الهی، ارواح مادر جهان محلی، روح&zwnj;القدس کرۀ شما.</p>
<p style="direction:rtl">  3- مدار اطلاعاتی - خدماتی یک جهان محلی، شامل حضور کارکرد متنوع ارواح یاور ذهن.</p>
</blockquote>
<p style="direction:rtl">  هنگامی که چنین توازن روحی در یک جهان محلی پدید می&zwnj;آید، طوری که مدارهای انفرادی و جمعی آن از مدارهای ابرجهان غیرقابل تمیز می&zwnj;شوند، هنگامی که چنین هویت کارکرد و یگانگی خدماتی در واقع مستولی می&zwnj;شود، آنگاه جهان محلی فوراً به مدارهای تثبیت شدۀ نور و حیات نوسان می&zwnj;کند، و به یکباره برای پذیرش به داخل کنفدراسیون روحیِ اتحاد کمال یافتۀ اَبَرآفرینش واجد شرایط می&zwnj;شود. شرایط پذیرش به شوراهای قدمای ایامها، عضویت در کنفدراسیون ابرجهان از این قرار است:</p>
<blockquote>
<p style="direction:rtl">  1- <em>ثبات فیزیکی</em>. ستارگان و سیارات یک جهان محلی باید در توازن باشند؛ ادوار دگرگونی بلافصل ستاره&zwnj;ای باید به سر رسیده باشد. جهان باید در یک مسیر مشخص پیش رود؛ مدار آن باید به طور ایمن و سرانجام تثبیت شده باشد.</p>
<p style="direction:rtl">  2- <em>وفاداری معنوی</em>. باید یک وضعیت به رسمیت شناختن جهانی و وفاداری نسبت به پسر عالی مقام خداوند که سرپرستی امور چنین جهان محلی را به عهده دارد وجود داشته باشد. باید یک وضعیت همکاری موزون میان تک تک سیارات، سیستمها، و کواکب تمامی جهان محلی به وجود آمده باشد.</p>
</blockquote>
<p style="direction:rtl">  جهان محلی شما حتی به عنوان رستۀ فیزیکی تثبیت شدۀ متعلق به ابرجهان محسوب نمی&zwnj;شود، تا چه رسد به عنوان عضو ثابت در خانوادۀ به رسمیت شناخته شدۀ معنوی ابردولت. اگر چه نبادان هنوز در یوورسا نمایندگی ندارد، ما که در دولت ابرجهان هستیم گهگاه طی مأموریتهای ویژه به کرات آن اعزام می&zwnj;شویم، حتی آنطور که من مستقیماً از یوورسا به یورنشیا آمده&zwnj;ام. ما هر یاری ممکن را به مدیران و حکمرانان شما در حل مشکلات دشوارشان می&zwnj;رسانیم؛ ما مایلیم ببینیم که جهان شما برای پذیرش کامل به آفرینشهای مربوطۀ خانوادۀ ابرجهان واجد شرایط شود.</p>
<div class="c1">
<h4 style="direction:rtl">10- حکمرانان ابرجهانها</h4></div>

<p style="direction:rtl">  ستاد مرکزی ابرجهانها جایگاههای دولت والای روحی قلمروهای زمان و فضا هستند. شاخۀ اجرایی ابردولت که منشأ در شوراهای تثلیث دارد به طور بلافصل توسط یکی از هفت روح استاد که سرپرستی عالی دارند هدایت می&zwnj;شود. آنها موجوداتی هستند که از طریق هفت مدیر کل که در هفت کرات ویژۀ روح بیکران، بیرونی&zwnj;ترین اقمار بهشت، مستقرند بر مسند اتوریتۀ بهشت می&zwnj;نشینند و ابرجهانها را سرپرستی می&zwnj;کنند.</p>
<p style="direction:rtl">  ستاد مرکزی ابرجهانها مکان اقامت ارواح بازتاب و یاوران تصویر بازتاب هستند. این موجودات شگفت&zwnj;انگیز از این موقعیت میانی کارکردهای عظیم بازتابگرانۀ خود را هدایت می&zwnj;کنند، و بدین ترتیب به جهان مرکزی در بالا و جهانهای محلی در پایین یاری می&zwnj;رسانند.</p>
<p style="direction:rtl">  سرپرستی هر ابرجهان را سه قدیم&zwnj;الایام، رئیسان مشترک اجرایی ابردولت، به عهده دارد. شاخۀ اجرایی کادر دولت ابرجهان شامل هفت گروه متفاوت می&zwnj;باشد:</p>
<blockquote>
<p style="direction:rtl">  1- قدمای ایامها.</p>
<p style="direction:rtl">  2- کامل کنندگان خرد.</p>
<p style="direction:rtl">  3- مشاوران الهی.</p>
<p style="direction:rtl">  4- بازرسان جهانی.</p>
<p style="direction:rtl">  5- پیام&zwnj;آوران توانمند.</p>
<p style="direction:rtl">  6- آنهایی که در اتوریتۀ بالا هستند.</p>
<p style="direction:rtl">  7- آنهایی که بدون نام و شماره هستند.</p>
</blockquote>
<p style="direction:rtl">  سه قدیم&zwnj;الایام توسط سپاهی از یک میلیارد کامل کنندۀ خرد، که سه میلیارد مشاور الهی به آنان مرتبطند، به طور بلافصل یاری می&zwnj;شوند. یک میلیارد بازرس جهانی به هر دولت ابرجهان متصل است. این سه گروه شخصیتهای همتراز تثلیث هستند، که به طور مستقیم و الهی در تثلیث بهشت منشأ دارند.</p>
<p style="direction:rtl">  سه رستۀ باقیمانده، پیام&zwnj;آوران توانمند، آنهایی که در اتوریتۀ بالا هستند، و آنهایی که بدون نام و شماره هستند، انسانهای جلال یافتۀ فرازگرا هستند. اولین گروه این رسته&zwnj;ها از درون نظام فرازگرا بالا آمد و در ایام گرندفاندا از هاونا عبور نمود. آنها به دنبال دستیابی به بهشت در سپاه نهایت گرد آمدند، توسط تثلیث بهشت پذیرفته شدند، و متعاقباً به خدمت آسمانی قدمای ایامها تخصیص داده شدند. این سه رسته، به عنوان یک طبقه، به عنوان پسران تثلیث یافتۀ پیشرفت شهرت دارند. آنها از منشأ دوگانه اما اکنون حاوی خدمت تثلیث هستند. شاخۀ اجرایی دولت ابرجهان بدین گونه گسترش یافت تا فرزندان جلال یافته و کامل شدۀ کرات تکاملی را شامل شود.</p>
<p style="direction:rtl">  شورای هماهنگی ابرجهان شامل هفت گروه اجرایی که در سطور پیشین از آنها نام برده شد و حکمرانان ناحیه&zwnj;ای زیرین و سرپرستان منطقه&zwnj;ای دیگر می&zwnj;شود:</p>
<blockquote>
<p style="direction:rtl">  1- کمالهای ایامها &mdash; حکمرانان ناحیه&zwnj;های اصلی ابرجهان.</p>
<p style="direction:rtl">  2- جدیدهای ایامها &mdash; مدیران ناحیه&zwnj;های فرعی ابرجهان.</p>
<p style="direction:rtl">  3- اتحادهای ایامها &mdash; مشاوران بهشت برای حکمرانان جهانهای محلی.</p>
<p style="direction:rtl">  4- مؤمنان ایامها &mdash; مشاوران بهشت برای حکمرانان والامرتبۀ دولتهای کوکبه.</p>
<p style="direction:rtl">  5- پسران آموزگار تثلیث که ممکن است بر حسب تصادف در ستاد مرکزی ابرجهانها در مأموریت باشند.</p>
<p style="direction:rtl">  6- جاودانه&zwnj;های ایامها که ممکن است بر حسب اتفاق در ستاد مرکزی ابرجهانها حاضر باشند.</p>
<p style="direction:rtl">  7- هفت یاور بازتاب تصویر &mdash; سخنگویان هفت روح بازتاب و از طریق آنها نمایندگان هفت روح استاد بهشت.</p>
</blockquote>
<p style="direction:rtl">  یاوران بازتاب تصویر همچنین به عنوان نمایندگان گروههای بیشمار از موجوداتی که در دولتهای ابرجهان مؤثر هستند، ولی در حال حاضر به دلایل گوناگون در ظرفیتهای انفرادیشان به طور کامل فعال نیستند عمل می&zwnj;کنند. تجلی شخصیت در حال تکامل ایزد متعال در ابرجهان، سرپرستان شایستۀ متعال، نایبان مشروط غائی، بازتابگران بی&zwnj;نام مرتبط مجستان، و نمایندگان فوق شخصی روحی پسر جاودان جزو این گروه هستند.</p>
<p style="direction:rtl">  تقریباً در تمامی لحظات این امکان وجود دارد که نمایندگان کلیۀ گروههای موجودات آفریده شده در کرات ستاد مرکزی ابرجهانها یافت شوند. کار خدماتی روزانۀ ابرجهانها توسط سِکِنافیم توانمند و توسط اعضای دیگر خانوادۀ بسیار بزرگ روح بیکران اجرا می&zwnj;شود. در کار این مراکز شگفت&zwnj;انگیزِ اداره، کنترل، خدمت، و قضاوت اجرایی ابرجهان، موجودات هوشمند هر گسترۀ حیات جهانی با سرویس مؤثر، ادارۀ خردمندانه، خدمت مهرآمیز، و قضاوت عادلانه درآمیخته&zwnj;اند.</p>
<p style="direction:rtl">  ابرجهانها هیچ گونه نمایندگی در حد سفیر ندارند؛ آنها کاملاً نسبت به هم منزوی هستند. آنها تنها از طریق ادارۀ اطلاعات بهشت که توسط هفت روح استاد نگاهداری می&zwnj;شود از امور متقابل یکدیگر مطلع می&zwnj;شوند. حکمرانان آنها صرف نظر از آنچه که در مناطق دیگر آفرینش جهانی ممکن روی دهد در شوراهای خردمندی الهی برای سعادت ابرجهانهای خویش کار می&zwnj;کنند. این انزوای ابرجهانها تا زمانی که هماهنگی آنها از طریق واقعیت&zwnj;یابی کاملتر شخصیت و حاکمیت ایزد متعال تجربی در حال تکامل تحقق یابد ادامه خواهد یافت.</p>
<div class="c1">
<h4 style="direction:rtl">11- مجمع مشورتی</h4></div>

<p style="direction:rtl">  در کراتی همچون یوورسا است که موجوداتی که نمایندگی استبداد کمال و دمکراسی تکامل را دارا می&zwnj;باشند به طور رو در رو دیدار می&zwnj;کنند. شاخۀ اجرایی ابردولت در قلمروهای کمال منشأ می&zwnj;یابد؛ شاخۀ قضایی از شکوفایی جهانهای تکاملی سرچشمه می&zwnj;گیرد.</p>
<p style="direction:rtl">  مجمع مشورتی ابرجهان به کرۀ ستاد مرکزی محدود می&zwnj;باشد. این شورای قانونگذاری یا مشورتی شامل هفت مجلس است، و هر جهان محلی که به شوراهای ابرجهان پذیرفته می&zwnj;شود برای هر یک از آنها یک نمایندۀ بومی انتخاب می&zwnj;کند. این نمایندگان از میان فارغ&zwnj;التحصیلان رهنورد فرازگرای اروانتان که در یوورسا اقامت موقت دارند و برای انتقال به هاونا اعتبار یافته&zwnj;اند توسط شوراهای بالای چنین جهانهای محلی انتخاب می&zwnj;شوند. دورۀ متوسط برای خدمت در حدود یکصد سال زمان استاندارد ابرجهان می&zwnj;باشد.</p>
<p style="direction:rtl">  من هرگز از یک عدم توافق میان هیئت رئیسۀ اروانتان و مجمع یوورسا اطلاع نیافته&zwnj;ام. در تاریخ ابرجهانِ ما مجمع مشورتی هرگز تاکنون توصیه&zwnj;ای نکرده که بخش اجرایی ابردولت در اجرای آن حتی مکث کند. همیشه کاملترین توازن و توافق کاری حاکم بوده است، و این تماماً گواه این واقعیت است که موجودات تکاملی به راستی می&zwnj;توانند به اوج خردمندی کامل شده&zwnj;ای دست یابند که آنان را برای همراهی با شخصیتهای برخوردار از منشأ کامل و طبیعت الهی واجد شرایط می&zwnj;سازد. وجود مجامع مشورتی در ستاد مرکزی ابرجهان نشانگر خرد است، و حاکی از پیروزی غائی تمامی ایدۀ عظیم تکاملی پدر جهانی و پسر جاودان او می&zwnj;باشد.</p>
<div class="c1">
<h4 style="direction:rtl">12- دادگاههای عالی</h4></div>

<p style="direction:rtl">  هنگامی که ما از شاخه&zwnj;های اجرایی و مشورتی دولت یوورسا صحبت می&zwnj;کنیم، شما می&zwnj;توانید از مقایسۀ برخی از اشکال دولت مدنی یورنشیا استدلال کنید که ما باید یک شاخۀ سوم یا قضایی داشته باشیم، و همینطور است؛ اما آن از یک کادر جداگانه برخوردار نیست. دادگاههای ما بدین صورت تشکیل شده&zwnj;اند: مطابق سرشت و سنگینی پرونده، یک قدیم&zwnj;الایامها، یک کامل کنندۀ خرد، یا یک مشاور الهی ریاست آن را به عهده دارد. شواهد به نفع یا بر علیه یک فرد، یک سیاره، سیستم، کوکبه، یا جهان توسط بازرسان عرضه و تفسیر می&zwnj;شود. دفاعیۀ فرزندان زمان و سیارات تکاملی توسط پیام&zwnj;آوران توانمند، ناظران رسمی دولت ابرجهان برای جهانهای محلی و سیستمها ارائه می&zwnj;شود. شیوۀ برخورد دولت بالاتر به وسیلۀ آنهایی که در اتوریتۀ بالا هستند به نمایش درمی&zwnj;آید. و معمولاً رأی دادگاه توسط کمیسیونی که اندازۀ متغیر دارد تدوین می&zwnj;شود و شامل تعداد برابری از آنهایی که بدون نام و شماره هستند و یک گروه از شخصیتهای بادرایت که از مجمع مشورتی انتخاب شده&zwnj;اند می&zwnj;شود.</p>
<p style="direction:rtl">  دادگاههای قدمای ایامها دیوانهای بالای تجدید نظر برای صدور رأی روحی تمامی جهانهای تشکیل دهنده می&zwnj;باشند. پسران خود مختار جهانهای محلی در قلمروهای خود از قدرت کامل برخوردارند؛ آنها فقط تا جایی که به طور داوطلبانه برای مشاوره یا صدور رأی قدمای ایامها امور را احاله می&zwnj;کنند تحت فرمان ابردولت هستند، به جز در مواردی که به نابودی مخلوقات صاحب اراده مربوط می&zwnj;شود. منشأ فرامین قضاوت در جهانهای محلی است، اما احکامی که به نابودی مخلوقات صاحب اراده مربوط می&zwnj;شود همیشه در ستاد مرکزی ابرجهان تدوین و از آنجا اجرا می&zwnj;شود. پسران جهانهای محلی می&zwnj;توانند نجات انسان فانی را مقرر دارند، اما فقط قدمای ایامها می&zwnj;توانند در امور مربوط به حیات جاودان و مرگ بر مسند قضاوت اجرایی بنشینند.</p>
<p style="direction:rtl">  در کلیۀ اموری که به دادرسی و ارائۀ شواهد نیاز ندارد، قدمای ایامها یا همکاران آنها تصمیم می&zwnj;گیرند، و صدور این احکام همیشه به اتفاق آرا است. ما در اینجا با شوراهای کامل سر و کار داریم. در صدور رأی این محکمات متعالی و فرازمند هیچ عدم توافق یا دیدگاه اقلیت وجود ندارد.</p>
<p style="direction:rtl">  ابردولتها با برخی استثناهای اندک روی همه چیز و همۀ موجوداتی که در قلمرو مربوط به آنها قرار دارد دادرسی اعمال می&zwnj;کنند. از صدور احکام و تصمیمات مراجع ابرجهان هیچ استینافی وجود ندارد، زیرا آنها نظرات مورد توافق قدمای ایامها و آن روح استادی که مسئولیت سرنوشت ابرجهان مربوطه را از بهشت به عهده دارد نمایندگی می&zwnj;کنند.</p>
<div class="c1">
<h4 style="direction:rtl">13- دولتهای ناحیه&zwnj;ای</h4></div>

<p style="direction:rtl">  یک <em>ناحیۀ اصلی</em> شامل حدوداً یک دهم یک ابرجهان می&zwnj;شود و در بر گیرندۀ یکصد ناحیۀ فرعی، ده هزار جهان محلی، و در حدود یکصد میلیارد کرۀ قابل سکونت می&zwnj;باشد. این ناحیه&zwnj;های اصلی توسط سه کمالهای ایامها، شخصیتهای متعال تثلیث، سرپرستی می&zwnj;شوند.</p>
<p style="direction:rtl">  دادگاههای کمالهای ایامها بسیار مثل دادگاههای قدمای ایامها هستند به جز این که آنها بر مسند روحی قلمروها نمی&zwnj;نشینند. کار این دولتهای ناحیۀ اصلی عمدتاً به وضعیت عقلانی یک آفرینش گسترده مربوط است. ناحیه&zwnj;های اصلی کلیۀ اموری را که در ابرجهان از اهمیت برخوردارند، سرشت عادی و اداری دارند، و به طور بلافصل به سرپرستی روحی قلمروها یا کارکرد طرحهای صعود انسانیِ فرمانروایان بهشت مربوط نیستند نگاهداری می&zwnj;کنند، مورد داوری قرار می&zwnj;دهند، توزیع می&zwnj;کنند، و برای گزارش به دادگاههای قدمای ایامها جدول&zwnj;بندی می&zwnj;کنند. کادر دولت یک ناحیۀ اصلی از کادر ابرجهان متفاوت نیست.</p>
<p style="direction:rtl">  همانطور که اقمار شکوهمند یوورسا درگیر آمادگی نهایی روحی شما برای هاونا هستند، هفتاد قمر یومیجر پنجم وقف آموزش و تکامل عقلانی شما در ابرجهان می&zwnj;باشند. موجودات خردمندی که برای آماده سازی انسانهای زمان برای پیشرفت بیشترشان به سوی دوران زندگانی ابدی به طور خستگی ناپذیر تلاش می&zwnj;کنند از سراسر اروانتان در اینجا گرد آمده&zwnj;اند. بخش عمدۀ این آموزش انسانهای فرازگرا در هفتاد کرۀ مطالعه صورت می&zwnj;گیرد.</p>
<p style="direction:rtl">  ریاست دولتهای <em>ناحیۀ فرعی</em> به عهدۀ سه جدیدهای ایامها می&zwnj;باشد. دولت آنها عمدتاً درگیر کنترل فیزیکی، یگانه سازی، ثبات، و هماهنگی روزمرۀ ادارۀ جهانهای محلی تشکیل دهنده می&zwnj;باشد. هر ناحیۀ فرعی در بر گیرندۀ تا یکصد جهان محلی، ده هزار کوکبه، یک میلیون سیستم، یا در حدود یک میلیارد کرۀ قابل سکونت می&zwnj;باشد.</p>
<p style="direction:rtl">  کرات ستاد مرکزی ناحیۀ فرعی میعادگاه بزرگ کنترلگران استاد فیزیکی می&zwnj;باشد. این کرات ستاد مرکزی توسط هفت کرۀ آموزشی که مدارس ورودی ابرجهان را تشکیل می&zwnj;دهند و مراکز آموزشی برای دانش فیزیکی و اداری پیرامون جهان جهانها هستند احاطه شده&zwnj;اند.</p>
<p style="direction:rtl">  سرپرستان دولتهای ناحیۀ فرعی تحت حوزۀ اختیار بلافصل حکمرانان ناحیۀ اصلی قرار دارند. جدیدهای ایامها گزارش کلیۀ مشاهدات را دریافت می&zwnj;کنند و کلیۀ توصیه&zwnj;هایی را که از اتحادهای ایامها که به عنوان ناظران و مشاوران تثلیث در کرات ستاد مرکزی جهانهای محلی مستقرند و از مؤمنان ایامها که به طور مشابه به شوراهای والامرتبه&zwnj;ها در ستاد مرکزی کواکب وصل هستند به ابرجهان می&zwnj;رسد هماهنگی می&zwnj;کنند. کلیۀ این گزارشات به کمالهای ایامها در ناحیه&zwnj;های اصلی فرستاده می&zwnj;شوند، و متعاقباً به دادگاههای قدمای ایامها منتقل می&zwnj;شوند. نظام تثلیث بدین طریق از کواکب جهانهای محلی تا ستاد مرکزی ابرجهان امتداد می&zwnj;یابد. ستاد مرکزی سیستمهای محلی نمایندۀ تثلیث ندارند.</p>
<div class="c1">
<h4 style="direction:rtl">14- مقاصد هفت ابرجهان</h4></div>

<p style="direction:rtl">  هفت مقصود اصلی وجود دارد که در تکامل هفت ابرجهان در حال آشکار شدن است. هر مقصود اصلی در تکامل ابرجهان فقط در یکی از هفت ابرجهان کاملترین تجلی را می&zwnj;یابد، و از این رو هر ابرجهان یک کارکرد ویژه و یک سرشت بی&zwnj;نظیر دارد.</p>
<p style="direction:rtl">  اروانتان، ابرجهان هفتم، که جهان محلی شما به آن تعلق دارد، عمدتاً به خاطر اعطای عظیم و سخاوتمندانۀ خدمت بخشندۀ آن به انسانهای عالم شناخته شده است. آن به دلیل طریقۀ استیلای عدالتِ تعدیل شده با بخشندگی و سلطۀ قدرتِ مشروط شده با شکیبایی شهرت یافته است، در حالی که قربانیهای زمان آزادانه انجام می&zwnj;شوند تا ثبات ابدیت را تضمین نمایند. اروانتان جلوه&zwnj;گری جهانی مهر و بخشندگی است.</p>
<p style="direction:rtl">  با این وجود بسیار دشوار است که برداشتمان را از طبیعت حقیقیِ مقصد تکاملی که در اروانتان در حال آشکار شدن است توصیف کنیم، اما می&zwnj;توان از طریق بیان چنین نظر داد که در این ابرآفرینش ما احساس می&zwnj;کنیم که شش مقصود بی&zwnj;نظیر تکامل کیهانی، آنطور که در شش ابرآفرینش مربوطه تجلی یافته است، در اینجا به هم مربوط می&zwnj;شوند تا یک معنی کامل بیابند؛ و به این دلیل است که گاهی ما حدس زده&zwnj;ایم که شخصیت&zwnj;یابی تکامل یافته و به اتمام رسیدۀ خدای متعال در تمامی شکوه تجربی قدرت عظیم و مطلقِ در آن هنگام دست یافتۀ او در آیندۀ دور و از یوورسا بر هفت ابرجهانِ کمال یافته استیلا خواهد یافت.</p>
<p style="direction:rtl">  همانطور که طبیعت اروانتان بی&zwnj;نظیر و سرنوشت آن منحصر به فرد است، هر یک از شش ابرجهان مربوط به آن نیز چنین هستند. با این وجود چیزهای زیادی که اکنون در اروانتان به وقوع می&zwnj;پیوندند برای شما آشکار نشده است، و از این جنبه&zwnj;های آشکار نشدۀ حیات در اروانتان بسیاری در ابرجهانِ دیگری کاملترین جلوه را می&zwnj;یابند. هفت مقصود تکامل ابرجهان در سراسر تمامی هفت ابرجهان در حال عمل است، اما هر ابرآفرینش فقط به یکی از این مقاصد کاملترین جلوه را ارائه خواهد کرد. برای فهم بیشتر این مقاصد ابرجهان، بخش عمدۀ آن چیزی را که شما نمی&zwnj;فهمید باید آشکار شود، و حتی در آن هنگام فقط شما اندکی از آن را می&zwnj;فهمید. تمامی این روایت فقط نگاهی اجمالی به آفرینش پهناوری را عرضه می&zwnj;دارد که کره و سیستم محلی شما بخشی از آن هستند.</p>
<p style="direction:rtl">  کرۀ شما یورنشیا نامیده می&zwnj;شود، و شمارۀ 606 در گروه سیاره&zwnj;ای یا سیستم سِتانیا است. این سیستم در حال حاضر 619 کرۀ مسکونی دارد، و بیش از دویست سیارۀ دیگر به گونه&zwnj;ای مطلوب در حال تکاملند تا در یک زمان آینده کرات مسکونی شوند.</p>
<p style="direction:rtl">  سِتانیا یک کرۀ ستاد مرکزی دارد که جروسم نامیده می&zwnj;شود، و سیستم شمارۀ بیست و چهار در کوکبۀ نرلاشیادک می&zwnj;باشد. کوکبۀ شما، نرلاشیادک، شامل یکصد سیستم محلی می&zwnj;باشد و یک کرۀ ستاد مرکزی دارد که ایدنشیا نام دارد. نرلاشیادک شمارۀ هفتاد در جهان نبادان می&zwnj;باشد. جهان محلی نبادان شامل یکصد کوکبه است و یک پایتخت دارد که به نام سلوینگتون شناخته شده است. جهان نبادان شمارۀ هشتاد و چهار در ناحیۀ فرعی اِنسا می&zwnj;باشد.</p>
<p style="direction:rtl">  ناحیۀ فرعی اِنسا شامل یکصد جهان محلی است و یک پایتخت دارد که یوماینرِ سوم نامیده می&zwnj;شود. این ناحیۀ فرعی، شمارۀ سه در ناحیۀ اصلی اِسپلاندون می&zwnj;باشد. اِسپلاندون شامل یکصد ناحیۀ فرعی می&zwnj;باشد و یک کرۀ ستاد مرکزی دارد که یومیجر پنجم نامیده می&zwnj;شود. آن پنجمین ناحیۀ اصلی ابرجهان اُروانتان، هفتمین بخش جهان بزرگ، می&zwnj;باشد. بدین ترتیب شما می&zwnj;توانید مکان سیارۀ خود را در طرح سازماندهی و ادارۀ جهان جهانها تعیین کنید.</p>
<p style="direction:rtl">  شمارۀ کرۀ شما، یورنشیا، در جهان بزرگ 5٫342٫482٫337٫666 می&zwnj;باشد. این شمارۀ ثبت در یوورسا و در بهشت، شمارۀ شما در کاتالوگ کرات مسکونی، می&zwnj;باشد. من شمارۀ ثبت کرۀ فیزیکی را می&zwnj;دانم اما شمارۀ آن آنقدر عظیم است که برای ذهن انسانی اهمیت عملی اندکی دارد.</p>
<p style="direction:rtl">  سیارۀ شما عضوی از یک کیهان غول&zwnj;آسا است؛ شما به یک خانوادۀ تقریباً بیکران از کرات تعلق دارید، اما کرۀ شما چنان به طور دقیق مورد سرپرستی واقع می&zwnj;شود و چنان به طور مهرآمیز تحت پرورش است که گویا تنها کرۀ مسکونی در تمامی وجود است.</p>
<p style="direction:rtl">  [ارائه شده توسط یک بازرس جهانی که از یوورسا آمده است.]</p>
</body>
</html>
