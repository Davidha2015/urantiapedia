<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2018 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 19 - جودات همتراز تثلیث منشأ</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">نسخۀ پیشنویس</span></h1>
</div>
 <div class="c1">
 <h1 style="direction:rtl">کتاب یورنشیا</h1>
</div>
<div class="c1">
<h4 style="direction:rtl">مقالۀ 19</h4>
</div>
<div class="c1">
<h4 style="direction:rtl">موجودات همتراز تثلیث منشأ</h4>
</div>

<p style="direction:rtl">  این گروه بهشتی که موجودات همتراز تثلیث منشأ نام یافته است، شامل پسران آموزگار تثلیث، که همچنین در زمرۀ پسران بهشتی خداوند طبقه&zwnj;بندی شده&zwnj;اند، سه گروه از مدیران والای ابرجهان، و تا اندازه&zwnj;ای ردۀ غیرشخصی ارواح الهام یافتۀ تثلیث می&zwnj;باشند. حتی بومیان هاونا به همراه گروههای بیشماری از موجودات که در بهشت ساکنند را می&zwnj;توان به طور صحیح در این طبقه&zwnj;بندی از شخصیتهای تثلیث گنجانید. آن موجودات تثلیث منشأ که در این بحث مورد ملاحظه قرار می&zwnj;گیرند عبارتند از:</p>
<blockquote>
<p style="direction:rtl">  1- پسران آموزگار تثلیث.</p>
<p style="direction:rtl">  2- کامل کنندگان خرد.</p>
<p style="direction:rtl">  3- مشاوران الهی.</p>
<p style="direction:rtl">  4- بازرسان جهانی.</p>
<p style="direction:rtl">  5- ارواح الهام یافتۀ تثلیث.</p>
<p style="direction:rtl">  6- بومیان هاونا.</p>
<p style="direction:rtl">  7- شهروندان بهشت.</p>
</blockquote>
<p style="direction:rtl">  تعداد این گروهها، به جز پسران آموزگار تثلیث و احتمالاً ارواح الهام یافتۀ تثلیث، نهایی است؛ آفرینش آنها یک رخداد پایان یافته و متعلق به گذشته است.</p>
<div class="c1">
<h4 style="direction:rtl">1- پسران آموزگار تثلیث</h4></div>

<p style="direction:rtl">  از میان کلیۀ رسته&zwnj;های والای شخصیتهای آسمانی که برای شما آشکار گشته است، تنها پسران آموزگار تثلیث در یک ظرفیت دوگانه عمل می&zwnj;کنند. آنها به واسطۀ منشأ طبیعت تثلیث تقریباً به طور کامل وقف خدمات فرزندی الهی هستند. آنها موجودات رابطی هستند که فاصلۀ جهانی میان شخصیتهای تثلیث منشأ و دوگانه منشأ را پر می&zwnj;کنند.</p>
<p style="direction:rtl">  در حالی که تعداد پسران ثابت تثلیث کامل است، پسران آموزگار دائماً افزایش می&zwnj;یابند. من نمی&zwnj;دانم که تعداد نهایی پسران آموزگار چه خواهد بود. با این وجود می&zwnj;توانم بگویم که در آخرین گزارش دوره&zwnj;ای به یوورسا اسناد بهشت 21٫001٫624٫821 تن از این پسران را در خدمت نشان دادند.</p>
<p style="direction:rtl">  این موجودات تنها گروه آشکار شده از پسران خداوند برای شما هستند که منشأ در تثلیث بهشت دارند. آنها در جهان مرکزی و ابرجهانها تردد می&zwnj;کنند، و یک سپاه عظیم از آنان به هر جهان محلی تخصیص یافته است. آنها همچنین مثل سایر پسران بهشتی خداوند به تک تک سیارات خدمت می&zwnj;کنند. از آنجا که طرح جهان بزرگ به طور کامل توسعه نیافته است، تعداد زیادی از پسران آموزگار به صورت ذخیره در بهشت نگاه داشته شده&zwnj;اند، و آنها برای کار اضطراری و خدمت غیرمعمول در کلیۀ بخشهای جهان بزرگ، در کرات منزوی فضا، در جهانهای محلی و ابرجهانها، و در کرات هاونا داوطلب می&zwnj;شوند. آنها همچنین در بهشت عمل می&zwnj;کنند، اما بیشتر یاری کننده خواهد بود که بررسی دقیق آنها را به تعویق بیاندازیم تا این که به بحث پیرامون پسران بهشتی خداوند برسیم.</p>
<p style="direction:rtl">  با این وجود در این رابطه می&zwnj;توان خاطر نشان کرد که پسران آموزگار شخصیتهای متعالی هماهنگ کننده&zwnj;ای هستند که از منشأ تثلیث برخوردارند. در چنین جهان جهانهای پهناور همیشه خطر بزرگ تسلیم شدن به خطای دیدگاه مرزبندی شده، به شرارت ذاتی در یک بینش محدود از واقعیت و ربانیت، وجود دارد.</p>
<p style="direction:rtl">  به عنوان مثال: ذهن بشری معمولاً با حرکت از ساده و متناهی به پیچیده و نامتناهی، از منشأ بشری به سرنوشت الهی، مشتاق نزدیکی به فلسفۀ کیهانی که در این آشکارسازیها توصیف شده است می&zwnj;باشد. اما آن مسیر به <em>خرد معنوی</em> راه نمی&zwnj;برد. چنین شیوه&zwnj;ای آسانترین مسیر به یک شکل مشخص از <em>دانش ژنتیک</em> می&zwnj;باشد، اما آن در بهترین حالت تنها می&zwnj;تواند منشأ انسان را آشکار سازد؛ آن هیچ چیز را پیرامون سرنوشت الهی او آشکار نمی&zwnj;سازد، یا این که چیز اندکی را آشکار می&zwnj;سازد.</p>
<p style="direction:rtl">  حتی در مطالعۀ تکامل بیولوژیک انسان در یورنشیا، نسبت به برخورد منحصر به فرد تاریخی به وضعیت کنونی او و مشکلات جاری او مخالفتهایی جدی وجود دارد. چشم&zwnj;انداز حقیقی هر مشکل واقعی &mdash; بشری یا الهی، زمینی یا کیهانی &mdash; تنها با مطالعه و ارتباط کامل و غیرمتعصبانۀ سه فاز از واقعیت جهان می&zwnj;تواند به دست آید: منشأ، تاریخ، و سرنوشت. فهم صحیح این سه واقعیت تجربی مبنای یک ارزیابی خردمندانه از وضعیت کنونی را فراهم می&zwnj;سازد.</p>
<p style="direction:rtl">  هنگامی که ذهن بشری تعقیب تکنیک فلسفیِ شروع از نقطۀ پایین&zwnj;تر برای نزدیکی به نقطۀ بالاتر را به عهده می&zwnj;گیرد، چه در بیولوژی یا الهیات، همیشه در خطر ارتکاب چهار خطای استدلال می&zwnj;باشد:</p>
<blockquote>
<p style="direction:rtl">  1- ممکن است به کلی نتواند هدف نهایی و تکمیل شدۀ تکاملیِ نیل شخصی یا سرنوشت کیهانی را مشاهده نماید.</p>
<p style="direction:rtl">  2- ممکن است از طریق ساده سازی بیش از اندازۀ واقعیت تکاملیِ (تجربی) کیهانی مرتکب اشتباه عظیم فلسفی شود، و بدین ترتیب به تحریف واقعیتها، به قلب حقیقت، و به درک نادرست سرنوشتها راه برد.</p>
<p style="direction:rtl">  3- مطالعۀ علیت، مرور دقیق تاریخ است. اما آگاهی از این که یک موجود <em>چطور </em>می&zwnj;شود، لزوماً یک فهم هوشمندانه از وضعیت کنونی و کاراکتر حقیقی چنین موجودی را فراهم نمی&zwnj;سازد.</p>
<p style="direction:rtl">  4- تاریخ به تنهایی به قدر مکفی نمی&zwnj;تواند رخدادهای آینده &mdash; سرنوشت &mdash; را آشکار نماید. سرآغازهای متناهی یاری کننده هستند، اما فقط علتهای الهی معلولهای نهایی را آشکار می&zwnj;سازند. پایانهای جاودان در سرآغازهای زمان نشان داده نمی&zwnj;شوند. تنها با در نظر گرفتن گذشته و آیندۀ مربوط به هم می&zwnj;توان حال را به درستی تفسیر نمود.</p>
</blockquote>
<p style="direction:rtl">  از این رو، به این دلیل و باز به دلایل دیگر، ما از طریق مبادرت به سفر زمانی - فضایی از منبع و مرکز بهشتیِ نامتناهی، جاودان، و الهیِ تمامی واقعیت شخصیت و تمامی وجود کیهانی، تکنیک نزدیکی به انسان و مشکلات سیاره&zwnj;ای او را به کار می&zwnj;گیریم.</p>
<div class="c1">
<h4 style="direction:rtl">2- کامل کنندگان خرد</h4></div>

<p style="direction:rtl">  کامل کنندگان خرد یک آفرینش ویژۀ تثلیث بهشت هستند که برای تجسم بخشیدن به خرد ربانیت در ابرجهانها طراحی شده&zwnj;اند. دقیقاً هفت میلیارد تن از این موجودات وجود دارد، و به هر هفت ابرجهان یک میلیارد تن تخصیص یافته است.</p>
<p style="direction:rtl">  کامل کنندگان خرد در اشتراک با همترازانشان، مشاوران الهی و بازرسان جهانی، از میان خرد بهشت، خرد هاونا، و به جز دیوینینگتون، خرد کرات بهشتی پدر عبور کردند. کامل کنندگان خرد بعد از این تجارب به طور دائم به خدمت قدمای ایامها تخصیص داده شدند. آنها نه در بهشت خدمت می&zwnj;کنند و نه در کرات مدارهای بهشت - هاونا؛ آنها به طور کامل به مدیریت دولتهای ابرجهان مشغول هستند.</p>
<p style="direction:rtl">  هر جا و هر گاه یک کامل کنندۀ خرد عمل کند، آنجا و آنگاه خرد الهی عمل می&zwnj;کند. در دانش و خردی که در کارهای این شخصیتهای توانمند و فرهمند جلوه&zwnj;گر است هیبت واقعی و جلوۀ کمال وجود دارد. آنها خرد تثلیث بهشت را <em>منعکس</em> نمی&zwnj;کنند؛ آنها آن خرد <em>هستند</em>. آنها در به کار بستن دانش جهان برای کلیۀ آموزگاران منبع خرد هستند. آنها سرچشمۀ بصیرت و منبع شناخت برای نهادهای یادگیری و درایت در تمامی جهانها هستند.</p>
<p style="direction:rtl">  منشأ خرد دوگانه است، و ناشی از آن کمال بینش الهی است که ذاتی موجودات کامل است و برآمده از آن تجربۀ شخصی است که توسط مخلوقات تکاملی به دست آمده است. کامل کنندگان خرد، خرد الهیِ کمال بهشتی <em>هستند</em> که حاوی بینشی ربانی است. دستیاران اداری آنها در یوورسا، پیام&zwnj;آوران توانمند، آنهایی که بدون نام و شماره هستند، و آنهایی که از اتوریتۀ بالا برخوردارند، هنگامی که با هم عمل می&zwnj;کنند، خرد جهانیِ حاوی تجربه <em>هستند</em>. یک موجود الهی می&zwnj;تواند از دانش الهی کامل برخوردار باشد. یک انسان تکاملی می&zwnj;تواند روزی به دانش فراز گرایانۀ کامل دست یابد، اما هیچیک از این موجودات به تنهایی پتانسیلهای تمامی خرد ممکن را به انتها نمی&zwnj;رسانند. از این رو هر گاه در ادارۀ ابرجهان تمایل به این وجود داشته باشد که حداکثر خرد اداری مورد دستیابی واقع شود، این کامل کنندکان خردِ حاوی بینش الهی همیشه با آن شخصیتهای فراز یابنده که از طریق محنتهای تجربیِ پیشرفت تکاملی به مسئولیتهای بالای مرجعیت در ابرجهان رسیده&zwnj;اند در ارتباط قرار می&zwnj;گیرند.</p>
<p style="direction:rtl">  کامل کنندگان خرد برای تکمیل داناییِ اداری خود همیشه به این جزء مکمل خرد تجربی نیاز خواهند داشت. اما چنین پنداشته شده است که ممکن است یک سطح بالا و تا آن هنگام دست یافته نشدۀ خرد توسط پایانمندان بهشت <em>بعد از این که</em> آنها روزی به مرحلۀ هفتم وجود روحی فرا خوانده شدند مورد دستیابی واقع شود. اگر این استنباط درست باشد، آنگاه چنین موجودات کامل شده&zwnj;ای که پیشینۀ فراز تکاملی دارند بدون شک مؤثرترین مدیران جهان که تا آن هنگام در تمامی آفرینش شناخته شده است می&zwnj;شوند. من باور دارم که سرنوشت والای پایانمندان چنین است.</p>
<p style="direction:rtl">  استعداد فراگیر کامل کنندگان خرد آنان را قادر می&zwnj;سازد که عملاً در تمامی خدمات آسمانی مخلوقات فراز یابنده شرکت کنند. کامل کنندگان خرد و رستۀ شخصیت من، مشاوران الهی، به همراه بازرسان جهانی، در بر گیرندۀ بالاترین رسته&zwnj;های موجودات هستند که ممکن است در کار آشکار ساختن حقیقت به تک تک سیارات و سیستمها، چه در ادوار آغازینشان، یا هنگامی که در نور و حیات استقرار یافتند، درگیر شوند، و آنها چنین می&zwnj;کنند. گهگاه ما همگی با سرویس انسانهای در حال فراز، از یک سیارۀ حاوی حیات آغازین گرفته تا یک جهان محلی و ابرجهان، به ویژه دومی تماس برقرار می&zwnj;کنیم.</p>
<div class="c1">
<h4 style="direction:rtl">3- مشاوران الهی</h4></div>

<p style="direction:rtl">  این موجودات تثلیث منشأ رهنمود الوهیت برای قلمروهای هفت ابرجهان هستند. آنها <em>منعکس کنندۀ</em> رهنمود الهی تثلیث نیستند؛ آنها همان رهنمود <em>هستند</em>. بیست و یک میلیارد مشاور در خدمت هستند، و به هر ابرجهان سه میلیارد تخصیص یافته است.</p>
<p style="direction:rtl">  مشاوران الهی یاران و همتاهای بازرسان جهانی و کامل کنندگان خرد هستند، و به هر یک از این شخصیتهای آخر از یک تا هفت مشاور در ارتباط قرار داده شده است. کلیۀ سه رسته در دولت قدمای ایامها، و نیز ناحیه&zwnj;های اصلی و فرعی، در جهانهای محلی و کواکب، و در شوراهای فرمانروایان سیستمهای محلی شرکت می&zwnj;کنند.</p>
<p style="direction:rtl">  در نگارش این بیانیه ما به صورت فردی عمل می&zwnj;کنیم، همانطور که من می&zwnj;کنم، اما هر گاه که ضرورت ایجاب کند ما همچنین به صورت سه&zwnj;گانه عمل می&zwnj;کنیم. هنگامی که ما در یک ظرفیت اجرایی عمل می&zwnj;کنیم، همیشه یک کامل کنندۀ خرد، یک بازرس جهانی، و از یک تا هفت مشاور الهی با هم در ارتباط قرار می&zwnj;گیرند.</p>
<p style="direction:rtl">  یک کامل کنندۀ خرد، هفت مشاور الهی، و یک بازرس جهانی در بر گیرندۀ یک دیوان دادرسی تثلیث ربانی، بالاترین گروه متحرک مشورتی در جهانهای زمان و فضا هستند. چنین گروه نه نفره به عنوان یک دیوان دادرسی واقعیت یاب یا آشکار کنندۀ حقیقت شناخته شده است، و هنگامی که برای یک مشکل بر مسند قضاوت می&zwnj;نشیند و تصمیمی اتخاذ می&zwnj;کند، درست مثل این است که یک قدیم&zwnj;الایام پیرامون موضوع داوری کرده است، زیرا مطابق تمامی رویداد نگاریهای ابرجهانها چنین حکمی هرگز توسط قدمای ایامها لغو نشده است.</p>
<p style="direction:rtl">  هنگامی که سه قدیم&zwnj;الایام عمل می&zwnj;کنند، تثلیث بهشت عمل می&zwnj;کند. هنگامی که دیوان دادرسی نه نفره به دنبال بحث و تبادل نظر متحد خود به تصمیمی می&zwnj;رسد، از نظر تمامی مقاصد و منظورها قدمای ایامها سخن گفته&zwnj;اند. و بدین طریق است که فرمانروایان بهشت در امور اداری و نظارت دولتی با تک تک کرات، سیستمها، و جهانها تماس شخصی برقرار می&zwnj;سازند.</p>
<p style="direction:rtl">  مشاوران الهی حد کمال اندرز الهی تثلیث بهشت هستند. ما کمال اندرز را نمایندگی می&zwnj;کنیم، و در واقع کمال اندرز <em>هستیم</em>. هنگامی که ما از مکمل رهنمود تجربی همیارانمان، موجودات کامل شده و با تثلیث احاطه شدۀ متعلق به فراز تکاملی، برخوردار می&zwnj;شویم، مجموع برداشتهای ما نه تنها کامل بلکه سرشار می&zwnj;شود. هنگامی که تدابیر متحد ما توسط یک بازرس جهانی به هم مربوط می&zwnj;شوند، مورد داوری واقع می&zwnj;شوند، تأیید می&zwnj;شوند، و رسماً اعلام می&zwnj;شوند، بسیار محتمل است که به آستانۀ کلیت جهانی نزدیک می&zwnj;شوند. چنین احکامی نمایانگر نزدیکترین برخورد ممکن به رویکرد مطلق الوهیت در محدودۀ سرحدات زمان و فضا پیرامون وضعیت مورد درگیری و مشکل مربوطه می&zwnj;باشند.</p>
<p style="direction:rtl">  هفت مشاور الهی در ارتباط با یک گروه سه نفرۀ تثلیث یافتۀ تکاملی &mdash; یک پیام&zwnj;آور توانمند، یکی در اتوریتۀ بالا، و یکی بدون نام و شماره &mdash; نزدیکترین برخورد ابرجهانی را به تلفیق دیدگاه بشری و رویکرد الهی در سطوح نزدیک به بهشتیِ معانی معنوی و ارزشهای واقعیت نمایندگی می&zwnj;کند. چنین تشابه نزدیکِ رویکردهای متحد کیهانیِ مخلوق و خالق فقط توسط پسران اعطایی بهشت، که در هر فاز از تجربۀ شخصیت، خداوند و انسان هستند، پیشی گرفته می&zwnj;شود.</p>
<div class="c1">
<h4 style="direction:rtl">4- بازرسان جهانی</h4></div>

<p style="direction:rtl">  دقیقاً هشت میلیارد بازرس جهانی وجود دارد. این موجودات بی&zwnj;نظیر، قضاوت الوهیت <em>هستند</em>. آنها صرفاً منعکس کنندۀ تصمیمات کامل نیستند؛ آنها قضاوت تثلیث بهشت <em>هستند</em>. حتی قدمای ایامها بر مسند قضاوت نمی&zwnj;نشینند مگر در ارتباط با بازرسان جهانی.</p>
<p style="direction:rtl">  به هر یک از یک میلیارد کرات جهان مرکزی یک بازرس گمارده شده است؛ و آنها به حکومت سیاره&zwnj;ای جاودانه&zwnj;های ایامهای مقیم وصل هستند. نه کامل کنندگان خرد و نه مشاوران الهی بدین نحو به طور دائم به حکومتهای هاونا وصل نشده&zwnj;اند، و ما در مجموع نمی&zwnj;فهمیم که چرا بازرسان جهانی در جهان مرکزی مستقر هستند. فعالیتهای کنونی آنها به سختی توجیه کنندۀ مأموریت آنها در هاونا می&zwnj;باشد، و از این رو ما گمان می&zwnj;بریم که آنها در پیش بینی نیازهای یک عصر آیندۀ جهان که طی آن جمعیت هاونا ممکن است بخشاً تغییر کند در آنجا هستند.</p>
<p style="direction:rtl">  یک میلیارد بازرس به هر یک از هفت ابرجهان گمارده شده است. آنها در یک ظرفیت فردی و در ارتباط با کامل کنندگان خرد، هر دو، در سرتاسر تمامی بخشهای هفت ابرجهان عمل می&zwnj;کنند. بدین ترتیب بازرسان در کلیۀ سطوح جهان بزرگ عمل می&zwnj;کنند، از کرات کامل هاونا تا شوراهای حکمرانان سیستم، و آنها یک بخش ارگانیکِ تمامی دادرسیهای دوره&zwnj;ای کرات تکاملی می&zwnj;باشند.</p>
<p style="direction:rtl">  هر گاه و هر جا که یک بازرس جهانی حاضر باشد، آنگاه و آنجا داوری الوهیت صورت می&zwnj;یابد. و چون بازرسان همیشه احکام خود را در ارتباط با کامل کنندگان خرد و مشاوران الهی انجام می&zwnj;دهند، چنین تصمیماتی در بر گیرندۀ خرد، تدبیر، و داوری متحد تثلیث بهشت می&zwnj;باشد. در این گروه سه نفرۀ قضایی کامل کنندۀ خرد &rdquo;من بودم&ldquo;، و مشاور الهی &rdquo;من خواهم بود&ldquo; می&zwnj;باشد، اما بازرس جهانی همیشه &rdquo;من هستم&ldquo; است.</p>
<p style="direction:rtl">  بازرسان شخصیتهای تمام و کمال جهان هستند. هنگامی که هزار شاهد &mdash; یا یک میلیون &mdash; شهادت دادند، هنگامی که صدای خرد سخن گفت و تدبیر ربانیت ثبت گردید، هنگامی که شهادت کمال فراز گرایانه اضافه گشت، آنگاه بازرس عمل می&zwnj;کند، و بلافاصله یک مجموعۀ بی&zwnj;خطا و الهی از تمامی آنچه که رخ داده است آشکار می&zwnj;شود؛ و این برملاسازی نمایانگر نتیجه&zwnj;گیری الهی، جمع و جوهر یک تصمیم نهایی و کامل می&zwnj;باشد. از این رو هنگامی که یک بازرس سخن گفته است، دیگر هیچ کس نمی&zwnj;تواند سخن بگوید، زیرا بازرس حاصل جمع حقیقی و خطاناپذیر تمامی آنچه را که از پیش رخ داده به نمایش گذارده است. هنگامی که او سخن می&zwnj;گوید، استینافی وجود ندارد.</p>
<p style="direction:rtl">  من کارکرد ذهن یک کامل کنندۀ خرد را به کاملترین نحو می&zwnj;فهمم، اما کنش ذهن داوری کنندۀ یک بازرس جهانی را قطعاً به طور کامل درک نمی&zwnj;کنم. برای من به نظر می&zwnj;رسد که بازرسان معانی جدیدی را تدوین می&zwnj;کنند و سرمنشأ ارزشهای نوینی هستند که از طریق مرتبط ساختن وقایع، حقایق، و یافته&zwnj;ها در مسیر تحقیق پیرامون امور جهان به آنها ارائه می&zwnj;شود. محتمل به نظر می&zwnj;رسد که بازرسان جهانی قادرند تفاسیر آغازینِ حاوی ترکیب بینش آفرینندۀ کامل و تجربۀ مخلوق کامل شده را موجب شوند. این ارتباط کمال بهشت و تجربۀ جهان بدون شک به ارزش نوینی در غایتها منجر می&zwnj;شود.</p>
<p style="direction:rtl">  اما در رابطه با کارکرد ذهنی بازرسان جهانی این پایان دشواریهای ما نیست. ما با این که برای تمامی آنچه که دربارۀ کارکرد یک بازرس در هر وضعیت مشخص جهان می&zwnj;دانیم یا حدس می&zwnj;زنیم، احتمال درخور را منظور داشته&zwnj;ایم، درمی&zwnj;یابیم که هنوز قادر نیستیم تصمیمات را پیش بینی کنیم یا احکام قضاوت را پیش نگری نماییم. ما نتیجۀ احتمالی ارتباط رویکرد خالق و تجربۀ مخلوق را به طور بسیار دقیق برآورد می&zwnj;کنیم، اما چنین نتیجه گیریهایی همیشه پیش&zwnj;نگریهای دقیق برملاسازیهای بازرسان نیستند. محتمل به نظر می&zwnj;رسد که بازرسان به طریقی با مطلق الوهیت در ارتباط باشند؛ در غیر اینصورت ما قادر نیستیم بسیاری از تصمیمات و نظراتشان را توضیح دهیم.</p>
<p style="direction:rtl">  کامل کنندگان خرد، مشاوران الهی، و بازرسان جهانی، به همراه هفت رسته از شخصیتهای متعالی تثلیث، آن ده گروهی را تشکیل می&zwnj;دهند که گاهی اوقات <em>پسران ثابت تثلیث</em> نامیده می&zwnj;شوند. آنها با هم سپاه بزرگ سرپرستان تثلیث، حکمرانان، مدیران اجرایی، مشاوران، ناصحان، و قضات را تشکیل می&zwnj;دهند. تعداد آنها اندکی بیش از سی و هفت میلیارد تن می&zwnj;باشد. دو میلیارد و هفتاد تن در جهان مرکزی و درست بیش از پنج میلیارد تن در هر ابرجهان ساکن هستند.</p>
<p style="direction:rtl">  توصیف سرحدات کنش&zwnj;گرانۀ پسران ثابت تثلیث بسیار دشوار است. نادرست است که بگوییم اعمال آنها به حد متناهی محدود است، چرا که اسناد کارکردهای ابرجهان خلاف این را نشان می&zwnj;دهند. آنها در هر سطح از مدیریت یا داوری جهان که ممکن است به واسطۀ شرایط زمانی - مکانی مورد نیاز باشند و به تکامل گذشته، حال، و آیندۀ جهان بنیادین مربوط باشد عمل می&zwnj;کنند.</p>
<div class="c1">
<h4 style="direction:rtl">5- ارواح الهام یافتۀ تثلیث</h4></div>

<p style="direction:rtl">  من قادر خواهم بود که قدر اندکی پیرامون ارواح الهام یافتۀ تثلیث به شما بگویم، زیرا آنها یکی از رسته&zwnj;های اندک کاملاً اسرارآمیز هستند که وجود دارند. بدون شک آنها اسرارآمیز هستند، زیرا برای آنها غیرممکن است که خود را حتی برای آنهایی از ما که در منشأ به منبع آفرینش آنها بسیار نزدیک هستند به طور کامل آشکار سازند. آنها با عمل تثلیث بهشت به وجود می&zwnj;آیند و ممکن است توسط هر یک یا دو تن از الوهیتها و نیز توسط هر سه مورد استفاده واقع شوند. ما نمی&zwnj;دانیم که آیا تعداد این ارواح کامل است یا این که دائماً افزایش می&zwnj;یابد، اما ما به این باور تمایل داریم که تعداد آنها ثابت نیست.</p>
<p style="direction:rtl">  ما طبیعت یا رویکرد ارواح الهام یافته را به طور کامل نمی&zwnj;فهمیم. آنها احتمالاً می&zwnj;توانند به ردۀ ارواح فوق شخصی تعلق داشته باشند. به نظر می&zwnj;رسد که آنها در سرتاسر گستره&zwnj;های شناخته شده عمل می&zwnj;کنند و چنین می&zwnj;نماید که تقریباً مستقل از زمان و فضا عمل می&zwnj;کنند. اما ما قدر اندکی دربارۀ آنها می&zwnj;دانیم به جز این که کاراکتر آنها را از طبیعت فعالیتهایشان استنتاج می&zwnj;کنیم. ما قطعاً نتایج این فعالیتها را در اینجا و آنجا در جهانها مشاهده می&zwnj;نماییم.</p>
<p style="direction:rtl">  این ارواح الهام یافته تحت شرایط مشخص می&zwnj;توانند برای شناخت توسط موجوداتی که منشأ در تثلیث دارند به طور مکفی خود را فردیت بخشند. من آنها را دیده&zwnj;ام؛ اما برای رسته&zwnj;های پایین&zwnj;تر موجودات آسمانی هرگز میسر نیست که یکی از آنها را بشناسند. همچنین در ادارۀ جهانهای در حال تکامل گهگاه شرایط مشخصی پیش می&zwnj;آید که طی آن هر موجود برخوردار از منشأ تثلیث می&zwnj;تواند در پیشبرد مأموریتهای خویش این ارواح را به طور مستقیم به کار گیرد. از این رو ما می&zwnj;دانیم که آنها وجود دارند، و این که تحت شرایط مشخص ممکن است که ما فرمان به یاری آنها دهیم و آن را دریافت داریم، و گاهی اوقات حضور آنها را تشخیص دهیم. اما آنها بخشی از سازمان هویدا و قطعاً آشکار شده&zwnj;ای نیستند که هدایت جهانهای زمان و فضا، پیش از این که چنین آفرینشهای مادی در نور و حیات استقرار یابند، به آن سپرده شده باشد. آنها هیچ مکان به وضوح قابل تشخیصی در نظام یا مدیریت کنونی هفت ابرجهان در حال تکامل ندارند. آنها یک راز تثلیث بهشت هستند.</p>
<p style="direction:rtl">  ملک صادقهای نبادان آموزش می&zwnj;دهند که سرنوشت ارواح الهام یافتۀ تثلیث این است که روزگاری در آیندۀ جاودان به جای پیام&zwnj;آوران منفرد، که به واسطۀ مأموریتشان به عنوان دستیاران انواع مشخص پسران تثلیث یافته صفوفشان به آهستگی اما یقیناً خالی می&zwnj;شود، عمل نمایند.</p>
<p style="direction:rtl">  ارواح الهام یافته ارواح تنهای جهان جهانها هستند. به عنوان ارواح، آنها بسیار شبیه پیام&zwnj;آوران منفرد می&zwnj;باشند، به جز این که دومیها شخصیتهای بارزی هستند. ما بخش عمدۀ اطلاعات خود را در رابطه با ارواح الهام یافته از پیام&zwnj;آوران منفرد به دست می&zwnj;آوریم. آنها از طریق یک حساسیت ذاتی نسبت به حضور ارواح الهام یافته نزدیکی آنها را کشف می&zwnj;کنند؛ و این حساسیت درست با همان قطعیتی که یک سوزن قطب نما قطب مغناطیسی را نشان می&zwnj;دهد عمل می&zwnj;کند. هنگامی که یک پیام&zwnj;آور منفرد در نزدیکی یک روح الهام یافتۀ تثلیث قرار دارد، او از یک نشان کیفی نسبت به چنین حضور الهی آگاه است، و همچنین نسبت به یک ثبت بسیار قطعی کمّی که در واقع او را قادر می&zwnj;سازد که طبقه&zwnj;بندی یا تعداد وجود یا وجودهای روحی را بداند آگاهی دارد.</p>
<p style="direction:rtl">  من می&zwnj;توانم یک واقعیت جالب دیگری را نقل کنم: هنگامی که یک پیام&zwnj;آور منفرد در سیاره&zwnj;ای است که تنظیم کنندگان فکر در ساکنان آن سکنی گزیده&zwnj;اند، مثل یورنشیا، او در شناسایی و حساسیت خود نسبت به وجود روحی از یک انگیزش کیفی آگاه است. در چنین مواردی هیچ انگیزش کمّی وجود ندارد، فقط یک تحریک کیفی. هنگامی که در سیاره&zwnj;ای هستند که تنظیم کنندگان به آن نمی&zwnj;آیند تماس با بومیان چنین واکنشی را ایجاد نمی&zwnj;کند. این امر نشان می&zwnj;دهد که تنظیم کنندگان فکر به طریقی ارواح الهام یافتۀ تثلیث بهشت را درک می&zwnj;کنند، یا با آنها در ارتباطند. آنها به طریقی احتمالاً ممکن است در برخی از فازهای کارهایشان با هم در ارتباط باشند؛ اما ما به راستی نمی&zwnj;دانیم. آنها هر دو منشأ در نزدیکی مرکز و منبع کلیۀ چیزها دارند، اما آنها رستۀ وجود یکسانی نیستند. تنظیم کنندگان فکر فقط از پدر سرچشمه یافتند؛ ارواح الهام یافته اولاد تثلیث بهشت هستند.</p>
<p style="direction:rtl">  ارواح الهام یافته ظاهراً به طرح تکاملی تک تک سیارات یا جهانها تعلق ندارند، و با این وجود به نظر می&zwnj;رسد تقریباً همه جا باشند. حتی در حین این که من درگیر تدوین این بیانیه هستم، حساسیت شخصیِ پیام&zwnj;آور منفرد معاشر من نسبت به حضور این رستۀ روحی نشان می&zwnj;دهد که دقیقاً در این لحظه یک روح از رستۀ الهام یافته و از سومین حجم وجود نیرویی با ماست که بیش از بیست و پنج فوت با ما فاصله ندارد. سومین حجم وجود نیرویی این احتمال را به ما نشان می&zwnj;دهد که سه روح الهام یافته در ارتباط با هم عمل می&zwnj;کنند.</p>
<p style="direction:rtl">  از میان بیش از دوازده رسته از موجوداتی که در این هنگام با من همراه هستند، پیام&zwnj;آور منفرد تنها کسی است که از حضور این موجودات اسرارآمیز تثلیث آگاه است. و علاوه بر آن، در حالی که ما از این طریق نسبت به نزدیکی این ارواح الهی آگاه هستیم، همگی به طور یکسان از مأموریت آنان ناآگاهیم. ما به راستی نمی&zwnj;دانیم که آیا آنها نسبت به کارهای ما صرفاً ناظران علاقمند هستند، یا این که به طریقی که برای ما ناشناخته است در واقع به موفقیت کار ما کمک می&zwnj;نمایند.</p>
<p style="direction:rtl">  ما می&zwnj;دانیم که پسران آموزگار تثلیث وقف روشنگری <em>آگاهانۀ</em> مخلوقات جهان می&zwnj;باشند. من به این نتیجۀ تثبیت شده دست یافته&zwnj;ام که ارواح الهام یافتۀ تثلیث از طریق تکنیکهای <em>فوق آگاه</em> همچنین به صورت آموزگاران قلمروها عمل می&zwnj;کنند. من متقاعد شده&zwnj;ام که یک مجموعۀ عظیمی از دانش ضروری روحی وجود دارد، حقایقی که برای نیل والای معنوی ضروری هستند، که نمی&zwnj;توانند به طور آگاهانه دریافت شوند؛ خود آگاهی به گونه&zwnj;ای مؤثر قطعیت دریافت را مورد مخاطره قرار می&zwnj;دهد. اگر برداشت ما از این امر صحیح باشد، و تمامی رستۀ موجودات من با ما هم عقیده است، ممکن است مأموریت این ارواح الهام یافته این باشد که بر این مشکل فائق آیند، بدین معنی که این فاصلۀ طرح جهانی روشنگری اخلاقی و پیشرفت معنوی را پر کنند. ما فکر می&zwnj;کنیم که این دو نوع آموزگار تثلیث منشأ نوعی از ارتباط را در فعالیتهای خود به وجود می&zwnj;آورند، اما ما به راستی نمی&zwnj;دانیم.</p>
<p style="direction:rtl">  من در کرات آموزشی ابرجهان و در گستره&zwnj;های جاودانۀ هاونا با انسانهای در حال کمال &mdash; روانهای معنویت یافته و فراز یابندۀ قلمروهای تکاملی &mdash; به طور دوستانه معاشرت کرده&zwnj;ام، اما آنها هرگز از حضور ارواح الهام یافته، که گاه به گاه نیروهای اکتشافی موجود در پیام&zwnj;آوران منفرد نزدیکی زیاد آنها را به ما نشان می&zwnj;دهد، آگاه نبوده&zwnj;اند. من با کلیۀ رسته&zwnj;های پسران خداوند، بالا و پایین، آزادانه گفتگو کرده&zwnj;ام، و آنها نیز به همین ترتیب از اندرزهای ارواح الهام یافتۀ تثلیث ناآگاه بوده&zwnj;اند. آنها می&zwnj;توانند در تجارب خویش به گذشته رجوع کنند و اگر عمل چنین ارواحی به حساب آورده نشود، رخدادهایی را که تفسیر آنها دشوار است بازگو نمایند؛ و آنها چنین می&zwnj;کنند. اما به جز پیام&zwnj;آوران منفرد، و گاهی اوقات موجودات تثلیث منشأ، هیچ خانوادۀ آسمانی هرگز نسبت به نزدیکی ارواح الهام یافته آگاه نبوده است.</p>
<p style="direction:rtl">  من باور ندارم که ارواح الهام یافتۀ تثلیث با من قایم موشک بازی می&zwnj;کنند. آنها احتمالاً درست با همان شدت که من سعی می&zwnj;کنم با آنها ارتباط برقرار سازم تلاش می&zwnj;کنند خود را به من آشکار سازند. دشواریها و محدودیتهای ما باید متقابل و ذاتی باشد. من قانع شده&zwnj;ام که هیچ راز اختیاری در جهان وجود ندارد؛ از این رو من در تلاشهایم برای حل راز انزوای این ارواحی که به رستۀ آفرینشی من تعلق دارند هرگز باز نخواهم ایستاد.</p>
<p style="direction:rtl">  و شما انسانها از تمامی این امور اکنون فقط اولین گام خود را در سفر جاودانه دارید بر می&zwnj;دارید. شما به خوبی می&zwnj;توانید ببینید که پیش از آن که با تضمین &rdquo;نگرش&ldquo; و &rdquo;مادی&ldquo; پیشروی کنید باید مسیری طولانی را طی نمایید. شما برای مدتها از ایمان استفاده خواهید کرد و به آشکار سازی الهی متکی خواهید بود، اگر امید دارید که به سرعت و با ایمنی پیشرفت کنید.</p>
<div class="c1">
<h4 style="direction:rtl">6- بومیان هاوُنا</h4></div>

<p style="direction:rtl">  بومیان هاونا آفرینش مستقیم تثلیث بهشت هستند، و تعداد آنها فراتر از برداشت اذهان محدود شماست. همچنین برای مردم یورنشیا میسر نیست که عطایای ذاتی مخلوقات الهی کامل همچون این نژادهای تثلیث منشأ جهان جاودان را تصور کنند. شما به راستی هرگز نمی&zwnj;توانید از این مخلوقات پرجلال تصوری داشته باشید؛ شما باید منتظر ورود خود به هاونا باشید تا بتوانید به عنوان رفقای روحی به آنان خوشامد بگویید.</p>
<p style="direction:rtl">  شما در طول اقامت طولانی&zwnj;تان در یک میلیارد کرات فرهنگی هاونا دوستی جاودانه&zwnj;ای برای این موجودات والامنش به وجود خواهید آورد. و چقدر آن دوستی که میان پایین&zwnj;ترین مخلوقات شخصی از کرات فضا و این موجودات شخصی والای بومی کرات کامل جهان مرکزی رشد می&zwnj;کند عمیق است! انسانهای فراز یابنده، در معاشرت طولانی و مهرآمیز خود با بومیهای هاونا، کار زیادی انجام می&zwnj;دهند تا فقر معنوی مراحل پیشین پیشروی انسانی را جبران کنند. هاوناییها در همان حال، از طریق تماسهایشان با رهنوردان فراز یابنده تجربه&zwnj;ای کسب می&zwnj;کنند که به هیچ میزان اندکی بر محدودیت تجربی زندگی مداوم در چهارچوب یک حیات کامل الهی فائق نمی&zwnj;آید. فایدۀ کسب شده هم برای انسان فراز یابنده و هم بومی هاونا زیاد و متقابل است.</p>
<p style="direction:rtl">  بومیان هاونا، مثل تمامی شخصیتهای تثلیث منشأ دیگر در کمال الهی طراحی شده&zwnj;اند، و مثل سایر شخصیتهای تثلیث منشأ، گذشت زمان به اندوختۀ عطایای تجربی آنها می&zwnj;افزاید. اما برخلاف پسران ثابت تثلیث، هاوناییها ممکن است در منزلت تکامل یابند، و ممکن است از یک سرنوشت آشکار ناشدۀ ابدی آینده برخوردار شوند. این امر از طریق آن هاوناییهایی نشان داده می&zwnj;شود که ظرفیت خدمت برای پیوند با یک قطعۀ غیرتنظیم کننده از پدر را واقعیت می&zwnj;بخشند و بدین ترتیب برای عضویت در سپاه انسانی نهایت واجد شرایط می&zwnj;شوند. و سپاهیان دیگری از پایانمندان وجود دارند که به روی این بومیان جهان مرکزی گشوده هستند.</p>
<p style="direction:rtl">  وضعیت تکاملی بومیان هاونا موجب حدس و گمان زیادی در یوورسا شده است. از آنجا که آنها دائما به چندین سپاه نهایت بهشت ملحق می&zwnj;شوند، و چون تعداد بیشتری آفریده نمی&zwnj;شوند، واضح است که تعداد بومیان باقیمانده در هاونا دائماً در حال کاهش است. پیامدهای غائی این کارکردها هرگز برای ما آشکار نگشته است، اما ما باور نداریم که هیچگاه هاونا از بومیانش به طول کامل تخلیه خواهد شد. ما این تئوری را در سر پرورانده&zwnj;ایم که هاوناییها روزگاری در طول اعصار آفرینشهای پیاپیِ سطوح فضای بیرونی احتمالاً از ورود به سپاه نهایت باز خواهند ایستاد. ما همچنین این اندیشه را در سر پرورانده&zwnj;ایم که ممکن است در این اعصار متعاقب جهان، جهان مرکزی با یک گروه مخلوط از موجودات مقیم، یک شهروندی که فقط بخشاً شامل بومیان اولیۀ هاونا می&zwnj;باشد از سکنه پر شود. ما نمی&zwnj;دانیم چه رسته یا نوع از مخلوقات ممکن است بدین نحو سرنوشتشان وضعیت مسکونی در هاونای آینده باشد، اما ما به این موارد فکر کرده&zwnj;ایم:</p>
<blockquote>
<p style="direction:rtl">  1- یونیویتیشیاها، که در حال حاضر شهروندان دائمی کواکب جهان محلی هستند.</p>
<p style="direction:rtl">  2- انواع آیندۀ انسانها که ممکن است در کرات مسکونی ابرجهانها در شکوفایی اعصار نور و حیات به دنیا بیایند.</p>
<p style="direction:rtl">  3- آریستوکراسی روحی آیندۀ جهانهای متوالی بیرونی.</p>
</blockquote>
<p style="direction:rtl">  ما می&zwnj;دانیم که هاونای عصر پیشین جهان تا اندازه&zwnj;ای از هاونای عصر کنونی متفاوت بود. ما این را بیش از آن منطقی نمی&zwnj;پنداریم که تصور کنیم که اکنون شاهد آن تغییرات آهسته در جهان مرکزی هستیم که پیش بینانۀ اعصار آینده هستند. یک چیز قطعی است: جهان ناایستا است؛ فقط خدواند تغییرناپذیر است.</p>
<div class="c1">
<h4 style="direction:rtl">7- شهروندان بهشت</h4></div>

<p style="direction:rtl">  گروههای بیشماری از موجودات خارق&zwnj;العاده، شهروندان بهشت، ساکن بهشت هستند. آنها مستقیماً درگیر طرح کامل ساختن مخلوقات فراز یابندۀ صاحب اراده نیستند، و از این رو برای انسانهای یورنشیا به طور کامل آشکار نمی&zwnj;شوند. بیش از سیصد هزار رسته از این موجودات آسمانی هوشمند وجود دارند، و همزمان با فرمان تثلیث که طرح خلاق هفت ابرجهان زمان و فضا را رسماً اعلام نمود آخرین گروه آنها شخصیت یافتند.</p>
<p style="direction:rtl">  شهروندان بهشت و بومیان هاونا گاهی اوقات جمعاً به عنوان <em>شخصیتهای بهشت - هاونا</em> نامیده می&zwnj;شوند.</p>
<p style="direction:rtl">  این نقل داستان آن موجوداتی را که توسط تثلیث بهشت به وجود آمدند تکمیل می&zwnj;کند. هیچیک از آنان تاکنون هرگز گمراه نشده است. و با این وجود، آنها به بالاترین معنی، همگی از عطیۀ اراده برخوردارند.</p>
<p style="direction:rtl">  موجودات تثلیث منشأ از امتیاز حمل و نقل برخوردارند، و این امر آنها را از شخصیتهای انتقال نظیر سرافیمها مستقل می&zwnj;سازد. ما همگی از نیروی جا به جایی آزادانه و سریع در جهان جهانها برخورداریم. به جز ارواح الهام یافتۀ تثلیث، ما نمی&zwnj;توانیم به سرعت تقریباً غیرقابل باور پیام&zwnj;آوران منفرد دست یابیم، اما ما قادریم طوری جمع کل تسهیلات انتقال را در فضا به کار گیریم، که می&zwnj;توانیم به هر نقطه در یک ابرجهان، از ستاد مرکزی آن، در کمتر از یک سال به وقت یورنشیا برسیم. برای من 109 روز به وقت شما زمان لازم بود که از یوورسا به یورنشیا سفر کنم.</p>
<p style="direction:rtl">  ما به وسیلۀ همین شیوه&zwnj;ها قادریم به طور همزمان به ارتباط متقابل دست زنیم. تمامی رستۀ آفرینشی ما خود را با هر فرد که در زمرۀ هر بخش از فرزندان تثلیث بهشت می&zwnj;باشد، فقط به جز ارواح الهام یافته، در تماس می&zwnj;یابد.</p>
<p style="direction:rtl">  [عرضه شده توسط یک مشاور الهی یوورسا.]</p>
</body>
</html>
