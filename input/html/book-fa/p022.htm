<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 22 - ران تثلیث یافتۀ خداوند</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">نسخۀ پیشنویس</span></h1>
</div>
 <div class="c1">
 <h1 style="direction:rtl">کتاب یورنشیا</h1>
</div>
<div class="c1">
<h4 style="direction:rtl">مقالۀ 22</h4>
</div>
<div class="c1">
<h4 style="direction:rtl">پسران تثلیث یافتۀ خداوند</h4>
</div>

<p style="direction:rtl">  سه گروه از موجوداتی که پسران خداوند نامیده می&zwnj;شوند وجود دارد. علاوه بر رسته&zwnj;های فرود یابنده و فراز یابندۀ فرزندی، گروه سومی وجود دارد که به پسران تثلیث یافتۀ خداوند شهرت دارند. رستۀ تثلیث یافتۀ فرزندی مطابق منشأ انواع بسیار شخصیتهای آن، آشکار شده و آشکار ناشده، به سه بخش اصلی مجدداً تقسیم شده است. این بخشهای اصلی عبارتند از:</p>
<blockquote>
<p style="direction:rtl">  	1- پسران الوهیت - تثلیث یافته.</p>
<p style="direction:rtl">  2- پسران احاطه شده با تثلیث.</p>
<p style="direction:rtl">  3- پسران مخلوق - تثلیث یافته.</p>
</blockquote>
<p style="direction:rtl">  کلیۀ پسران تثلیث یافتۀ خداوند صرف نظر از منشأ، به صورت بخشی از منشأ خویش و یا به صورت یک تجربۀ احاطۀ تثلیث که متعاقباً به دست آمده است، در تجربۀ تثلیث یافتگی اشتراک دارند. پسران الوهیت - تثلیث یافته در این نوشته&zwnj;ها آشکار نشده&zwnj;اند؛ از این رو این ارائۀ مطلب به توصیف دو گروه باقیمانده، به ویژه پسران با تثلیث احاطه شدۀ خداوند، محدود خواهد شد.</p>
<div class="c1">
<h4 style="direction:rtl">1- پسران با تثلیث احاطه شده</h4></div>

<p style="direction:rtl">  کلیۀ پسران با تثلیث احاطه شده بدواً منشأ دوگانه یا واحد دارند، اما به دنبال احاطه با تثلیث برای همیشه به خدمت و کار تثلیث تخصیص می&zwnj;یابند. این گروه، آنطور که آشکار شده&zwnj;اند و برای خدمت در ابرجهان سازمان یافته&zwnj;اند، شامل هفت رسته از شخصیتها می&zwnj;شوند:</p>
<blockquote>
<p style="direction:rtl">  1- پیام&zwnj;آوران توانمند.</p>
<p style="direction:rtl">  2- آنهایی که در اتوریتۀ بالا هستند.</p>
<p style="direction:rtl">  3- آنهایی که بدون نام و شماره هستند.</p>
<p style="direction:rtl">  4- سرپرستان تثلیث یافته.</p>
<p style="direction:rtl">  5- سفیران تثلیث یافته.</p>
<p style="direction:rtl">  6- نگاهبانان آسمانی.</p>
<p style="direction:rtl">  7- یاوران والای پسر.</p>
</blockquote>
<p style="direction:rtl">  این هفت گروه از شخصیتها مطابق منشأ، طبیعت، و کارکرد باز هم بیشتر به سه بخش عمده تقسیم می&zwnj;شوند: پسران تثلیث یافتۀ دستیابی، پسران تثلیث یافتۀ انتخابی، و پسران تثلیث یافتۀ کمال.</p>
<p style="direction:rtl">  <em>پسران تثلیث یافتۀ دستیابی</em> &mdash; پیام&zwnj;آوران توانمند، آنهایی که در اتوریتۀ بالا هستند، و آنهایی که بدون نام و شماره هستند &mdash; همگی انسانهای فراز یابندۀ با تنظیم کننده پیوند یافته&zwnj;ای هستند که به بهشت و سپاه نهایت دست یافته&zwnj;اند. اما آنها پایانمند نیستند. هنگامی که آنها با تثلیث احاطه می&zwnj;شوند، نامشان از لیست فراخوانی پایانمندان خارج می&zwnj;شود. پسران جدید این رسته درسهای آموزشی مشخصی را تحت سرپرستی جاودانه&zwnj;های ایامها در سیارات مدار ستاد مرکزی مدارهای هاونا برای دوره&zwnj;های نسبتاً کوتاه می&zwnj;گذرانند. از آن پس آنها به خدمات قدمای ایامها در هفت ابرجهان گمارده می&zwnj;شوند.</p>
<p style="direction:rtl">  <em>پسران تثلیث یافتۀ انتخابی</em> در بر گیرندۀ سرپرستان تثلیث یافته و سفیران تثلیث یافته می&zwnj;باشند. آنها از میان برخی از سرافیمهای تکاملی و مخلوقات بینابینی انتقال یافته به دنیای بعد که هاونا را در نوردیده و به بهشت دست یافته&zwnj;اند، و نیز از میان برخی از انسانهای با روح پیوند یافته و با پسر پیوند یافته که به همین ترتیب به جزیرۀ مرکزی نور و حیات صعود کرده&zwnj;اند عضوگیری شده&zwnj;اند. پسران تثلیث یافتۀ انتخابی به دنبال احاطه شدنشان توسط تثلیث بهشت و پس از یک آموزش مختصر در هاونا، به دادگاههای قدمای ایامها گمارده می&zwnj;شوند.</p>
<p style="direction:rtl">  <em>پسران تثلیث یافتۀ کمال</em>. نگاهبانان آسمانی و همردیفان آنها، یاوران والای پسر، گروه بی&zwnj;نظیری از شخصیتهای دو بار تثلیث یافته را تشکیل می&zwnj;دهند. آنها پسران مخلوق - تثلیث یافتۀ شخصیتهای بهشت - هاونا یا انسانهای کامل شدۀ فراز یابنده&zwnj;ای هستند که برای مدتها برتری خود را در سپاه نهایت نشان داده&zwnj;اند. برخی از این پسران مخلوق - تثلیث یافته، بعد از خدمت با مدیران عالی اجراییِ هفت روح استاد و پس از خدمت تحت سرپرستی پسران آموزگار تثلیث توسط تثلیث بهشت مجدداً تثلیث می&zwnj;یابند (احاطه می&zwnj;شوند) و سپس به عنوان نگاهبانان آسمانی و به عنوان یاوران والای پسر به دادگاههای قدمای ایامها گمارده می&zwnj;شوند. پسران تثلیث یافتۀ کمال بدون آموزش بیشتر مستقیماً به خدمت ابرجهان گمارده می&zwnj;شوند.</p>
<p style="direction:rtl">  تعداد دستیاران تثلیث منشأ ما &mdash; کامل کنندگان خرد، مشاوران الهی، و بازرسان جهانی &mdash; ثابت است، اما تعداد پسران با تثلیث احاطه شده دائما در حال افزایش است. تمامی هفت رسته از پسران با تثلیث احاطه شده به عنوان اعضای یکی از دولتهای هفت ابرجهان به کار گمارده شده&zwnj;اند، و تعداد آنها در خدمت هر ابرجهان دقیقاً یکسان است؛ حتی یک تن از آنها نیز هرگز از دست نرفته است. موجودات با تثلیث احاطه شده هرگز گمراه نگشته&zwnj;اند. آنها ممکن است موقتاً دچار لغزش شوند، اما حتی یک تن نیز هیچگاه به بی&zwnj;حرمتی نسبت به دولتهای ابرجهان شناخته نشده است. پسران دستیابی و پسران انتخابی هرگز در خدمت به اروانتان دچار تزلزل نشده&zwnj;اند، اما پسران تثلیث یافتۀ کمال گهگاه در قضاوت اشتباه کرده&zwnj;اند و بدین طریق موجب سردرگمی موقت شده&zwnj;اند.</p>
<p style="direction:rtl">  تحت سرپرستی قدمای ایامها کلیۀ هفت رسته عمدتاً به صورت گروههای خود مختار عمل می&zwnj;کنند. این گستره از خدمت گسترده است. پسران تثلیث یافتۀ کمال ابرجهان مأموریت خویش را ترک نمی&zwnj;کنند، اما همکاران تثلیث یافتۀ آنان در جهان بزرگ تردد می&zwnj;کنند، و از کرات تکاملی زمان و فضا به جزیرۀ جاودان بهشت سفر می&zwnj;کنند. آنها ممکن است در هر یک از ابرجهانها عمل کنند، اما همیشه به عنوان اعضای ابردولتی که نخست به آن تخصیص داده شدند چنین می&zwnj;کنند.</p>
<p style="direction:rtl">  ظاهراً پسران با تثلیث احاطه شده به طور دائم به خدمت هفت ابرجهان گمارده شده&zwnj;اند. قطعاً این گمارش برای طول مدت عصر کنونی جهان است، اما ما هرگز اطلاع نیافته&zwnj;ایم که این بناست ابدی باشد.</p>
<div class="c1">
<h4 style="direction:rtl">2- پیام&zwnj;آوران توانمند</h4></div>

<p style="direction:rtl">  پیام&zwnj;آوران توانمند به گروه فراز یابندۀ پسران تثلیث یافته تعلق دارند. آنها یک طبقه از انسانهای کامل شده هستند که با شورش مورد آزمون واقع شده&zwnj;اند یا سوا از آن در رابطه با وفاداری شخصی&zwnj;شان به همان اندازه در بوتۀ آزمایش قرار داده شده&zwnj;اند؛ آنها همگی از میان آزمون مشخصی از وفاداری جهانی عبور کرده&zwnj;اند. آنها روزی در صعود بهشتی&zwnj;شان در عین شرایط عدم وفاداری مافوقانشان با عزمی راسخ و وفادار ایستادند، و برخی در مکانهای این رهبران پیمان شکن به گونه&zwnj;ای فعال و وفادار عمل کردند.</p>
<p style="direction:rtl">  این انسانهای فراز یابنده با چنین پیشینه&zwnj;ای شخصی از وفاداری و فداکاری، به همراه کاروان رهنوردان زمان از میان هاونا عبور می&zwnj;کنند، به بهشت دست می&zwnj;یابند، از آنجا فارغ&zwnj;التحصیل می&zwnj;شوند، و به سپاه نهایت فرا خوانده می&zwnj;شوند. به دنبال آن آنها در احاطۀ اسرارآمیز تثلیث بهشت تثلیث می&zwnj;یابند و متعاقباً مأموریت می&zwnj;یابند در سرپرستی دولتهای هفت ابرجهان با قدمای ایامها در ارتباط قرار گیرند.</p>
<p style="direction:rtl">  سرنوشت هر انسان فراز یابندۀ حاوی تجربۀ شورشگری که در عین شرایط شورش به گونه&zwnj;ای وفادارانه عمل می&zwnj;کند سرانجام این است که یک پیام&zwnj;آور توانمند خدمت ابرجهان شود. سرنوشت هر مخلوق فراز یابنده نیز که به گونه&zwnj;ای مؤثر مانع این آشوبهای خطاکارانه، شریرانه، یا گناه&zwnj;کارانه می&zwnj;شود همین است؛ زیرا عملی که برای ممانعت از شورش و یا ایجاد انواع بالاتر وفاداری در یک بحران جهانی طراحی شده، حتی ارزشمندتر از وفاداری در شرایط شورش واقعی محسوب می&zwnj;شود.</p>
<p style="direction:rtl">  پیام&zwnj;آوران توانمند ارشد از میان آن انسانهای فراز یابندۀ زمان و فضا که در زمرۀ به بهشت رسیده&zwnj;های آغازین بودند انتخاب شدند، و بسیاری از آنها در ایام گرندفاندا هاونا را در نوردیده&zwnj;اند. اما نخستین تثلیث یافتگی پیام&zwnj;آوران توانمند به اجرا در نیامد تا این که گروه کاندیدا نمایندگانی از هر هفت ابرجهان را شامل گردید. و آخرین گروه از این رسته که در بهشت واجد صلاحیت گردید رهنوردان فراز یابنده&zwnj;ای از جهان محلی نبادان را در بر گرفت.</p>
<p style="direction:rtl">  پیام&zwnj;آوران توانمند در کلاسهای هفتصد هزار نفره، یکصد هزار تن برای مأموریت در هر ابرجهان، توسط تثلیث بهشت پذیرفته می&zwnj;شوند. تقریباً یک تریلیون پیام&zwnj;آور توانمند در یوورسا به کار گمارده شده&zwnj;اند، و هر دلیلی وجود دارد که باور کنیم تعداد آنهایی که در هر هفت ابرجهان خدمت می&zwnj;کنند دقیقاً همان است.</p>
<p style="direction:rtl">  من یک پیام&zwnj;آور توانمند هستم، و ممکن است برای مردم یورنشیا جالب باشد بدانند که یار و دستیار تجربۀ انسانی من نیز در آزمون بزرگ پیروزمند بود، و این که گر چه ما در صعود طولانی مدت درون گرا به سوی هاونا بارها و برای دوره&zwnj;های طولانی از هم جدا بودیم، در همان گروه هفتصد هزار نفره پذیرفته شدیم، و این که وقتمان را حین عبور از وایسجرینگتون در ارتباطی نزدیک و مهرآمیز گذراندیم. ما سرانجام به مأموریت گمارده شدیم و با هم به یوورسای اروانتان تخصیص یافتیم، و برای اجرای مأموریتهایی که به خدمات دو پیام&zwnj;آور نیاز دارد اغلب با هم اعزام می&zwnj;شویم.</p>
<p style="direction:rtl">  پیام&zwnj;آوران توانمند، در اشتراک با کلیۀ پسران با تثلیث احاطه شده، به کلیۀ فازهای فعالیتهای ابرجهان تخصیص می&zwnj;یابند. آنها از طریق سرویس بازتاب ابرجهان با ستاد مرکزی خود ارتباط دائم دارند. پیام&zwnj;آوران توانمند در تمامی ناحیه&zwnj;های یک ابرجهان خدمت می&zwnj;کنند و مأموریتهایی را در جهانهای محلی و حتی در تک تک کرات مکرراً اجرا می&zwnj;کنند، همانطور که من در این فرصت چنین می&zwnj;کنم.</p>
<p style="direction:rtl">  در دادگاههای ابرجهان، هنگامی که وقت داوری می&zwnj;رسد، پیام&zwnj;آوران توانمند به صورت مدافعان افراد و سیارات هر دو عمل می&zwnj;کنند. آنها همچنین کمالهای ایامها را در هدایت امور ناحیه&zwnj;های اصلی یاری می&zwnj;کنند. کار اصلی آنها به صورت یک گروه، کار ناظران ابرجهان است. آنها در کرات گوناگون ستاد مرکزی و در تک تک سیارات مهم به عنوان ناظران رسمی قدمای ایامها استقرار یافته&zwnj;اند. آنها هنگامی که بدین صورت به گار گمارده می&zwnj;شوند همچنین به عنوان مشاوران مسئولینی که امور کرات مکان اقامت موقت خود را سرپرستی می&zwnj;کنند خدمت می&zwnj;کنند. پیام&zwnj;آوران در کلیۀ فازهای طرح فرازگرایانۀ پیشرفت انسانی شرکت فعال دارند. آنها با همیاران خود که منشأ انسانی دارند ابردولتها را نسبت به وضعیت و پیشرفت طرحهای پسران فرود یابندۀ خداوند در ارتباط نزدیک و شخصی نگاه می&zwnj;دارند.</p>
<p style="direction:rtl">  پیام&zwnj;آوران توانمند از تمامی دوران زندگانی فرازگرایانۀ خود به طور کامل آگاهند، و به این دلیل است که چنین خادمانی مفید و دلسوز هستند، پیام&zwnj;آورانی با درایت برای خدمت در هر کرۀ فضا و برای هر مخلوق زمان. به محض این که شما از جسم رهایی یابید، به طور آزادانه و فهیمانه با ما ارتباط برقرار خواهید کرد، زیرا ما از کلیۀ نژادها در کلیۀ کرات تکاملی فضا می&zwnj;آییم، یعنی از آن نژادهای انسانی که توسط تنظیم کنندگان فکر مورد سکنی واقع شده&zwnj;اند، و متعاقباً با آنها پیوند می&zwnj;یابند.</p>
<div class="c1">
<h4 style="direction:rtl">3- آنهایی که در اتوریتۀ بالا هستند</h4></div>

<p style="direction:rtl">  آنهایی که در اتوریتۀ بالا هستند، گروه دوم پسران تثلیث یافتۀ دستیابی، همگی موجودات با تنظیم کننده پیوند یافته&zwnj;ای هستند که دارای منشأ انسانی می&zwnj;باشند. اینها انسانهای کامل شده&zwnj;ای هستند که توان اداری برتری به نمایش گذارده&zwnj;اند و در سراسر دوران طولانی زندگانی فرازگرایانۀ خویش نبوغ خارق&zwnj;العاده&zwnj;ای در مدیریت نشان داده&zwnj;اند. آنها گل سرسبد توانمندی در حکمرانی هستند که از انسانهای بقا یافتۀ فضا سرچشمه گرفته است.</p>
<p style="direction:rtl">  در هر ارتباطِ تثلیث هفتاد هزار تن از آنهایی که در اتوریتۀ بالا هستند تثلیث می&zwnj;یابند. اگر چه جهان محلی نبادان یک آفرینش نسبتاً جوان است، در میان یک طبقۀ به تازگی تثلیث یافته از این رسته نمایندگانی دارد. اکنون در اروانتان بیش از ده میلیارد تن از این اداره کنندگان ماهر به کار گمارده شده&zwnj;اند. آنها مثل تمامی رسته&zwnj;های جداگانه از موجودات آسمانی ستاد مرکزی خودشان را در یوورسا دارا می&zwnj;باشند، و ذخایر آنها در یوورسا همانند سایر پسران با تثلیث احاطه شده به عنوان هیئت مرکزی سرپرستی کنندۀ رستۀ آنها در اروانتان عمل می&zwnj;کند.</p>
<p style="direction:rtl">  آنهایی که در اتوریتۀ بالا هستند سرپرستان بدون محدودیت هستند. آنها مدیران اجرایی همه جا حاضر و پیوسته مؤثر قدمای ایامها می&zwnj;باشند. آنها در هر گستره، در هر کرۀ مسکونی، و در هر فاز از فعالیت در هر یک از هفت ابرجهان خدمت می&zwnj;کنند.</p>
<p style="direction:rtl">  این موجودات باهوش و با استعداد که از خرد عالی اداری و مهارت غیرمعمول اجرایی برخوردارند، عرضۀ آرمان عدالت را از سوی دادگاههای ابرجهان به عهده می&zwnj;گیرند. آنها اجرای عدالت و اصلاح عدم سازگاریها را در جهانهای تکاملی شکوفا می&zwnj;سازند. از این رو ضمن این که شما از کرات و گستره&zwnj;های پیشرفت مقرر شدۀ کیهانی خود صعود می&zwnj;کنید، هر گاه برای خطاهای قضاوت احضار شوید، به سختی محتمل است که متحمل بی&zwnj;عدالتی گردید زیرا دادیاران شما مخلوقات فراز یابندۀ گذشته هستند که با هر مرحله از دوران زندگانی که شما پیموده و می&zwnj;پیمایید شخصاً آشنا هستند.</p>
<div class="c1">
<h4 style="direction:rtl">4- آنهایی که بدون نام و شماره هستند</h4></div>

<p style="direction:rtl">  آنهایی که بدون نام و شماره هستند سومین و آخرین گروه از پسران تثلیث یافتۀ دستیابی را تشکیل می&zwnj;دهند. آنها روانهای فراز یابنده&zwnj;ای هستند که توان پرستش را در ورای مهارت تمامی پسران و دختران نژادهای تکاملی کرات زمان و فضا به وجود آورده&zwnj;اند. آنها به برداشتی معنوی از مقصود جاودانۀ پدر جهانی که نسبتاً فراتر از درک مخلوقات تکاملی حاوی نام و شماره است دست یافته&zwnj;اند؛ از این رو آنهایی که بدون نام و شماره هستند نام یافته&zwnj;اند. با ترجمه&zwnj;ای دقیق&zwnj;تر نام آنها &rdquo;آنهایی که<em> بالاتر</em> از نام و شماره هستند&ldquo; می&zwnj;باشد.</p>
<p style="direction:rtl">  این رسته از پسران در گروههای هفت هزار نفره توسط تثلیث بهشت پذیرفته شده است. بنا به اسناد یوورسا بیش از یکصد میلیون از این پسران در اروانتان به کار گمارده شده&zwnj;اند.</p>
<p style="direction:rtl">  نظر به این که آنهایی که بدون نام و شماره هستند اذهان برتر معنوی نژادهای بقا یافته هستند، هنگامی که یک دیدگاه معنوی مطلوب است، و هنگامی که برای درک مکفی سؤالات مربوط به مشکل مورد داوری تجربۀ دوران زندگانی فرازگرایانه ضروری است، آنها به گونه&zwnj;ای ویژه شایسته&zwnj;اند که بر مسند قضاوت بنشینند و دیدگاه&zwnj;هایشان را ارائه دهند. آنها اعضای هیئت ژوری عالی اروانتان هستند. یک سیستم ژوری بد اداره شده ممکن است در بعضی کرات کمابیش یک مضحکۀ عدالت باشد، اما در یوورسا و دادگاههای ضمیمۀ آن ما بالاترین نوع ذهنیت تکامل یافتۀ معنوی را به عنوان اعضای ژوری و قضات به کار می&zwnj;گیریم. داوری بالاترین کارکرد هر دولت است، و آنهایی که دادن حکم قضاوت به عهده&zwnj;شان گذاشته شده باید از میان بالاترین و والامنش&zwnj;ترین انواع باتجربه&zwnj;ترین و با درایت&zwnj;ترین افراد برگزیده شوند.</p>
<p style="direction:rtl">  انتخاب کاندیداها برای طبقات تثلیث یافتگیِ پیام&zwnj;آوران توانمند، آنهایی که در اتوریتۀ بالا هستند، و آنهایی که بدون نام و شماره هستند، ذاتی و اتوماتیک است. تکنیکهای انتخابی بهشت به هیچ وجه اختیاری نیستند. پرسنل پسران تثلیث یافتۀ دستیابی را تجربۀ شخصی و ارزشهای معنوی تعیین می&zwnj;کنند. چنین موجوداتی در اتوریته برابر و در رتبۀ مدیریت یکسان هستند، اما آنها همگی از فردیت و کاراکترهای متنوع برخوردارند؛ آنها موجودات شاخص نیستند. آنها بسته به تفاوتهای دوران زندگانی فرازگرایانۀ خویش از ویژگیهای متفاوت برخوردارند.</p>
<p style="direction:rtl">  پسران تثلیث یافتۀ دستیابی علاوه بر این شایستگیهای تجربی در احاطۀ الهیِ الوهیتهای بهشت تثلیث یافته&zwnj;اند. آنها متعاقباً به عنوان دستیاران همتراز پسران ثابت تثلیث عمل می&zwnj;کنند، زیرا به نظر می&zwnj;رسد احاطۀ تثلیث بسیاری از پتانسیلهای تحقق نیافتۀ موجودات آفریده شده را از کوران زمان آینده تسریع می&zwnj;کند. اما این امر فقط در رابطه با آنچه که به عصر کنونی جهان مربوط است صحت دارد.</p>
<p style="direction:rtl">  این گروه از پسران عمدتاً، ولی نه کاملاً، درگیر خدمات دوران زندگانی فرازگرایانۀ انسانهای زمان و فضا هستند. هرگاه دیدگاه یک مخلوق انسانی مورد تردید واقع شود، موضوع مورد بحث از طریق استیناف در برابر یک کمیسیون فراز یابنده که شامل یک پیام&zwnj;آور توانمند، یکی در اتوریتۀ بالا، و یکی بدون نام و شماره می&zwnj;باشد حل و فصل می&zwnj;شود.</p>
<p style="direction:rtl">  شما انسانها که این پیام را می&zwnj;خوانید ممکن است خودتان به بهشت صعود کنید، به آغوش تثلیث دست یابید، و در اعصار دور آینده در یکی از هفت ابرجهان به خدمت قدمای ایامها وصل شوید، و حتی آنطور که من اکنون در یورنشیا عمل می&zwnj;کنم، روزی مأموریت یابید که آشکارسازی حقیقت را به یک سیارۀ مسکونی در حال تکامل بسط دهید.</p>
<div class="c1">
<h4 style="direction:rtl">5- سرپرستان تثلیث یافته</h4></div>

<p style="direction:rtl">  سرپرستان تثلیث یافته پسران تثلیث یافتۀ انتخابی هستند. نه تنها نژادهای شما و سایر انسانهایی که از ارزش بقا برخوردارند هاونا را در می&zwnj;نوردند، به بهشت دست می&zwnj;یابند، و روزی به همراه پسران ثابت تثلیث سرنوشت خود را در خدمت به ابرجهان می&zwnj;یابند، بلکه نگاهبانان سرافی وفادار شما و همیاران بینابینیِ به همان اندازه وفادار شما نیز ممکن است توسط تثلیث و سرنوشت فوق&zwnj;العادۀ شخصیت برای همان شناسایی کاندیدا شوند.</p>
<p style="direction:rtl">  سرپرستان تثلیث یافته سرافیمهای فراز یابنده و مخلوقات بینابینی انتقال یافته&zwnj;ای هستند که از هاونا عبور کرده و به بهشت و سپاه نهایت دست یافته&zwnj;اند. آنها متعاقباً توسط تثلیث بهشت پذیرفته شده و به خدمت قدمای ایامها گمارده شدند.</p>
<p style="direction:rtl">  کاندیداهای پذیرش تثلیث که در زمرۀ سرافیمهای فراز یابنده هستند به دلیل همکاری مصممانه&zwnj;شان با انسانی فراز یابنده که به سپاه نهایت دست یافته و متعاقباً تثلیث یافته است از این قدردانی برخوردار می&zwnj;شوند. نگاهبان سرافی دوران زندگانی انسانی خود من این مسیر را با من طی نمود، بعدها تثلیث یافت، و اکنون به عنوان یک سرپرست تثلیث یافته به دولت یوورسا ملحق شده است.</p>
<p style="direction:rtl">  و در رابطه با مخلوقات بینابینی؛ بسیاری به دنیای آن سو انتقال یافته و به بهشت دست می&zwnj;یابند، و به همراه سرافیمها و به همان دلایل توسط تثلیث پذیرفته می&zwnj;شوند و در ابرجهانها به عنوان سرپرست به کار گمارده می&zwnj;شوند.</p>
<p style="direction:rtl">  سرپرستان تثلیث یافته در گروههای هفتاد هزار نفره توسط تثلیث بهشت پذیرفته می&zwnj;شوند، و یک هفتم از هر گروه به یک ابرجهان اختصاص یافته است. اکنون اندکی بیش از ده میلیون تن از این سرپرستان مورد اعتماد و والا در خدمت اروانتان هستند. آنها در یوورسا و در کرات ستاد مرکزی اصلی و فرعی خدمت می&zwnj;کنند. آنها در تلاشهایشان توسط سپاهی متشکل از چندین میلیارد سکنافیم و سایر شخصیتهای توانای ابرجهان یاری می&zwnj;شوند.</p>
<p style="direction:rtl">  سرپرستان تثلیث یافته دوران زندگانی خویش را به عنوان سرپرست آغاز می&zwnj;کنند، و در امور ابردولتها به این شکل ادامه می&zwnj;دهند. آنها از یک نظر افسران دولتهای ابرجهان خویش می&zwnj;باشند، اما آنها همچون نگاهبانان آسمانی با افراد سر و کار ندارند. سرپرستان تثلیث یافته امور گروهی را اداره می&zwnj;کنند و پروژه&zwnj;های جمعی را شکوفا می&zwnj;سازند. آنها سرپرستان اسناد، طرحها، و نهادها هستند؛ آنها به عنوان مسئولین کارها، گروههای شخصیتی، پروژه&zwnj;های فرازگرایانه، برنامه&zwnj;های مورانشیا، برآوردهای جهان، و اقدامات بیشمار دیگر عمل می&zwnj;کنند.</p>
<div class="c1">
<h4 style="direction:rtl">6- سفیران تثلیث یافته</h4></div>

<p style="direction:rtl">  سفیران تثلیث یافته دومین رسته از پسران تثلیث یافتۀ انتخابی هستند و همانند همکارانشان، سرپرستان، از میان دو نوع از مخلوقات فراز یابنده عضوگیری می&zwnj;شوند. تمامی انسانهای فراز یابنده با تنظیم کننده یا پدر پیوند نیافته&zwnj;اند؛ برخی با روح پیوند یافته، و برخی با پسر پیوند یافته&zwnj;اند. برخی از این انسانهای با روح و با پسر پیوند یافته به هاونا می&zwnj;رسند و به بهشت دست می&zwnj;یابند. کاندیداها از میان این فراز یابندگان بهشت برای پذیرش تثلیث انتخاب می&zwnj;شوند، و گهگاه در دسته&zwnj;های هفت هزار نفره تثلیث می&zwnj;یابند. آنها سپس به عنوان سفیران تثلیث یافتۀ قدمای ایامها در ابرجهانها به کار گمارده می&zwnj;شوند. تقریباً یک میلیارد تن از آنان در یوورسا ثبت نام شده&zwnj;اند.</p>
<p style="direction:rtl">  سفیران تثلیث یافته به دنبال توصیه&zwnj;های آموزگاران خود در هاونا برای پذیرش تثلیث انتخاب می&zwnj;شوند. آنها نمایانگر اذهان برتر گروههای مربوطۀ خویش هستند و از این رو به بهترین نحو شایسته هستند که در فهم و در رسیدگی به منافع آن کراتی که انسانهای با روح پیوند یافته از آنها می&zwnj;آیند به حکمرانان ابرجهان یاری رسانند. در برخوردهای ما با مشکلاتی که نوع با پسر پیوند یافتۀ شخصیت را شامل می&zwnj;شود سفیران با پسر پیوند یافته کمک بزرگی هستند.</p>
<p style="direction:rtl">  سفیران تثلیث یافته فرستادگان قدمای ایامها برای هر منظور و مقصود، و برای هر کره یا جهان در ابرجهان مأموریتشان می&zwnj;باشند. آنها خدمات ویژه و مهم را در ستاد مرکزی ناحیه&zwnj;های فرعی ارائه می&zwnj;دهند، و مأموریتهای بیشمار متفرقۀ یک ابرجهان را انجام می&zwnj;دهند. آنها سپاه اضطراری یا ذخیرۀ پسران تثلیث یافتۀ ابردولتها می&zwnj;باشند، و از این رو برای گسترۀ بزرگی از وظایف در دسترس هستند. آنها درگیر هزاران هزار کار در امور ابرجهان می&zwnj;شوند، طوری که غیرممکن است آنها را برای اذهان بشری توصیف نمود، زیرا چیزی در یورنشیا رخ نمی&zwnj;دهد که به طریقی با این فعالیتها قابل مقایسه باشد.</p>
<div class="c1">
<h4 style="direction:rtl">7- تکنیک تثلیث یابی</h4></div>

<p style="direction:rtl">  من نمی&zwnj;توانم تجربۀ کارکرد عالی خلاق موجودات کامل و کامل شدۀ روحی &mdash; عمل تثلیث یابی &mdash; را برای ذهن مادی به طور کامل آشکار سازم. تکنیکهای تثلیث یابی در زمرۀ اسرار وایسجرینگتون و سولیتارینگتون هستند و توسط هیچکس جز آنهایی که از میان این تجارب بی&zwnj;نظیر عبور کرده&zwnj;اند قابل آشکارسازی و قابل درک نیستند. از این رو برای هر موجودی این فراتر از احتمال است که طبیعت و مقصود از این کارکرد خارق&zwnj;العاده را برای ذهن بشری به طور موفقیت&zwnj;آمیز توصیف نماید.</p>
<p style="direction:rtl">  صرف نظر از الوهیتها، فقط شخصیتهای بهشت - هاونا و برخی از اعضای هر یک از سپاه پایانمندان در تثلیث یابی درگیر هستند. تحت شرایط ویژۀ کمال بهشت، این موجودات خارق&zwnj;العاده ممکن است به ماجرای بی&zwnj;نظیر تعیین هویت - مفهوم مبادرت ورزند، و آنها در به وجود آوردن یک موجود جدید، یک پسر مخلوق - تثلیث یافته، بارها موفق می&zwnj;شوند.</p>
<p style="direction:rtl">  مخلوقات جلال یافته&zwnj;ای که در چنین ماجراهای تثلیث یابی درگیر می&zwnj;شوند ممکن است فقط در یکی از چنین تجاربی شرکت کنند، در حالی که در رابطه با الوهیتهای بهشت به نظر می&zwnj;رسد هیچ حدی در اجرای مداوم رخدادهای تثلیث یابی وجود نداشته باشد. به نظر می&zwnj;رسد الوهیت فقط از یک نظر محدود باشد: فقط یک روح آغازین و بیکران، و تنها یک مدیر اجرایی بیکران از خواست متحد پدر - پسر می&zwnj;تواند وجود داشته باشد.</p>
<p style="direction:rtl">  پایانمندان فراز یابندۀ انسانیِ با تنظیم کننده پیوند یافته&zwnj;ای که به سطوح مشخص فرهنگ بهشت و توسعۀ معنوی دست یافته&zwnj;اند در زمرۀ آنهایی هستند که می&zwnj;توانند به تثلیث بخشیدن یک موجود آفریده شده مبادرت ورزند. هنگامی که گروههای پایانمند انسانی در بهشت مستقر می&zwnj;شوند، در هر هزاره به وقت هاونا فراغت می&zwnj;یابند. هفت راه مختلف وجود دارد که چنین پایانمندانی بتوانند گذراندن این دورۀ فراغت را انتخاب نمایند، و یکی از اینها، در ارتباط با یک پایانمند همنوع یا یک شخصیت بهشت - هاونا، این است که به اجرای تثلیث بخشیدن مخلوق اقدام کنند.</p>
<p style="direction:rtl">  اگر دو پایانمند انسانی هنگام رفتن نزد آرشیتکتهای جهان بنیادین نشان دهند که یک مفهوم یکسان را برای تثلیث یابی به طور مستقل برگزیده&zwnj;اند، آرشیتکتها اختیار دارند بنا به صلاحدید خویش فرامینی صادر کنند که به این فراز یابندگان جلال یافتۀ انسانی اجازه می&zwnj;دهد دوران فراغتشان را تمدید کنند و برای مدتی خود را به ناحیۀ تثلیث دهندگی شهروندان بهشت انتقال دهند. در پایان این دورۀ فراغت مشخص، اگر آنها گزارش دهند که به تنهایی و مشترکاً برگزیده&zwnj;اند به تلاش بهشتی برای معنویت بخشی، آرمان دهی، و واقعیت دادن یک مفهوم برگزیده و آغازین که تا آن هنگام تثلیث یافته نشده است دست زنند، آنگاه روح استاد شمارۀ هفت دستوراتی صادر می&zwnj;کند که چنین کار خارق&zwnj;العاده&zwnj;ای مجاز داشته شود.</p>
<p style="direction:rtl">  گاهی اوقات مدت زمانهای طولانی غیرقابل باوری صرف این ماجراها می&zwnj;شود؛ پیش از آن که این انسانهای وفادار و مصمم سابق&mdash; و گاهی اوقات شخصیتهای بهشت - هاونا &mdash; سرانجام به هدف خویش دست یابند، و در تحقق بخشیدن به برداشت انتخابی&zwnj;شان از حقیقت جهانی به راستی موفق شوند، به نظر می&zwnj;رسد یک عصر سپری می&zwnj;شود. و این زوجهای فداکار همیشه به موفقیت دست نمی&zwnj;یابند؛ آنها بارها شکست می&zwnj;خورند، در حالی که هیچ خطای قابل کشفی از جانب آنها صورت نمی&zwnj;گیرد. کاندیداهای تثلیث یابی که بدین ترتیب شکست می&zwnj;خورند به یک گروه ویژه از پایانمندان پذیرفته می&zwnj;شوند که به عنوان موجوداتی که حداکثر تلاش را به عمل آورده&zwnj;اند و متحمل ناامیدی فوق&zwnj;العاده شده&zwnj;اند تخصیص می&zwnj;یابند. هنگامی که الوهیتهای بهشت متحد می&zwnj;شوند تا تثلیث یابند، همیشه موفق می&zwnj;شوند، اما این امر در مورد یک زوج همگن از مخلوقات، پیوند مورد تلاش واقع شدۀ دو عضو از همان رسته از موجودات، صدق نمی&zwnj;کند.</p>
<p style="direction:rtl">  هنگامی که یک موجود جدید و آغازین توسط خدایان تثلیث می&zwnj;یابد، پتانسیل ربانی والدین الهی تغییر نمی&zwnj;یابد؛ اما هنگامی که موجودات تعالی یافتۀ آفریده شده چنین رخداد خلاقی را صورت می&zwnj;دهند، یکی از افراد پیمان بسته و شرکت کننده تحت یک تغییر بی&zwnj;نظیر شخصیتی قرار می&zwnj;گیرد. دو نیای یک پسر مخلوق - تثلیث یافته از یک جهت مشخص از نظر معنوی یگانه می&zwnj;شوند. ما باور داریم که این وضعیت یگانگیِ مضاعفِ فازهای مشخص معنوی شخصیتی احتمالاً حاکم خواهد گشت تا این که زمانی فرا رسد که ایزد متعال به تجلی کامل و کامل شدۀ شخصیت در جهان بزرگ دست یابد.</p>
<p style="direction:rtl">  همزمان با پدیداری یک پسر جدید مخلوق - تثلیث یافته، این پیوند کنشگرانۀ معنوی دو نیا به وقوع می&zwnj;پیوندد؛ دو والدۀ تثلیث کننده در سطح غائی کنشگرانه یگانه می&zwnj;شوند. هیچ موجود آفریده شده در جهان نمی&zwnj;تواند این پدیدۀ شگفت&zwnj;انگیز را به طور کامل توضیح دهد؛ این یک تجربۀ تقریباً الهی است. هنگامی که پدر و پسر متحد شدند که روح بیکران را جاودانه سازند، به دنبال تحقق مقصود آنها، آنان فوراً همچون یکی شدند و از آن هنگام یکی بوده&zwnj;اند. و در حالی که پیوند تثلیث دو مخلوق از نوع گسترۀ بیکران پیوند کامل ربانی پدر جهانی و پسر جاودان است، سرشت پیامدهای تثلیث یافتن مخلوق جاودانه نیست؛ آن به دنبال واقعیت یابی تکمیل شدۀ الوهیتهای تجربی پایان می&zwnj;یابد.</p>
<p style="direction:rtl">  در حالی که این والدین پسران مخلوق - تثلیث یافته در مأموریتهای جهانی خویش همچون یکی می&zwnj;شوند، در ساختار و فراخوانیهای سپاه نهایت و آرشیتکتهای جهان بنیادین پیوسته به صورت دو شخصیت محسوب می&zwnj;شوند. در طول عصر کنونی جهان، تمامی والدین تثلیث - یگانه شده در مأموریت و کارکرد جدایی ناپذیر هستند؛ جایی که یکی برود دیگری می&zwnj;رود، آنچه که یکی انجام می&zwnj;دهد دیگری انجام می&zwnj;دهد. اگر یگانگی مضاعف پدرانه و مادرانه شامل یک پایانمند انسانی (یا دیگری) و یک شخصیت بهشت - هاونا شود، موجودات پدرانه و مادرانۀ متحد نه با بهشتی&zwnj;ها کار می&zwnj;کنند و نه با هاونایی&zwnj;ها، یا پایانمندان. چنین پیوندهای مختلطی در یک گروه ویژۀ متشکل از موجودات مشابه گرد هم می&zwnj;آیند. و در تمامی پیوندهای تثلیثی، در هم آمیخته یا غیره، موجودات والده نسبت به یکدیگر آگاه هستند و می&zwnj;توانند با یکدیگر ارتباط برقرار کنند، و می&zwnj;توانند وظایفی را به انجام رسانند که هیچیک سابقاً نمی&zwnj;توانست به انجام رساند.</p>
<p style="direction:rtl">  هفت روح استاد اختیار دارند که پیوند تثلیث یابندۀ پایانمندان و شخصیتهای بهشت - هاونا را تأیید کنند، و چنین ارتباطات در هم آمیخته&zwnj;ای همیشه موفق هستند. پسران والای مخلوق - تثلیث یافتۀ حاصله نمایانگر مفاهیمی هستند که برای درک مخلوقات جاودانۀ بهشت یا مخلوقات متعلق به زمانِ فضا نامناسبند؛ از این رو آنها نگاهبانان آرشیتکتهای جهان بنیادین می&zwnj;شوند. این پسران تثلیث یافتۀ سرنوشت مظهر اندیشه&zwnj;ها، آرمانها، و <em>تجاربی</em> هستند که ظاهراً به یک عصر آیندۀ جهان مربوط می&zwnj;شود و از این رو برای حکومتهای ابرجهان یا جهان مرکزی از هیچ ارزش عملی فوری برخوردار نیست. این پسران بی&zwnj;نظیرِ فرزندان زمان و شهروندان ابدیت همگی به صورت ذخیره در وایسجرینگتون نگاه داشته شده&zwnj;اند. آنها در آنجا در یک ناحیۀ ویژۀ کره&zwnj;ای که توسط کالجهای اسرارآمیز سپاه پسران آفریننده اشغال گردیده درگیر مطالعۀ مفاهیم زمان و واقعیتهای ابدیت می&zwnj;باشند.</p>
<p style="direction:rtl">  ایزد متعال یگانگی سه فاز از واقعیت الوهیت است: خدای متعال، یگانگی معنوی برخی از جنبه&zwnj;های متناهی تثلیث بهشت؛ قادر متعال، یگانگی توانمندی آفرینندگان جهان بزرگ؛ و ذهن متعال، معاضدت فردی سومین منبع و مرکز و همترازانش به واقعیت ایزد متعال. مخلوقات عالی جهان مرکزی و بهشت در ماجراهای تثلیث یافتنشان درگیر یک پژوهش سه&zwnj;گانه پیرامون الوهیت متعال می&zwnj;شوند که به تولید سه رسته از پسران مخلوق - تثلیث یافته منجر می&zwnj;شود:</p>
<blockquote>
<p style="direction:rtl">  1- <em>پسران فراز یابنده</em> - تثلیث یافته. پایانمندان در تلاشهای خلاقشان کوشش می&zwnj;کنند برخی از واقعیتهای مفهومی قادر متعال را که در صعودشان از میان زمان و فضا به بهشت به گونه&zwnj;ای تجربی به دست آورده&zwnj;اند تثلیث دهند.</p>
<p style="direction:rtl">  2- <em>پسران تثلیث یافتۀ بهشت - هاونا</em>. تلاشهای خلاق شهروندان بهشت و هاونایی&zwnj;ها به تثلیث یافتن برخی از جنبه&zwnj;های والای معنوی ایزد متعال منجر می&zwnj;شود که آنان در یک زمینۀ فوق متعالی که در مرز غائی و جاودانگی است به گونه&zwnj;ای تجربی به دست آورده&zwnj;اند.</p>
<p style="direction:rtl">  3- <em>پسران تثلیث یافتۀ سرنوشت</em>. اما هنگامی که یک پایانمند و یک بهشتی - هاونایی با هم یک مخلوق جدید را تثلیث می&zwnj;دهند، این تلاش مشترک به فازهای مشخصی از ذهن متعالی - غایی منجر می&zwnj;شود. پسران مخلوق - تثلیث یافتۀ حاصله ابرآفرینشی هستند؛ آنها نمایانگر واقعیتهای الوهیت متعال - غائی می&zwnj;باشند که سوا از آن به گونه&zwnj;ای تجربی مورد دستیابی واقع نشده است، و از این رو به طور اتوماتیک در حیطۀ آرشیتکتهای جهان بنیادین، سرپرستان آن چیزهایی که فراتر از سرحدات آفرینشی عصر کنونی جهان هستند، قرار می&zwnj;گیرد. پسران تثلیث یافتۀ سرنوشت مظهر برخی از جنبه&zwnj;های کارکرد آشکار ناشدۀ متعال - غائی در جهان بنیادین می&zwnj;باشند. ما چیز زیادی در مورد این فرزندان مشترک زمان و ابدیت نمی&zwnj;دانیم، اما بسیار بیش از آنچه که اجازه داریم آشکار کنیم می&zwnj;دانیم.</p>
</blockquote>
<div class="c1">
<h4 style="direction:rtl">8- پسران مخلوق - تثلیث یافته</h4></div>

<p style="direction:rtl">  علاوه بر پسران مخلوق - تثلیث یافته که در این نوشته مورد بررسی قرار می&zwnj;گیرند، رسته&zwnj;های بیشمار آشکار ناشده از موجودات مخلوق - تثلیث یافته &mdash; نوادگان متنوع روابط چندگانۀ هفت گروه پایانمند و شخصیتهای بهشت - هاونا &mdash; وجود دارند. اما کلیۀ این موجودات مخلوق - تثلیث یافته، آشکار شده و آشکار ناشده، توسط پدر جهانی از عطیۀ شخصیت برخوردار می&zwnj;شوند.</p>
<p style="direction:rtl">  هنگامی که پسران فراز یابندۀ تثلیث یافته و بهشت - هاونا تثلیث یافتۀ جدید جوان و آموزش نیافته هستند، معمولاً برای مدتهای طولانی خدمت در هفت کرات بهشتی روح بیکران اعزام می&zwnj;شوند، جایی که تحت سرپرستی هفت مدیر عالی اجرایی خدمت می&zwnj;کنند. آنها ممکن است متعاقباً برای آموزش بیشتر در جهانهای محلی توسط پسران آموزگار تثلیث پذیرفته شوند.</p>
<p style="direction:rtl">  این پسران پذیرفته شده که از منشأ والا و جلال یافته می&zwnj;باشند، شاگردان، یاوران دانشجوی پسران آموزگار هستند، و در رابطه با طبقه&zwnj;بندی آنها اغلب به طور موقت در زمرۀ این پسران محسوب می&zwnj;شوند. آنها می&zwnj;توانند بسیاری از مأموریتهای مهم را از سوی قلمرو انتخابی خدمت خود با فداکاری اجرا کنند و قطعاً چنین می&zwnj;کنند.</p>
<p style="direction:rtl">  پسران آموزگار در جهانهای محلی می&zwnj;توانند سرپرستان مخلوق - تثلیث یافتۀ خود را برای پذیرش توسط تثلیث بهشت نامزد کنند. آنها با پشت سر گذاشتن این پذیرش به عنوان پسران تثلیث یافتۀ کمال به خدمت قدمای ایامها در هفت ابرجهان، که سرنوشت شناخته شدۀ کنونی این گروه بی&zwnj;نظیر از موجودات دو بار تثلیث یافته است، وارد می&zwnj;شوند.</p>
<p style="direction:rtl">  کلیۀ پسران مخلوق - تثلیث یافته با تثلیث احاطه نمی&zwnj;شوند؛ بسیاری از آنها دستیاران و سفیران هفت روح استاد بهشت، ارواح بازتابگر ابرجهانها، و ارواح مادر آفرینشهای محلی می&zwnj;شوند. دیگران ممکن است مأموریتهای ویژه&zwnj;ای را در جزیرۀ جاودان پذیرا شوند. باز ممکن است دیگران در کرات اسرارآمیز پدر و در کرات بهشتی روح به خدمات ویژه&zwnj;ای وارد شوند. سرانجام بسیاری به گروه مشترک پسران تثلیث یافته در مدار داخلی هاونا راه خویش را می&zwnj;یابند.</p>
<p style="direction:rtl">  به جز پسران تثلیث یافتۀ کمال و آنهایی که در وایسجرینگتون گرد هم می&zwnj;آیند، به نظر می&zwnj;رسد سرنوشت متعالی کلیۀ پسران مخلوق - تثلیث یافته ورود به داخل سپاه پایانمندان تثلیث یافته، یکی از هفت سپاه بهشتی نهایت، باشد.</p>
<div class="c1">
<h4 style="direction:rtl">9- نگاهبانان آسمانی</h4></div>

<p style="direction:rtl">  پسران مخلوق - تثلیث یافته در کلاسهای هفت هزار نفره توسط تثلیث بهشت پذیرفته می&zwnj;شوند. این فرزندان تثلیث یافتۀ انسانهای کامل شده و شخصیتهای بهشت - هاونا همگی به طور یکسان توسط الوهیتها پذیرفته می&zwnj;شوند، اما آنها مطابق توصیۀ آموزگاران سابقشان، پسران آموزگار تثلیث، به ابرجهانها گمارده می&zwnj;شوند. آنهایی که خدمت قابل قبول&zwnj;تری داشته&zwnj;اند یاوران به کار گمارده شدۀ والای پسر هستند؛ آنهایی که کارکرد ممتاز کمتری داشته&zwnj;اند به عنوان نگاهبانان آسمانی تخصیص می&zwnj;یابند.</p>
<p style="direction:rtl">  هنگامی که این موجودات بی&zwnj;نظیر با تثلیث احاطه می&zwnj;شوند، برای دولتهای ابرجهان دستیاران ارزشمندی می&zwnj;شوند. آنها در امور دوران زندگانی فراز گرایانه مهارت دارند، نه به واسطۀ فراز یابندگی شخصی، بلکه در نتیجۀ خدمتشان با پسران آموزگار تثلیث در کرات فضا.</p>
<p style="direction:rtl">  تقریباً یک میلیارد نگاهبان آسمانی در اُروانتان به کار گمارده شده&zwnj;اند. آنها عمدتاً به دولتهای کمالهای ایامها در ستاد مرکزی ناحیه&zwnj;های اصلی تخصیص یافته&zwnj;اند و توسط یک گروه از انسانهای فراز یابندۀ با پسر پیوند یافته به گونه&zwnj;ای توانمند یاری می&zwnj;شوند.</p>
<p style="direction:rtl">  نگاهبانان آسمانی افسران دادگاههای قدمای ایامها می&zwnj;باشند که به عنوان قاصدان دادگاه و به عنوان حاملین احضاریه&zwnj;ها و تصمیمات دادگاههای گوناگون دولتهای ابرجهان عمل می&zwnj;کنند. آنها عوامل توقیف کنندۀ قدمای ایامها هستند؛ آنها از یوورسا اعزام می&zwnj;شوند تا موجوداتی را که حضورشان در پیشگاه قضات ابرجهان لازم است باز گردانند؛ آنها فرامین بازداشت هر شخصیتی را در ابرجهان اجرا می&zwnj;کنند. آنها همچنین انسانهای با روح پیوند یافتۀ جهانهای محلی را که به هر دلیلی حضورشان در یوورسا لازم است همراهی می&zwnj;کنند.</p>
<p style="direction:rtl">  نگاهبانان آسمانی و دستیارانشان، یاوران والای پسر، هیچگاه توسط تنظیم کنندگان مورد سکنی واقع نشده&zwnj;اند. آنها با روح یا پسر نیز پیوند نیافته&zwnj;اند. با این وجود، احاطۀ تثلیث بهشت وضعیت پیوند نیافتۀ پسران تثلیث یافتۀ کمال را جبران می&zwnj;کند. ممکن است احاطۀ تثلیث صرفاً روی ایده&zwnj;ای که در یک پسر مخلوق - تثلیث یافته تجسم یافته است عمل کند، و پسر احاطه شده را غیر از آن تغییر نیافته باقی گذارد، اما چنین محدودیتی فقط هنگامی که چنین برنامه&zwnj;ریزی شده است به وقوع می&zwnj;پیوندد.</p>
<p style="direction:rtl">  این پسران دو بار تثلیث یافته موجودات شگفت&zwnj;انگیزی هستند، اما آنها به اندازۀ دستیاران فراز یابندۀ خویش چند هنره و قابل اتکا نیستند؛ آنها فاقد آن تجربۀ فوق&zwnj;العاده و ژرف شخصی هستند که باقیماندۀ پسران متعلق به این گروه از طریق صعود واقعی از قلمروهای تاریک فضا به جلال کسب کرده&zwnj;اند. ما که به دوران زندگانی فرازگرایانه تعلق داریم آنها را دوست داریم و هر کاری را که در توان داریم انجام می&zwnj;دهیم تا نقصانهای آنها را جبران نماییم، اما آنها همواره ما را به واسطۀ منشأ دون پایه و ظرفیتمان برای کسب تجربه سپاسگزار می&zwnj;کنند. میل آنها برای شناخت و تأیید نقصانهایشان در واقعیتهای قابل تجربۀ صعود جهان بی&zwnj;اندازه زیبا و گاهی اوقات به گونه&zwnj;ای بسیار متأثر کننده رقت&zwnj;انگیز است.</p>
<p style="direction:rtl">  پسران تثلیث یافتۀ کمال در مقایسه با سایر پسران با تثلیث احاطه شده محدود هستند زیرا ظرفیت تجربی&zwnj;شان به زمان و فضا محدود است. آنها به رغم آموزش طولانی توسط مدیران عالی اجرایی و پسران آموزگار از نظر تجربی کمبود دارند، و اگر به سبب این امر نبود، اشباع تجربی مانع وجود آنها در زمرۀ ذخیره&zwnj;ها برای کسب تجربه در یک عصر آیندۀ جهان می&zwnj;شد. به عبارت ساده هیچ چیز در تمامی وجود جهانی نمی&zwnj;تواند جای تجربۀ واقعی شخصی را بگیرد، و این پسران مخلوق - تثلیث یافته برای کارکرد تجربی در یک عصر آیندۀ جهان به صورت ذخیره حفظ شده&zwnj;اند.</p>
<p style="direction:rtl">  من در کرات قصر اغلب دیده&zwnj;ام که این افسران والامنش دادگاههای بالای ابرجهان حتی به تازه واردهای کرات تکاملی فضا چنان با اشتیاق و آرزو می&zwnj;نگرند که کسی نمی&zwnj;تواند به این درک نرسد که این دارندگان تثلیث غیرتجربی به راستی نسبت به برادران به ظاهر کمتر خوش اقبال خود که از طریق گامهای با حسن نیت تجربی و زندگی واقعی در مسیر جهانی بالا می&zwnj;روند حسادت می&zwnj;ورزند. آنها به رغم محظورات و محدودیتهایشان هنگامی که زمان اجرای برنامه&zwnj;های پیچیدۀ اداری دولتهای ابرجهان فرا می&zwnj;رسد یک گروه بسیار مفید و پیوسته راغب از کارکنان هستند.</p>
<div class="c1">
<h4 style="direction:rtl">10- یاوران والای پسر</h4></div>

<p style="direction:rtl">  یاوران والای پسر گروه برتر پسران دوباره تثلیث یافتۀ تثلیث یافته از موجودات فراز یابندۀ جلال یافتۀ سپاه انسانی نهایت و دستیاران ابدی آنها، شخصیتهای بهشت - هاونا، هستند. آنها به خدمت ابرجهان گمارده شده&zwnj;اند و برای پسران والای دولتهای قدمای ایامها به عنوان مددکاران شخصی عمل می&zwnj;کنند. آنها را می&zwnj;شود به طور مناسب منشی&zwnj;های خصوصی نامید. آنها گهگاه برای مأموریتهای ویژه و سایر ارتباطات گروهی پسران والا به عنوان منشی عمل می&zwnj;کنند. آنها به کامل کنندگان خرد، مشاوران الهی، بازرسان جهانی، پیام&zwnj;آوران توانمند، آنهایی که در اتوریتۀ بالا هستند، و آنهایی که بدون نام و شماره هستند خدمت می&zwnj;کنند.</p>
<p style="direction:rtl">  اگر در بحث پیرامون نگاهبانان آسمانی به نظر می&zwnj;رسد من به محدودیتها و محظورات این پسران دو بار تثلیث یافته جلب توجه نموده&zwnj;ام ، اکنون بگذارید با انصاف تمام به یک نقطه قوت بزرگ آنها جلب توجه بنمایم، خصیصه&zwnj;ای که آنها را برای ما تقریباً گرانبها می&zwnj;سازد. این موجودات حتی وجود خود را مرهون این واقعیت می&zwnj;باشند که آنها تجسم یک مفهوم واحد و متعالی هستند. آنها تجلی شخصیتی یک ایدۀ الهی هستند، یک آرمان جهانی که پیش از آن هرگز تصور نشده، بیان نشده، یا تثلیث نیافته است. و آنها متعاقباً با تثلیث احاطه یافته&zwnj;اند؛ از این رو آنها دقیقاً خرد تثلیث الهی را که به وجود ایده و ایده&zwnj;آل وجود شخصیت آنها مربوط است نشان می&zwnj;دهند و تجسم آن هستند. تا جایی که آن مفهوم ویژه برای جهانها قابل آشکارسازی باشد، این شخصیتها تجسم تمامی هر آنچه که هر مخلوق یا آفرینندۀ هوشمند بتواند احتمالاً تصور کند، بیان کند، یا نمایانگر آن باشد می&zwnj;باشند. <em>آنها همان ایده&zwnj;ای هستند که تجسم یافته است</em>.</p>
<p style="direction:rtl">  آیا نمی&zwnj;توانید ببینید که چنین تمرکز زنده&zwnj;ای از یک مفهوم واحد متعالی از واقعیت جهان برای آنهایی که ادارۀ ابرجهانها به عهده&zwnj;شان گذارده شده حاوی خدمات بسیاری است؟</p>
<p style="direction:rtl">  مدتی نه چندان پیش من مسئولیت یافتم که سرپرستی یک کمیسیون شش نفره &mdash; یکی از هر یک از پسران والا &mdash; را که به مطالعۀ سه مشکل مربوط به یک گروه از جهانهای جدید در بخشهای جنوبی اروانتان گمارده شده بودند به عهده گیرم. هنگامی که من از رئیس یاوران والای پسر در یوورسا برای گمارش موقت این منشی​ها به کمیسیونم درخواست به عمل آوردم به طور جدی از ارزش این رسته آگاهی یافتم. اولین ایدۀ ما توسط یک یاور والای پسر در یوورسا که فوراً به گروه ما ملحق گشت عرضه گردید. مشکل دوم ما در یک یاور والای پسر که به ابرجهان شمارۀ سه گمارده شده بود تجسم یافته بود. ما از طریق ادارۀ اطلاعات جهان مرکزی برای همکاری و انتشار دانش ضروری از این منبع کمک زیادی به دست آوردیم، اما هیچ چیز با کمک ارائه شده توسط حضور واقعی یک شخصیت که یک مفهومِ مخلوق - تثلیث یافته در تعالیت و الوهیت تثلیث یافته در نهایت <em>است</em> قابل مقایسه نیست. در رابطه با مشکل سوم ما، اسناد بهشت فاش ساختند که چنین ایده​ای هرگز توسط مخلوق تثلیث نیافته بود.</p>
<p style="direction:rtl">  یاوران والای پسر شخصیت یابیهایی بی&zwnj;نظیر و آغازین هستند که از مفاهیم عظیم و آرمانهای حیرت انگیز برخوردارند. و آنها بدین گونه قادرند گهگاه روشنگری وصف ناپذیری به بحث و بررسیهای ما بدهند. هنگامی که من در یک مکان دور دست در جهانهای فضا در مأموریت عمل می&zwnj;کنم، فکر کنید این چه معنی می&zwnj;دهد، از طریق یاری، اگر من آنقدر خوش اقبال باشم که یک پسر والای یاور به مأموریت من وصل باشد که تمامیت برداشت الهی در رابطه با خود مشکلی باشد که من برای تهاجم به آن و حل آن اعزام شده&zwnj;ام؛ و من مکرراً عین این تجربه را داشته&zwnj;ام. تنها دشواری در رابطه با این طرح این است که هیچ ابرجهانی نمی&zwnj;تواند یک سری کامل از این ایده&zwnj;های تثلیث یافته را داشته باشد؛ ما فقط یک هفتم از این موجودات را به دست می&zwnj;آوریم؛ لذا این فقط در حدود یک بار در هفت دفعه است که ما از معاشرت شخصی با این موجودات لذت می&zwnj;بریم، حتی هنگامی که مدارک نشان می&zwnj;دهند که ایده تثلیث یافته شده است.</p>
<p style="direction:rtl">  ما می&zwnj;توانیم از تعداد بسیار بیشتری از این موجودات در یووِرسا با فایدۀ زیاد استفاده کنیم. به دلیل ارزش آنها برای حکومتهای ابرجهان، ما به هر طریق ممکن رهنوردان فضا و همچنین ساکنان بهشت را تشویق می&zwnj;کنیم که بعد از این که آن واقعیات تجربی را که برای اجرای چنین ماجراهای خلاق ضروری هستند به یکدیگر ارزانی داشتند برای تثلیث یابی تلاش کنند.</p>
<p style="direction:rtl">  ما اکنون در حدود یک و یک چهارم میلیون یاور والای پسر در ابرجهان خود داریم، و آنها حتی همینطور که در یوورسا عمل می&zwnj;کنند، در ناحیه&zwnj;های اصلی و فرعی هر دو خدمت می&zwnj;کنند. آنها اغلب در مأموریتهای ما در جهانهای دور ما را همراهی می&zwnj;کنند. یاوران والای پسر به هر پسر یا به هر کمیسیون به طور دائم گمارده نشده&zwnj;اند. آنها در گردش دائم و مشغول به خدمت هستند، تا ایده یا آرمانی که آنها تبلور آن <em>هستند</em> بتواند به بهترین نحو موجب پیشبرد مقاصد جاودانۀ تثلیث بهشت که آنان پسران آن شده&zwnj;اند بشود.</p>
<p style="direction:rtl">  آنها به گونه&zwnj;ای متأثر کننده باعاطفه، به طرزی عالی وفادار، به گونه&zwnj;ای بدیع باهوش، در رابطه با یک ایدۀ واحد فوق&zwnj;العاده خردمند، و بی&zwnj;نهایت فروتن هستند. در حالی که آنها می&zwnj;توانند دانش جهان را در رابطه با یک ایده یا آرمانشان به شما ارزانی دارند، این تقریباً رقت&zwnj;انگیز است که آنها را در حال جستجوی دانش و اطلاعات پیرامون موضوعات متعدد دیگر حتی از انسانهای فراز یابنده مشاهده کنید.</p>
<p style="direction:rtl">  و این روایت منشأ، طبیعت، و کارکرد برخی از آنهایی که پسران تثلیث یافتۀ خداوند نامیده شده&zwnj;اند می&zwnj;باشد، به خصوص آنهایی که از میان پذیرش الهی تثلیث بهشت عبور کرده&zwnj;اند، و به خدمات ابرجهانها گمارده شده&zwnj;اند، تا در آنجا به همراه مدیران قدمای ایامها در تلاشهای خستگی ناپذیرشان برای تسهیل پیشرفت رو به داخل انسانهای فراز یابندۀ زمان به سمت مقصد بلافصل آنها در هاونا و هدف نهایی بهشتیشان همکاری خردمندانه و فهیمانه بدهند.</p>
<p style="direction:rtl">  [نگاشته شده توسط یک پیام&zwnj;آور توانمند از سپاه آشکار کنندۀ اروانتان.]</p>
</body>
</html>
