<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 23 - ام‌آوران منفرد</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">نسخۀ پیشنویس</span></h1>
</div>
 <div class="c1">
 <h1 style="direction:rtl">کتاب یورنشیا</h1>
</div>
<div class="c1">
<h4 style="direction:rtl">مقالۀ 23</h4>
</div>
<div class="c1">
<h4 style="direction:rtl">پیام‌آوران منفرد</h4>
</div>

<p style="direction:rtl">  پیام&zwnj;آوران منفرد گروه شخصی و جهانی آفریدگار مشترک هستند؛ آنها رستۀ اول و ارشد شخصیتهای بالاتر روح بیکران می&zwnj;باشند. آنها نمایانگر عمل آغازین خلاق روح بیکران در کارکرد منفرد به منظور به وجود آوردن شخصیتهای منفرد روحی می&zwnj;باشند. نه پدر و نه پسر در این پدیداری حیرت&zwnj;آور روحی به طور مستقیم شرکت نکردند.</p>
<p style="direction:rtl">  این پیام&zwnj;آوران روحی در یک رخداد منفرد خلاق شخصیت یافتند، و تعداد آنها ثابت است. اگر چه من یکی از این موجودات خارق&zwnj;العاده را در این مأموریت کنونی با خود همراه دارم، نمی&zwnj;دانم چه تعداد از این شخصیتها در جهان جهانها وجود دارند. من فقط گهگاه اطلاع می&zwnj;یابم که چه تعداد از آنهایی که تاریخچه&zwnj;شان ثبت شده است برای زمان حاضر در محدودۀ حوزۀ اختیار ابرجهان ما عمل می&zwnj;کنند. از آخرین گزارش یوورسا من مشاهده می&zwnj;کنم که تقریباً 7690 تریلیون پیام&zwnj;آور منفرد که در آن هنگام در محدودۀ مرزهای اروانتان عمل می&zwnj;کردند وجود داشتند؛ و من حدس می&zwnj;زنم که این بسیار کمتر از یک هفتم تعداد کل آنان است.</p>
<div class="c1">
<h4 style="direction:rtl">1- طبیعت و منشأ پیام&zwnj;آوران منفرد</h4></div>

<p style="direction:rtl">  بلافاصله به دنبال آفرینش هفت روح مدارهای هاونا روح بیکران گروه عظیم پیام&zwnj;آوران منفرد را به وجود آورد. به جز بهشت و مدارهای هاونا هیچ بخش از آفرینش جهانی پیش از پیام&zwnj;آوران منفرد وجود نداشته است؛ آنها در سرتاسر جهان بزرگ از نزدیک به ابدیت عمل کرده&zwnj;اند. آنها برای تکنیک الهیِ روح بیکران برای خود آشکارسازی به و تماس شخصی با آفرینشهای پهناور زمان و فضا اساسی هستند.</p>
<p style="direction:rtl">  به رغم این که این پیام&zwnj;آوران از نزدیک به ایام ابدیت وجود داشته&zwnj;اند، همگی نسبت به آغاز خویش آگاهند. آنها نسبت به زمان آگاه هستند، و در زمرۀ اولین آفرینشهای روح بیکران هستند که از چنین آگاهی نسبت به زمان برخوردار می&zwnj;باشند. آنها اولین مخلوقات به دنیا آمدۀ روح بیکران هستند که در زمان شخصیت یافته و در فضا روحی شده&zwnj;اند.</p>
<p style="direction:rtl">  این ارواح منفرد به صورت موجودات روحی تمام و کمال و کاملاً توانمند در سحرگاه زمان پدیدار گشتند. آنها همگی برابر هستند، و هیچ طبقه یا بخشی فرعی از آنها وجود ندارد که مبتنی بر تنوع شخصی باشد. طبقه&zwnj;بندیهای آنها کاملاً بر مبنای نوع کاری است که گهگاه به آن تخصیص می&zwnj;یابند.</p>
<p style="direction:rtl">  انسانها به عنوان موجودات تقریباً مادی در کرات فضا شروع می&zwnj;کنند و به سوی مراکز بزرگ به سمت درون صعود می&zwnj;کنند؛ این ارواح منفرد در مرکز تمامی چیزها آغاز می&zwnj;کنند و در آفرینشهای دوردست، حتی تک تک کرات بیرونی&zwnj;ترین جهانهای محلی و حتی فراتر از آنها مشتاق مأموریت هستند.</p>
<p style="direction:rtl">  آنها گر چه پیام&zwnj;آوران منفرد نام یافته&zwnj;اند، ارواح یکه و تنها نیستند، چرا که به راستی دوست دارند به تنهایی کار کنند. در سرتاسر آفرینش آنها تنها موجوداتی هستند که می&zwnj;توانند از یک وجود تنها لذت ببرند و می&zwnj;برند، با این همه آنها از مصاحبت با تعداد بسیار اندکی از رسته&zwnj;های هوشمند جهان که می&zwnj;توانند با آنها روابط برادرانه داشته باشند به طور یکسان لذت می&zwnj;برند.</p>
<p style="direction:rtl">  پیام&zwnj;آوران منفرد در سرویس خویش منزوی نیستند؛ آنها با گنجینۀ هوشمندیِ تمامی آفرینش، آنطور که قادرند به تمامی پخشهای خبری قلمروهای اقامت موقتشان &rdquo;گوش فرا دهند&ldquo;، دائما در تماس هستند. آنها همچنین می&zwnj;توانند با اعضای گروه بلافصل خودشان، آن موجوداتی که همان نوع کار را در همان ابرجهان انجام می&zwnj;دهند، ارتباط متقابل برقرار کنند. آنها می&zwnj;توانند با همنوعان دیگر خود ارتباط برقرار سازند، اما توسط شورای هفت روح استاد رهنمود یافته&zwnj;اند که چنین نکنند، و آنها یک گروه وفادار هستند؛ آنها سرپیچی یا خطا نمی&zwnj;کنند. هیچ سندی وجود ندارد که یک پیام&zwnj;آور منفرد تاکنون به ورطۀ تاریکی درغلطیده باشد.</p>
<p style="direction:rtl">  پیام&zwnj;آوران منفرد، همانند مدیران نیروی جهان، در زمرۀ انواع بسیار اندکی از موجودات هستند که در سراسر قلمروهایی عمل می&zwnj;کنند که از توقیف یا حبس توسط دادگاههای زمان و فضا معاف می&zwnj;باشند. آنها نمی&zwnj;توانند برای حضور یافتن در برابر کسی جز هفت روح استاد احضار شوند، اما در تمامی تاریخچۀ جهان بنیادین این شورای بهشت برای داوری پیرامون پروندۀ یک پیام&zwnj;آور منفرد هرگز فراخوانده نشده است.</p>
<p style="direction:rtl">  این پیام&zwnj;آوران که به تنهایی به مأموریت می&zwnj;روند یک گروه قابل اطمینان، متکی به خود، همه فن حریف، کاملاً معنوی، و وسیعاً دلسوز از موجودات آفریده شده هستند که از سومین منبع و مرکز سرچشمه یافته&zwnj;اند. آنها با اتوریتۀ روح بیکران ساکن جزیرۀ مرکزی بهشت و آنطور که در کرات ستاد مرکزی جهانهای محلی شخصیت می&zwnj;یابند عمل می&zwnj;کنند. آنها سهم برندگان دائم از مدار مستقیمی هستند که از روح بیکران سرچشمه یافته است، حتی هنگامی که تحت نفوذ بلافصل ارواح مادر جهان محلی در آفرینشهای محلی عمل می&zwnj;کنند.</p>
<p style="direction:rtl">  برای این که این پیام&zwnj;آوران منفرد باید به تنهایی سفر و کار کنند یک دلیل تکنیکی وجود دارد. آنها برای دوره&zwnj;های کوتاه و هنگامی که ساکن هستند، می&zwnj;توانند در یک گروه تشریک مساعی کنند، اما هنگامی که بدین گونه گرد هم می&zwnj;آیند، همگی از نگهداری و هدایت مدار بهشتی خود قطع می&zwnj;شوند؛ آنها کاملاً در انزوا قرار می&zwnj;گیرند. هنگامی که آنها در گذار هستند، یا هنگامی که در مدارهای فضا و جریانات زمان عمل می&zwnj;کنند، اگر دو تن یا تعداد بیشتری از این رسته نزدیک هم باشند، هر دو یا همگی از ارتباط با نیروهای بالاترِ در گردش بیرون افکنده می&zwnj;شوند. آنچنان که شما ممکن است با سمبلهای روشنگر توصیف کنید &rdquo;آنها مدارشان اتصالی پیدا می&zwnj;کند&ldquo;. لذا آنها به طور نهادین در درون خود یک نیروی آژیر اتوماتیک، یک علامت هشدار دهنده دارند، که به گونه&zwnj;ای خطاناپذیر عمل می&zwnj;کند تا آنها را از تضادهای در حال نزدیکی آگاه سازد و چنان آنها را به طور مکفی به گونه&zwnj;ای استوار جدا نگاه می&zwnj;دارد که در کارکرد صحیح و مؤثر آنها اخلال ایجاد نشود. آنها همچنین از نیروهای ذاتی و اتوماتیکی برخوردارند که نزدیکی ارواح الهام یافتۀ تثلیث و تنظیم کنندگان فکری الهی، هر دو را، کشف می&zwnj;کند و نشان می&zwnj;دهد.</p>
<p style="direction:rtl">  این پیام&zwnj;آوران از هیچ قدرت بسط شخصیت یا تولید مثل برخوردار نیستند، اما عملاً هیچ کاری در جهانها وجود ندارد که آنها نتوانند در آن درگیر شوند، و نتوانند چیزی ضروری و سودمند به آن ارزانی دارند. آنها به ویژه برای آنهایی که درگیر ادارۀ امور جهان هستند در وقت بسیار صرفه جویی می&zwnj;کنند؛ آنها به همگی ما، از بالاترین تا پایین&zwnj;ترین، یاری می&zwnj;رسانند.</p>
<div class="c1">
<h4 style="direction:rtl">2- مأموریتهای پیام&zwnj;آوران منفرد</h4></div>

<p style="direction:rtl">  پیام&zwnj;آوران منفرد به هیچ شخصیت تنها یا گروه از شخصیتهای آسمانی به طور دائم وصل نیستند. آنها همیشه به واسطۀ مأموریت به کار گمارده می&zwnj;شوند، و در طول این خدمت تحت سرپرستی بلافصل آنهایی که قلمروهای اتصال آنها را سرپرستی می&zwnj;کنند کار می&zwnj;کنند. آنها در میان خود هیچ نوع سازمان یا دولتی ندارند؛ آنها پیام&zwnj;آوران <em>منفرد</em> هستند.</p>
<p style="direction:rtl">  پیام&zwnj;آوران منفرد توسط روح بیکران به هفت بخش زیرین خدمت گمارده می&zwnj;شوند:</p>
<blockquote>
<p style="direction:rtl">  1- پیام&zwnj;آوران تثلیث بهشت.</p>
<p style="direction:rtl">  2- پیام&zwnj;آوران مدارهای هاوُنا.</p>
<p style="direction:rtl">  3- پیام&zwnj;آوران ابرجهانها.</p>
<p style="direction:rtl">  4- پیام&zwnj;آوران جهانهای محلی.</p>
<p style="direction:rtl">  5- کاوشگران حاوی مأموریت هدایت نشده.</p>
<p style="direction:rtl">  6- سفیران و فرستادگان حاوی مأموریت ویژه.</p>
<p style="direction:rtl">  7- آشکار کنندگان حقیقت.</p>
</blockquote>
<p style="direction:rtl">  این پیام&zwnj;آوران روحی از یک نوع خدمت به نوع دیگر از هر جهت قابل تعویض هستند؛ چنین جا به جاییهایی دائماً به وقوع می&zwnj;پیوندند. هیچ رستۀ جداگانه از پیام&zwnj;آوران منفرد وجود ندارد؛ آنها از نظر معنوی شبیه هم هستند و از هر جهت برابرند. در حالی که آنها به طور کلی با شماره مشخص می&zwnj;شوند، برای روح بیکران با نامهای شخصی شناخته می&zwnj;شوند. آنها برای باقی ما با نام یا شماره که مشخص کنندۀ مأموریت جاری آنها است شناخته می&zwnj;شوند.</p>
<p style="direction:rtl">  1- <em>پیام&zwnj;آوران تثلیث بهشت</em>. من اجازه ندارم چیز زیادی را از کار آن گروه از پیام&zwnj;آوران که به تثلیث تخصیص یافته&zwnj;اند آشکار سازم. آنها خادمان مورد اعتماد و سرّی الوهیتها هستند، و هنگامی که پیامهای ویژه&zwnj;ای که در بر گیرندۀ سیاستهای آشکار ناشده و رویکرد آیندۀ خدایان می&zwnj;باشد به آنان سپرده می&zwnj;شود، هرگز دانسته نشده است که آنها رازی را فاش کنند یا نسبت به اعتمادی که به رستۀ آنان شده خیانت ورزند. و تمامی این امر در این رابطه نقل نمی&zwnj;شود که نسبت به کمال آنها خودستایی شود، بلکه به این اشاره شود که الوهیتها می&zwnj;توانند <em>موجوداتی کامل</em> بیافرینند و چنین می&zwnj;کنند.</p>
<p style="direction:rtl">  سردرگمی و آشفتگی یورنشیا نشانگر این نیست که حکمرانان بهشت فاقد علاقه یا توانایی برای مدیریت متفاوت امور هستند. آفرینندگان برای این که یورنشیا را یک بهشت راستین سازند از قدرت کامل برخوردارند، اما چنین عدنی به پیدایش آن کاراکترهای قوی، والامنش، و با تجربه&zwnj;ای که خدایان با اطمینان بسیار از میان سندانهای ضرورت و چکشهای اندوه در کرۀ شما شکل می&zwnj;دهند کمک نمی&zwnj;کند. اضطرابها و محنتهای شما، مصائب و ناامیدیهای شما، درست همانقدر بخشی از طرح الهی در کرۀ شما هستند که کمال بدیع و انطباق بیکرانِ تمامی چیزها با مقصود عالی&zwnj;شان در کرات جهان مرکزی و کامل می&zwnj;باشند.</p>
<p style="direction:rtl">  2- <em>پیام&zwnj;آوران مدارهای هاونا</em>. شما در سراسر دوران فراز یابنده به گونه&zwnj;ای مبهم ولی به طور فزاینده قادر خواهید بود که به حضور پیام&zwnj;آوران منفرد پی ببرید، اما تا وقتی که به هاونا نرسید، آنها را به گونه&zwnj;ای خطاناپذیر نخواهید شناخت. اولین پیام&zwnj;آورانی که شما به طور رو در رو خواهید دید پیام&zwnj;آوران مدارهای هاونا خواهند بود.</p>
<p style="direction:rtl">  پیام&zwnj;آوران منفرد از روابط ویژه&zwnj;ای با بومیان کرات هاونا برخوردار هستند. این پیام&zwnj;آوران، که در هنگام ارتباط با یکدیگر از نظر کارکردی بسیار در محدودیت قرار دارند، می&zwnj;توانند رابطه&zwnj;ای بسیار نزدیک و شخصی با بومیان هاونا برقرار کنند و چنین می&zwnj;کنند. اما کاملاً غیرممکن است که خرسندیهای عالی را که به دنبال تماس اذهان این موجودات الهی کامل با ارواح چنین شخصیتهای نزدیک به متعال حاصل می&zwnj;شود به اذهان بشری انتقال داد.</p>
<p style="direction:rtl">  3- <em>پیام&zwnj;آوران ابرجهانها</em>. قدمای ایامها، آن شخصیتهایی که از منشأ تثلیث برخوردارند و مسئولیت سرنوشت هفت ابرجهان را به عهده دارند، آن سه موجود برخوردار از قدرت الهی و خرد اداری، به وفور از پیام&zwnj;آوران منفرد برخوردار شده&zwnj;اند. فقط از طریق این رسته از پیام&zwnj;آوران است که حکمرانان سه&zwnj;گانۀ یک ابرجهان می&zwnj;توانند به طور مستقیم و شخصاً با حکمرانان ابرجهان دیگر ارتباط برقرار کنند. احتمالاً به جز ارواح الهام یافتۀ تثلیث، پیام&zwnj;آوران منفرد تنها نوع آمادۀ موجودات روحی هوشمند هستند که می&zwnj;توانند از ستاد مرکزی یک ابرجهان به ستاد مرکزی ابرجهان دیگر مستقیماً اعزام گردند. کلیۀ شخصیتهای دیگر باید از طریق هاونا و کرات اجرایی ارواح استاد به چنین سفرهایی دست زنند.</p>
<p style="direction:rtl">  برخی از انواع اطلاعات وجود دارند که نمی&zwnj;شود از طریق پیام&zwnj;آوران جاذبه، بازتاب، یا پخش خبری به دست آیند. و هنگامی که قدمای ایامها با قطعیت این چیزها را بدانند باید یک پیام&zwnj;آور منفرد به منبع خبر اعزام دارند. مدتها پیش از وجود حیات در یورنشیا پیام&zwnj;آوری که اکنون با من مرتبط است از یوورسا به مأموریتی در جهان مرکزی گمارده شد. او برای تقریباً یک میلیون سال از فراخوانیهای اروانتان غایب بود اما در موعد مناسب با اطلاعات درخواست شده بازگشت.</p>
<p style="direction:rtl">  هیچ محدودیتی برای خدمت پیام&zwnj;آوران منفرد در ابرجهانها وجود ندارد؛ آنها می&zwnj;توانند به عنوان مجریان دادگاههای بالا یا به عنوان گردآوری کنندگان اطلاعات برای سعادت عالم عمل کنند. از میان کلیۀ ابر آفرینشها، آنها از همه بیشتر از خدمت در اروانتان شادمان هستند زیرا در اینجا نیاز از همه بیشتر است و فرصتها برای تلاش قهرمانانه به اندازۀ زیاد افزایش یافته است. در قلمروهای نیازمندتر ما همگی از خشنودی نسبت یک کارکرد سرشارتر لذت می&zwnj;بریم.</p>
<p style="direction:rtl">  4- <em>پیام&zwnj;آوران جهانهای محلی</em>. در خدمات یک جهان محلی هیچ حدی در کارکرد پیام&zwnj;آوران منفرد وجود ندارد. آنها آشکار کنندگان وفادار انگیزه&zwnj;ها و هدف روح مادر جهان محلی هستند، گر چه کاملاً تحت حوزۀ اختیار پسر حکمران استاد قرار دارند. و این امر در مورد کلیۀ پیام&zwnj;آورانی که در یک جهان محلی عمل می&zwnj;کنند صدق می&zwnj;کند، چه آنها مستقیماً از ستاد مرکزی جهان سفر کنند، یا موقتاً در ارتباط با پدران کوکبه، حکمرانان سیستم، یا پرنسهای سیاره&zwnj;ای عمل کنند. پیش از تمرکز کامل قدرت در دستان یک پسر آفریننده در هنگام ارتقاءِ او به عنوان حکمران مطلق جهانش، این پیام&zwnj;آوران جهانهای محلی تحت سرپرستی کلی قدمای ایامها عمل می&zwnj;کنند و در برابر نمایندۀ مقیمشان، اتحاد ایامها، به طور بلافصل مسئول هستند.</p>
<p style="direction:rtl">  5- <em>کاوشگران حاوی مأموریت هدایت نشده</em>. هنگامی که سپاه ذخیرۀ پیام&zwnj;آوران منفرد بیش از حد عضوگیری می&zwnj;شود، از یکی از هفت مدیر عالی نیرو برای داوطلبان کاوشگری یک فراخوانی صادر می&zwnj;شود؛ و هیچگاه کمبود داوطلب وجود ندارد، زیرا آنها از اعزام شدن به صورت کاوشگران آزاد و بدون محدودیت شادمان می&zwnj;شوند، تا شور و شعفِ یافتنِ هسته&zwnj;های سازمان دهندۀ کرات و جهانهای جدید را تجربه کنند.</p>
<p style="direction:rtl">  آنها اعزام می&zwnj;شوند تا نشانه&zwnj;هایی را که توسط اندیشمندان فضایی قلمروها فراهم شده بررسی کنند. بدون شک الوهیتهای بهشت از وجود این سیستمهای کشف ناشدۀ انرژی فضا مطلع هستند، اما هرگز چنین اطلاعاتی را فاش نمی&zwnj;سازند. اگر پیام&zwnj;آوران منفرد این مراکز جدید سازمان دهندۀ انرژی را کشف و نقشه برداری نمی&zwnj;کردند، چنین پدیده&zwnj;هایی حتی از دید موجودات هوشمند قلمروهای مجاور مدتها مخفی باقی می&zwnj;ماند. پیام&zwnj;آوران منفرد به عنوان یک طبقه نسبت به جاذبه بسیار حساس هستند؛ از این رو آنها گاهی اوقات می&zwnj;توانند وجود محتمل سیارات بسیار کوچک تاریک را کشف کنند، همان کراتی که برای آزمایشات حیات به بهترین نحو انطباق یافته&zwnj;اند.</p>
<p style="direction:rtl">  این کاوشگرانِ پیام&zwnj;آور حاوی مأموریت هدایت نشده در جهان بنیادین گشت می&zwnj;زنند. آنها در گروههای کاوشگر اعزامی دائما به مناطق نقشه برداری نشدۀ تمامی فضای بیرونی می&zwnj;روند. بخش عمدۀ اطلاعاتی را که ما پیرامون رخدادها در قلمروهای فضای بیرونی داریم مدیون اکتشافات پیام&zwnj;آوران منفرد هستیم که اغلب با ستاره شناسان آسمانی کار و مطالعه می&zwnj;کنند.</p>
<p style="direction:rtl">  6- <em>سفیران و فرستادگان حاوی مأموریت ویژه</em>. جهانهای محلی که در محدودۀ یک ابرجهان واقع شده&zwnj;اند معمولاً سفیرانی را که از رسته&zwnj;های بومی فرزندیشان انتخاب شده&zwnj;اند مبادله می&zwnj;کنند. اما برای اجتناب از تأخیر، مکرراً از پیام&zwnj;آوران منفرد تقاضا می&zwnj;شود که به عنوان سفیر از یک آفرینش محلی به دیگری بروند تا یک قلمرو را برای دیگری نمایندگی و تفسیر کنند. برای مثال: هنگامی که یک قلمرو به تازگی مسکونی شده کشف می&zwnj;شود، ممکن است معلوم شود آنقدر در فضای دوردستی قرار دارد که پیش از آن که یک سفیرِ در پوشش سرافیمی قرار گرفته بتواند به این جهان بسیار دور برسد مدت زمانی طولانی سپری خواهد شد. یک موجودِ در پوشش سرافیمی قرار گرفته ممکن نیست بتواند از سرعت 558٫840 مایل یورنشیا در یک ثانیه به وقت شما فراتر رود. ستارگان حجیم، جریانات مخالف، و کج راهها، و نیز جاذبه&zwnj;های مجاور همگی متمایل به کند کردن چنین سرعتی هستند، طوری که در یک سفر طولانی حد متوسط سرعت به حدود 550٫000 مایل در ثانیه خواهد رسید.</p>
<p style="direction:rtl">  هنگامی که مشخص می&zwnj;شود که یک سفیر بومی برای رسیدن به یک جهان محلی بسیار دور به صدها سال نیاز خواهد داشت، اغلب از یک پیام&zwnj;آور منفرد تقاضا می&zwnj;شود که بلافاصله رهسپار آنجا شود تا به عنوان سفیر موقت عمل نماید. پیام&zwnj;آوران منفرد می&zwnj;توانند در وقتی بسیار کوتاه بروند، نه مستقل از زمان و فضا همچون پیام&zwnj;آوران جاذبه، بلکه نزدیک به آن. آنها همچنین به عنوان فرستادگان حاوی مأموریت ویژه در شرایط دیگر خدمت می&zwnj;کنند.</p>
<p style="direction:rtl">  7- <em>آشکار کنندگان حقیقت</em>. پیام&zwnj;آوران منفرد به مأموریت آشکار سازی حقیقت به عنوان بالاترین امانت رستۀ خود می&zwnj;نگرند. و آنها از ابرجهانها تا تک تک سیارات فضا گهگاه در این ظرفیت عمل می&zwnj;کنند. آنها مکرراً به کمیسیونهایی وصل می&zwnj;شوند که برای بسط آشکارسازی حقیقت برای کرات و سیستمها فرستاده می&zwnj;شوند.</p>
<div class="c1">
<h4 style="direction:rtl">3- خدمات پیام&zwnj;آوران منفرد در زمان و فضا</h4></div>

<p style="direction:rtl">  هنگامی که استفاده از سرویس پخش یا مکانیسم بازتاب صلاح نیست، پیام&zwnj;آوران منفرد بالاترین نوع شخصیت کامل و مطمئن هستند که برای انتقال سریع پیامهای مهم و اضطراری در تمامی قلمروها موجود است. آنها در تنوع بی&zwnj;پایانی از مأموریتها برای کمک به موجودات روحی و مادی قلمروها خدمت می&zwnj;کنند، به ویژه در جایی که عنصر زمان مطرح است. از میان کلیۀ رسته&zwnj;هایی که به خدمات حوزه&zwnj;های ابرجهان گمارده شده&zwnj;اند، آنها بالاترین و همه فن حریف&zwnj;ترین موجودات شخصیت یافته هستند که می&zwnj;توانند به مقابله جویی با زمان و فضا بسیار نزدیک شوند.</p>
<p style="direction:rtl">  برای جهان روحهایی به طور کامل تأمین شده است که از جاذبه برای مقاصد انتقال استفاده می&zwnj;کنند؛ آنها می&zwnj;توانند هر زمان به هر جا بروند &mdash; بی&zwnj;درنگ &mdash; اما آنها شخص نیستند. برخی دیگر از رهنوردان جاذبه&zwnj;ای موجودات شخصی هستند، مثل پیام&zwnj;آوران جاذبه و ثبت کنندگان فرازنده، اما آنها برای سرپرستان ابرجهان و جهان محلی فراهم نیستند. کرات مملو از فرشتگان و انسانها و سایر موجودات بسیار شخصی هستند، اما آنها به واسطۀ زمان و فضا در محدودیت قرار دارند: حد سرعت برای بیشتر موجوداتِ در پوشش سرافیمی قرار نگرفته 186٫280 مایل در ثانیه به وقت شما در کرۀ شما است. مخلوقات بینابینی و برخی دیگران می&zwnj;توانند به دو برابر این سرعت &mdash; 372٫560 مایل در ثانیه &mdash; دست یابند، و اغلب چنین می&zwnj;کنند، در حالی که سرافیمها و دیگران می&zwnj;توانند فضا را در سه برابر این سرعت، در حدود 558٫840 مایل در ثانیه بپیمایند. با این وجود هیچ شخصیت انتقالی یا پیام&zwnj;آوری وجود ندارد که میان سرعتهای آنی پیمایشگران جاذبه و سرعتهای نسبتاً آهستۀ سرافیمها عمل نماید، به جز پیام&zwnj;آوران منفرد.</p>
<p style="direction:rtl">  از این رو پیام&zwnj;آوران منفرد به طور کلی برای اعزام و سرویس در آن وضعیتهایی به کار گرفته می&zwnj;شوند که برای موفقیت در مأموریت شخصیت ضروری است، و اجتناب از اتلاف وقت، که موجب فرستادن هر نوع فوراً آمادۀ دیگر پیام&zwnj;آور شخصی می&zwnj;شود، مطلوب است. آنها تنها موجودات قطعاً شخصی شده&zwnj;ای هستند که می&zwnj;توانند با جریانات ترکیبی جهانی جهان بزرگ هماهنگ شوند. سرعت آنها در پیمایش فضا بسته به تنوع زیادی از تأثیرات مختل کننده متغیر است، اما سابقۀ کار نشان می&zwnj;دهد که پیام&zwnj;آور همکار من در سفر برای انجام این مأموریت با سرعت 841٫621٫642٫000 مایل شما در ثانیه به وقت شما پیش رفت.</p>
<p style="direction:rtl">  این کاملاً فراتر از توان من است که برای نوع مادی ذهن توضیح دهم که چگونه یک روح می&zwnj;تواند یک شخص واقعی باشد و در همان حال فضا را با چنین سرعتهای خارق&zwnj;العاده&zwnj;ای بپیماید. اما همین پیام&zwnj;آوران منفرد در واقع با این سرعتهای غیرقابل فهم به یورنشیا رفت و آمد می&zwnj;کنند. به راستی اگر به واسطۀ این واقعیت نبود تمامی نظام مدیریت جهانی از عنصر شخصی خود به اندازۀ زیاد محروم می&zwnj;گشت.</p>
<p style="direction:rtl">  پیام&zwnj;آوران منفرد قادرند در سراسر مناطق دوردست فضا به عنوان خطوط اضطراری ارتباطی، قلمروهایی که در محدودۀ مدارهای تثبیت شدۀ جهان بزرگ نیستند، عمل نمایند. آنطور که ستاره شناسان یورنشیا مسافتهای نجومی را تخمین می&zwnj;زنند، چنین می&zwnj;شود که یک پیام&zwnj;آور، هنگامی که اینطور عمل می&zwnj;نماید، می&zwnj;تواند یک پیام را به یک پیام&zwnj;آور همتا که در حدود یکصد سال نوری با وی فاصله دارد انتقال دهد یا یک ارتعاش را از میان فضا به او بفرستد.</p>
<p style="direction:rtl">  از میان هزاران موجود که در ادارۀ امور ابرجهان با ما همکاری می&zwnj;کنند، هیچیک در زمینۀ کمک عملی و یاری در صرفه جویی وقت مهمتر نیستند. در جهانهای فضا ما باید محدودیتهای زمان را به حساب آوریم؛ از این رو سرویس پیام&zwnj;آوران منفرد که به وسیلۀ امتیازات شخصی ارتباطیشان تا اندازه&zwnj;ای مستقل از فضا هستند، و به واسطۀ سرعتهای خارق&zwnj;العادۀ انتقالی خود تقریباً مستقل از زمان هستند، بسیار ارزشمند است.</p>
<p style="direction:rtl">  من قادر نیستم برای انسانهای یورنشیا توضیح دهم که چگونه پیام&zwnj;آوران منفرد می&zwnj;توانند بدون شکل باشند و با این وجود از شخصیتهای واقعی و مشخص برخوردار باشند. اگر چه آنها بدون آن شکلی هستند که به طور طبیعی با شخصیت مرتبط است، از یک حضور روحی برخوردارند که برای تمامی انواع بالاتر موجودات روحی قابل تشخیص است. پیام&zwnj;آوران منفرد تنها طبقه از موجودات هستند که به نظر می&zwnj;رسد تقریباً از کلیۀ مزیتهای یک روح بدون شکل که با کلیۀ امتیازات یک شخصیت تمام عیار همراه است برخوردار باشند. آنها اشخاص حقیقی هستند، و با این وجود تقریباً از کلیۀ ویژگیهای تجلی غیرشخصی روحی برخوردار هستند.</p>
<p style="direction:rtl">  در هفت ابرجهان معمولاً &mdash; اما نه همیشه &mdash; هر چیز که به افزودن رهایی هر مخلوق از محدودیتهای زمان و فضا تمایل دارد به همان نسبت امتیازات شخصیتی را کاهش می&zwnj;دهد. پیام&zwnj;آوران منفرد نسبت به این قانون کلی یک استثنا هستند. آنها در فعالیتهای خود در کاربرد هر یک و کلیۀ راههای نامحدود تجلی روحی، سرویس الهی، کارکرد شخصی، و ارتباط کیهانی تقریباً محدودیتی ندارند. اگر شما می&zwnj;توانستید این موجودات خارق&zwnj;العاده را با دیدگاه تجربی من در ادارۀ جهان نظاره کنید، درک می&zwnj;کردید که اگر به خاطر همکاری متنوع آنها نبود چقدر هماهنگی امور ابرجهان دشوار می&zwnj;بود.</p>
<p style="direction:rtl">  صرف نظر از این که چقدر جهان بسط یابد، احتمالاً هیچ پیام&zwnj;آور منفرد دیگری هیچگاه آفریده نخواهد شد. به تدریج که جهانها رشد می&zwnj;کنند، باید کار بسط یافتۀ مدیریت توسط انواع دیگر خادمان روحی و به وسیلۀ آن موجوداتی که منشأ در این آفرینشهای جدید دارند، مثل مخلوقات پسران خود مختار و ارواح مادر جهان محلی، به طور فزاینده به عهده گرفته شود.</p>
<div class="c1">
<h4 style="direction:rtl">4- کارکرد ویژۀ پیام&zwnj;آوران منفرد</h4></div>

<p style="direction:rtl">  به نظر می&zwnj;رسد پیام&zwnj;آوران منفرد برای تمامی انواع موجودات روحی هماهنگ کنندگان شخصیتها باشند. کارکرد آنها کمک می&zwnj;کند که کلیۀ شخصیتهای دنیای پهناور روحی همگن شوند. آنها به توسعۀ یک خود آگاهی برخوردار از هویت گروهی در کلیۀ موجودات روحی به قدر زیادی کمک می&zwnj;کنند. هر نوع موجود روحی توسط گروههای ویژۀ پیام&zwnj;آوران منفرد که برای فهم و ایجاد رابطۀ برادری با کلیۀ سایر انواع و رسته&zwnj;های به هر حال نامشابه توان چنین موجوداتی را شکوفا می&zwnj;کنند مورد خدمت واقع می&zwnj;شود.</p>
<p style="direction:rtl">  پیام&zwnj;آوران منفرد چنان توانایی شگفت&zwnj;انگیزی برای هماهنگی کلیۀ انواع و اقسام شخصیتهای متناهی &mdash; حتی برقراری تماس با نظام ابسونایتِ فوق کنترل کنندگان جهان بنیادین &mdash; نشان می&zwnj;دهند که برخی از ما چنین می&zwnj;پنداریم که آفرینش این پیام&zwnj;آوران توسط روح بیکران با اعطای ذهن متعال - غائی توسط عامل مشترک به طریقی مربوط است.</p>
<p style="direction:rtl">  هنگامی که یک پایانمند و یک شهروند بهشت در تثلیث دادن یک &rdquo;فرزند زمان و ابدیت&ldquo; با یکدیگر همکاری می&zwnj;کنند &mdash; کارکردی که شامل پتانسیلهای آشکار ناشدۀ ذهنی متعال - غائی می&zwnj;باشد &mdash; و هنگامی که چنین شخصیت طبقه بندی نشده به وایسجرینگتون اعزام می&zwnj;شود، یک پیام&zwnj;آور منفرد (یک پیامد شخصیتی مورد گمان نسبت به اعطای چنین ذهن ربانی) همیشه به عنوان نگاهبان - یار به چنین پسر مخلوق - تثلیث یافته گمارده می&zwnj;شود. این پیام&zwnj;آور پسر جدید سرنوشت را به کرۀ مأموریتش همراهی می&zwnj;کند و دیگر هیچگاه وایسجرینگتون را ترک نمی&zwnj;کند. هنگامی که یک پیام&zwnj;آور منفرد بدین نحو به سرنوشت یک فرزند زمان و ابدیت وصل می&zwnj;شود، برای ابد به سرپرستی یگانۀ آرشیتکتهای جهان بنیادین انتقال می&zwnj;یابد. ما نمی&zwnj;دانیم که آیندۀ چنین ارتباط خارق&zwnj;العاده چه می&zwnj;تواند باشد. این شراکتهای شخصیتهای بی&zwnj;نظیر برای اعصار به گرد آمدن در وایسجرینگتون ادامه داده&zwnj;اند، اما حتی یک زوج تنها نیز از آنجا تاکنون بیرون نرفته است.</p>
<p style="direction:rtl">  تعداد پیام&zwnj;آوران منفرد ثابت است، اما تثلیث یافتگی پسران سرنوشت ظاهراً یک تکنیک نامحدود است. از آنجا که یک پیام&zwnj;آور منفرد به هر پسر تثلیث یافتۀ سرنوشت وصل است، برای ما به نظر می&zwnj;رسد که زمانی در آیندۀ دور اندوختۀ پیام&zwnj;آوران به پایان خواهد رسید. چه کسی کار آنها را در جهان بزرگ به عهده خواهد گرفت؟ آیا سرویس آنها به واسطۀ یک رخداد جدید در میان ارواح الهام یافتۀ تثلیث به عهده گرفته خواهد شد؟ آیا جهان بزرگ در یک دورۀ دور بیشتر تقریباً توسط موجودات تثلیث منشأ اداره خواهد شد، حال آن که مخلوقات تک منشأ و دوگانه منشأ به قلمروهای فضای بیرونی تغییر مکان خواهند داد؟ اگر پیام&zwnj;آوران به سرویس سابق خود باز گردند، آیا این پسران سرنوشت آنها را همراهی خواهند کرد؟ آیا هنگامی که اندوختۀ پیام&zwnj;آوران منفرد به صورت نگاهبانان - یاران این فرزندان سرنوشت جذب شد، تثلیث یابیها میان پایانمندان و بهشتی - هاوناییها متوقف خواهد شد؟ آیا کلیۀ پیام&zwnj;آوران منفرد مؤثر ما در وایسجرینگتون متمرکز خواهند شد؟ آیا این شخصیتهای خارق&zwnj;العادۀ روحی با این پسران تثلیث یافتۀ سرنوشت آشکار ناشده برای ابد مرتبط خواهند بود؟ ما به این واقعیت که این زوجهایی که در وایسجرینگتون جمع می&zwnj;شوند تحت سرپرستی منحصر به فرد آن موجودات توانمند اسرارآمیز، آرشیتکتهای جهان بنیادین، قرار دارند چه اهمیتی باید بدهیم؟ ما این سؤالات و بسیاری سؤالات مشابه را از خود و از رسته&zwnj;های بیشمار دیگر از موجودات آسمانی می&zwnj;پرسیم، اما پاسخها را نمی&zwnj;دانیم.</p>
<p style="direction:rtl">  این کارکرد، به همراه بسیاری رخدادهای مشابه در مدیریت جهان به گونه&zwnj;ای خطاناپذیر نشان می&zwnj;دهد که پرسنل جهان بزرگ، حتی پرسنل هاونا و بهشت، در هماهنگی با و در رابطه با تکامل عظیم انرژیها که اکنون در سرتاسر قلمروهای فضای بیرونی دارد صورت می&zwnj;گیرد دستخوش یک تجدید سازمان قطعی و مشخص هستند.</p>
<p style="direction:rtl">  ما به این اعتقاد تمایل داریم که آیندۀ جاودان شاهد پدیده&zwnj;های تکامل جهان خواهد بود که بسیار فراتر از تمامی آن چیزی خواهد بود که گذشتۀ جاودان تجربه کرده است. و ما چنین ماجراهای خارق&zwnj;العاده&zwnj;ای را با اشتیاق بسیار و انتظار پیوسته فزاینده، حتی همچون شما، پیش بینی می&zwnj;کنیم.</p>
<p style="direction:rtl">  [عرضه شده توسط یک مشاور الهی از یوورسا.]</p>
</body>
</html>
