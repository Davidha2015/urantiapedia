<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 29 - یران نیروی جهان</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">نسخۀ پیشنویس</span></h1>
</div>
 <div class="c1">
 <h1 style="direction:rtl">کتاب یورنشیا</h1>
</div>
<div class="c1">
<h4 style="direction:rtl">مقالۀ 29</h4>
</div>
<div class="c1">
<h4 style="direction:rtl">مدیران نیروی جهان</h4>
</div>

<p style="direction:rtl">  از میان کلیۀ شخصیتهای جهان که درگیر تنظیم امور بین سیاره&zwnj;ای و بین جهانی می&zwnj;باشند، مدیران نیرو و دستیارانشان از همه کمتر در یورنشیا مورد فهم واقع شده&zwnj;اند. در حالی که نژادهای شما از وجود فرشتگان و رسته&zwnj;های مشابه موجودات آسمانی مدتها آگاهی داشته&zwnj;اند، اطلاعات اندکی در رابطه با کنترلگران و تنظیم کنندگان حوزۀ فیزیکی تاکنون داده شده است. حتی اکنون من اجازه دارم که فقط آخرین گروه از میان سه گروه از موجودات زندۀ زیرین را که به کنترل نیرو و تنظیم انرژی در جهان بنیادین مربوط هستند به طور کامل فاش سازم:</p>
<blockquote>
<p style="direction:rtl">  1- سازمان دهندگان اولیۀ منتج شدۀ استاد نیرو.</p>
<p style="direction:rtl">  2- سازمان دهندگان متعالی دستیار استاد نیرو.</p>
<p style="direction:rtl">  3- مدیران نیروی جهان.</p>
</blockquote>
<p style="direction:rtl">  اگر چه من این را غیرممکن می&zwnj;پندارم که فردیت گروههای متنوع مدیران، مراکز، و کنترلگران نیروی جهان را توصیف کنم، امیدوارم بتوانم چیزی دربارۀ دامنۀ فعالیتهای آنان توضیح دهم. آنها یک گروه بی&zwnj;نظیر از موجودات زنده هستند که به تنظیم هوشمندانۀ انرژی در سرتاسر جهان بزرگ مربوط می&zwnj;باشند. علاوه بر مدیران عالی، آنها بخشهای اصلی زیرین را در بر می&zwnj;گیرند:</p>
<blockquote>
<p style="direction:rtl">  1- هفت مدیر عالی نیرو.</p>
<p style="direction:rtl">  2- مراکز عالی نیرو.</p>
<p style="direction:rtl">  3- کنترلگران استاد فیزیکی.</p>
<p style="direction:rtl">  4- سرپرستان نیروی مورانشیا.</p>
</blockquote>
<p style="direction:rtl">  مدیران و مراکز عالی نیرو از نزدیک به ایام ابدیت وجود داشته&zwnj;اند، و تا جایی که ما می&zwnj;دانیم، هیچ موجود بیشتری از این رسته&zwnj;ها آفریده نشده است. هفت مدیر عالی توسط هفت روح استاد شخصیت یافتند، و سپس در به وجود آوردن بیش از ده میلیارد دستیار با والدین خود تشریک مساعی نمودند. پیش از روزگاران مدیران نیرو مدارهای انرژی فضا در خارج از جهان مرکزی تحت سرپرستی هوشمند سازمان دهندگان استاد نیروی بهشت بودند.</p>
<p style="direction:rtl">  شما با آگاهی دربارۀ مخلوقات مادی، حداقل از یک درک مقایسه&zwnj;ای از موجودات روحی برخوردار هستید؛ اما برای ذهن انسانی بسیار دشوار است که مدیران نیرو را در ذهن مجسم کند. در طرح پیشرفت فرازگرایانه به سطوح بالاتر وجود، شما به طور مستقیم هیچ کاری با مدیران عالی یا مراکز نیرو ندارید. در برخی مواقع نادر، شما با کنترلگران فیزیکی سر و کار خواهید داشت، و به دنبال رسیدن به کرات قصر با سرپرستان نیروی مورانشیا آزادانه کار خواهید کرد. این سرپرستان نیروی مورانشیا چنان به طور انحصاری در نظام مورانشیای آفرینشهای محلی عمل می&zwnj;کنند که بهتر است فعالیتهای آنها در بخشی که به جهان محلی می&zwnj;پردازد نقل شود.</p>
<div class="c1">
<h4 style="direction:rtl">1- هفت مدیر عالی نیرو</h4></div>

<p style="direction:rtl">  هفت مدیر عالی نیرو تنظیم کنندگان انرژی فیزیکی جهان بزرگ هستند. آفرینش آنها توسط هفت روح استاد اولین نمونۀ ثبت شده از اشتقاق نواده&zwnj;های نیمه مادی از نیاکان راستین روحی است. هنگامی که هفت روح استاد به طور فردی دست به آفرینش می&zwnj;زنند، شخصیتهای قویاً روحی از رستۀ فرشتگان را به وجود می&zwnj;آورند؛ هنگامی که آنها به صورت جمعی دست به آفرینش می&zwnj;زنند، گاهی اوقات این انواع والای موجودات نیمه مادی را تولید می&zwnj;کنند. اما حتی این موجودات نیمه فیزیکی برای دامنۀ کوتاه دید انسانهای یورنشیا نادیدنی هستند.</p>
<p style="direction:rtl">  تعداد مدیران عالی نیرو هفت تن است، و ظاهر و کارکرد آنها یکسان است. یک تن نمی&zwnj;تواند از دیگری تمیز داده شود، به جز توسط آن روح استادی که با هر یک در ارتباط بلافصل است، و نسبت به او در زیردستیِ کاملِ کنشگرانه است. از این رو هر یک از ارواح استاد در یگانگی ابدی با یک تن از نوادگان جمعی آنها است. همان مدیر همیشه با همان روح در ارتباط است، و شراکت کاربردیِ آنها به یک پیوند بی&zwnj;نظیر انرژیهای فیزیکی و روحی، از طریق ارتباط یک موجود نیمه فیزیکی و یک شخصیت روحی، می&zwnj;انجامد.</p>
<p style="direction:rtl">  هفت مدیران عالی نیرو در پیرامون بهشت ساکنند. حضور به آرامی گردندۀ آنها در آنجا نشانگر محل مرکز کانون نیرویی ارواح استاد می&zwnj;باشد. این مدیران نیرو در تنظیم نیرویی &ndash; انرژی ابرجهانها به گونه&zwnj;ای انفرادی، اما در مدیریت آفرینش مرکزی به صورت جمعی عمل می&zwnj;کنند. آنها از بهشت عمل می&zwnj;کنند اما خود را به عنوان مراکز مؤثر نیرویی در کلیۀ بخشهای جهان بزرگ حفظ می&zwnj;کنند.</p>
<p style="direction:rtl">  این موجودات توانمند نیاکان فیزیکیِ گروه عظیم مراکز نیرو، و از طریق آنها، کنترلگران فیزیکی می&zwnj;باشند که در سرتاسر هفت ابرجهان پراکنده&zwnj;اند. این ارگانیسمهای تحت فرمانِ کنترل فیزیکی، به جز در رابطه با هماهنگ ساختن ناهمسان سپاه هر ابرجهان، اساساً همانند و یکسان هستند. آنها به منظور تغییر خدمت در ابرجهانها صرفاً می&zwnj;بایست به بهشت بازگردند تا از نو تقویت شوند. مدیریت آفرینش فیزیکی به طور بنیادین یکنواخت است.</p>
<div class="c1">
<h4 style="direction:rtl">2- مراکز عالی نیرو</h4></div>

<p style="direction:rtl">  هفت مدیر عالی نیرو قادر نیستند به طور انفرادی در میان خود دست به باز تولید زنند، اما به طور جمعی، و در ارتباط با هفت روح استاد، می&zwnj;توانند باز تولید کنند و چنین می&zwnj;کنند، یعنی موجودات دیگری نظیر خود را می&zwnj;آفرینند. منشأ مراکز عالی نیروی جهان بزرگ که در هفت گروه زیرین عمل می&zwnj;کنند چنین است:</p>
<blockquote>
<p style="direction:rtl">  1- سرپرستان عالی مرکز.</p>
<p style="direction:rtl">  2- مراکز هاوُنا.</p>
<p style="direction:rtl">  3- مراکز ابرجهان.</p>
<p style="direction:rtl">  4- مراکز جهان محلی.</p>
<p style="direction:rtl">  5- مراکز کوکبه.</p>
<p style="direction:rtl">  6- مراکز سیستم.</p>
<p style="direction:rtl">  7- مراکز طبقه&zwnj;بندی نشده.</p>
</blockquote>
<p style="direction:rtl">  این مراکز نیرو به همراه مدیران عالی نیرو موجوداتی هستند که از آزادی عمل و ارادۀ بالا برخوردارند. آنها همگی از عطیۀ شخصیت سومین منبع برخوردار می&zwnj;باشند و یک نوع بالای ظرفیت ارادی بی&zwnj;چون و چرا را آشکار می&zwnj;سازند. این مراکزِ هدایتِ سیستمِ نیروی جهان دارای عطیۀ بدیع هوشمندی می&zwnj;باشند؛ آنها هوشمندی سیستم نیروی جهان بزرگ و راز تکنیک کنترل ذهنیِ شبکۀ عظیم کارکردهای گستردۀ کنترلگران استاد فیزیکی و سرپرستان نیروی مورانشیا هستند.</p>
<p style="direction:rtl">  1- <em>سرپرستان عالی مرکز</em>. این هفت همتراز و همیار مدیران عالی نیرو تنظیم کنندگان مدارهای اصلی انرژی جهان بزرگ می&zwnj;باشند. ستاد مرکزی هر سرپرستِ مرکز یکی از کرات ویژۀ هفت مدیر عالی اجرایی می&zwnj;باشد، و آنها در ارتباط نزدیک با این هماهنگ کنندگان امور کلی جهان کار می&zwnj;کنند.</p>
<p style="direction:rtl">  مدیران عالی نیرو و سرپرستان عالی مرکز هم به صورت فردی و هم به صورت جمعی در رابطه با کلیۀ پدیده&zwnj;های کیهانی زیر سطوح &rdquo;انرژی گرانشی&ldquo; عمل می&zwnj;کنند. این چهارده موجود، هنگامی که در ارتباط با هم عمل می&zwnj;کنند، برای نیروی جهان آنچه هستند که هفت مدیر عالی اجرایی در رابطه با امور کلی جهان می&zwnj;باشند، و آنچه که هفت روح استاد در رابطه با ذهن کیهانی هستند.</p>
<p style="direction:rtl">  2- <em>مراکز هاونا.</em> پیش از آفرینش جهانهای زمان و فضا، نیازی به مراکز نیرو در هاونا وجود نداشت، اما از هنگام این ایام دوردست، یک میلیون در آفرینش مرکزی کار کرده&zwnj;اند، و هر مرکز سرپرستی یک هزار کرات هاونا را به عهده دارد. اینجا در جهان الهی کنترل کامل انرژی وجود دارد، وضعیتی که در جاهای دیگر وجود ندارد. کامل ساختن تنظیم انرژی هدف غائی کلیۀ مراکز نیرو و کنترلگران فیزیکی فضا است.</p>
<p style="direction:rtl">  3- <em>مراکز ابرجهان.</em> یک هزار مرکز نیروی رستۀ سوم یک منطقۀ عظیم را در کرۀ پایتختِ هر یک از هفت ابرجهان اشغال کرده&zwnj;اند. سه جریان انرژی اولیه، که هر یک ده بخش دارند، به این مراکز نیرو می&zwnj;آیند، اما هفت مدار ویژه و به خوبی هدایت شدۀ نیرو، گرچه به طور ناکامل کنترل شده&zwnj;اند، از مسندهای عمل متحد خود به پیش می&zwnj;روند. این سازمان الکترونیکی نیروی جهان است.</p>
<p style="direction:rtl">  تمامی انرژیها در مدار چرخۀ بهشت قرار دارند، اما مدیران نیروی جهان انرژیهای نیروییِ بهشت تحتاتی را که در کارکردهای فضاییِ جهان مرکزی و ابرجهانها تعدیل شده می&zwnj;یابند <em>هدایت می&zwnj;کنند</em>، و این انرژیها را تغییر و تبدیل نموده و به کانالهای کاربرد سودمند و سازنده هدایت می&zwnj;کنند. میان انرژی هاونا و انرژیهای ابرجهانها تفاوت وجود دارد. شارژ نیروییِ یک ابرجهان شامل سه فاز از انرژی است که هر یک حاوی ده بخش هستند. این شارژ انرژی سه&zwnj;گانه در سرتاسر فضای جهان بزرگ پراکنده است؛ آن همانند یک اقیانوس عظیمِ در حال حرکت انرژی است که تمامی هر یک از هفت ابرآفرینش را فرا گرفته و آنها را شستشو می&zwnj;دهد.</p>
<p style="direction:rtl">  سازمان الکترونیکی نیروی جهان در هفت فاز عمل می&zwnj;کند و واکنشی متغیر نسبت به گرانش محلی یا خطی آشکار می&zwnj;سازد. این مدار هفتگانه از مراکز نیروی ابرجهان پیش می&zwnj;رود و هر ابرآفرینش را فرا می&zwnj;گیرد. این جریانات ویژۀ زمان و فضا حرکتهای مشخص و محلی انرژی هستند که برای مقاصد معین به حرکت افتاده و جهت می&zwnj;یابند، کمابیش همانطور که جریان خلیج به صورت یک پدیدۀ محدود در میان اقیانوس اطلس عمل می&zwnj;کند.</p>
<p style="direction:rtl">  4- <em>مراکز جهان محلی.</em> در ستاد مرکزی هر جهان محلی یکصد مرکز نیروی متعلق به رستۀ چهارم واقع شده است. کار آنها این است که هفت مدار نیرو را که از ستاد مرکزی ابرجهان سرچشمه می&zwnj;یابد کاهش و یا تغییر دهند، و بدین ترتیب آنها را برای خدمات کواکب و سیستمها قابل کاربرد سازند. دگرگونیهای محلی نجومی فضا موقتاً به این مراکز نیرو مربوط می&zwnj;شود؛ آنها درگیر ارسال منظم انرژی مؤثر به کواکب و سیستمهای فرعی هستند. آنها در طول ایام بعدی سازماندهی جهان و به حرکت در آوردن انرژی برای پسران آفریننده کمک بزرگی هستند. این مراکز قادرند خطوط شدت یافتۀ انرژی را که برای ارتباطات بین سیاره&zwnj;ای میان نقاط مهم مسکونی سودمند هستند فراهم سازند. چنین <em>خط</em> یا <em>مسیر</em> انرژی، که گاهی اوقات یک خط سیر انرژی نامیده می&zwnj;شود، یک مدار مستقیم انرژی از یک مرکز نیرو به مرکز دیگر نیرو یا از یک کنترلگر فیزیکی به کنترلگر دیگر می&zwnj;باشد. آن یک جریان جداگانۀ نیرو است و در تمایز با حرکتهای آزاد فضاییِ انرژی همسان قرار دارد.</p>
<p style="direction:rtl">  5- <em>مراکز کوکبه</em>. ده عدد از این مراکز زندۀ نیرو در هر کوکبه واقع شده است، که به صورت فراتابهای انرژی برای یکصد سیستم فرعی محلی عمل می&zwnj;کنند. خطوط نیرو برای ارتباطات و حمل و نقل و برای انرژی دادن آن مخلوقات زنده که برای حفظ حیات به اشکال مشخص انرژی فیزیکی وابسته&zwnj;اند از این موجودات پیش می&zwnj;روند. اما نه مراکز نیرو و نه کنترلگران زیر دست فیزیکی درگیر حیات به عنوان یک سازمان کنشگر نیستند.</p>
<p style="direction:rtl">  6- <em>مراکز سیستم</em>. یک مرکز عالی نیرو به طور دائم به هر سیستم محلی تخصیص یافته است. این مراکز سیستم مدارهای نیرو را به کرات مسکونی زمان و فضا ارسال می&zwnj;دارند. آنها فعالیتهای کنترلگران فیزیکی تحت فرمان را هماهنگی می&zwnj;کنند و جدا از آن طوری عمل می&zwnj;کند که تقسیم رضایتبخش نیرو را در سیستم محلی تضمین نمایند. تقویتگر مدار در میان سیارات به هماهنگی کامل انرژیهای مشخص مادی و به تنظیم مؤثر نیروی فیزیکی اتکا دارد.</p>
<p style="direction:rtl">  7- <em>مراکز طبقه&zwnj;بندی نشده.</em> اینها مراکزی هستند که در وضعیتهای ویژۀ محلی عمل می&zwnj;نمایند، اما نه در سیارات مسکونی. تک تک کرات تحت سرپرستی کنترلگران استاد فیزیکی می&zwnj;باشند و خطوط در مدار قرار گرفتۀ نیرو را که توسط مرکز نیروی سیستم آنها ارسال می&zwnj;شود دریافت می&zwnj;دارند. فقط آن کراتی که از خارق&zwnj;العاده&zwnj;ترین روابط انرژی برخوردارند مراکز نیرویی از رستۀ هفتم دارند که به صورت چرخهای توازن جهان یا مهار کنندگان انرژی عمل می&zwnj;کنند. این مراکز نیرو در هر فاز از فعالیت همترازهای کامل آنهایی هستند که در واحدهای بالاتر کنترل عمل می&zwnj;نمایند، اما حتی یک جسم فضایی از هر یک میلیون هم از چنین سازمان زندۀ نیرو برخوردار نیست.</p>
<div class="c1">
<h4 style="direction:rtl">3- حوزۀ مراکز نیرو</h4></div>

<p style="direction:rtl">  تعداد مراکز عالی نیرو به همراه همکاران و زیردستانشان که در سرتاسر ابرجهانها تقسیم شده&zwnj;اند بیش از ده میلیارد می&zwnj;باشد. و آنها همگی با نیاکان بهشتی خود، هفت مدیر عالی نیرو، در هماهنگی کامل و ارتباط تمام عیار هستند. از این رو کنترل نیروی جهان بزرگ به نگاهداری و مدیریت هفت روح استاد، آفرینندگان هفت مدیر عالی نیرو، سپرده شده است.</p>
<p style="direction:rtl">  مدیران عالی نیرو و کلیۀ همکاران، دستیاران، و زیردستان آنها برای همیشه از داوری یا مداخله توسط کلیۀ دادگاههای تمامی فضا معاف هستند؛ همچنین آنها در معرض سرپرستی اداری دولت ابرجهان قدمای ایامها یا دولت جهان محلی پسران آفریننده قرار ندارند.</p>
<p style="direction:rtl">  این مراکز و مدیران نیرو توسط فرزندان روح بیکران به وجود آورده شدند. آنها به دولت پسران خداوند وابسته نیستند، گر چه آنها در طول ادوار بعدی سازماندهی جهان مادی با پسران آفریننده همبسته هستند. اما مراکز نیرو با کنترل فراگیر کیهانی ایزد متعال به طریقی از نزدیک در ارتباط هستند.</p>
<p style="direction:rtl">  مراکز نیرو و کنترلگران فیزیکی تحت هیچ آموزشی قرار نمی&zwnj;گیرند؛ آنها همگی کامل آفریده شده&zwnj;اند و ذاتاً عملشان کامل است. همچنین آنها از یک کارکرد به کارکرد دیگر عبور نمی&zwnj;کنند؛ آنها همیشه آنطور که از ابتدا به کار گمارده شده&zwnj;اند خدمت می&zwnj;کنند. در رسته&zwnj;های آنها هیچ تکاملی وجود ندارد، و این امر در مورد کلیۀ هفت بخش دو رسته صدق می&zwnj;کند.</p>
<p style="direction:rtl">  از آنجا که مراکز نیرو و کنترلگران فیزیکی هیچ گذشتۀ فرازگرایانه&zwnj;ای ندارند که خاطرۀ آن را به یاد آورند، هرگز تفریحی ندارند. آنها در کلیۀ اعمال خود کاملاً با رعایت اصول کاری عمل می&zwnj;نمایند. آنها همیشه مشغول به کار هستند؛ در طرح جهانی هیچ طرح پیش&zwnj;بینی شده&zwnj;ای برای اختلال خطوط فیزیکی انرژی وجود ندارد؛ این موجودات حتی برای بخش کوچکی از یک ثانیه نیز نمی&zwnj;توانند سرپرستی مستقیم مدارهای انرژی زمان و فضا را ترک نمایند.</p>
<p style="direction:rtl">  مدیران، مراکز، و کنترلگران نیرو هیچ کاری با تمامی آفرینش ندارند، مگر با نیرو و انرژی مادی یا نیمه فیزیکی؛ آنها سرمنشأ آن نیستند، اما قطعاً آن را تغییر می&zwnj;دهند، تحت کنترل درمی&zwnj;آورند، و جهت می&zwnj;دهند. همچنین آنها هیچ کاری با گرانش فیزیکی ندارند، مگر این که در برابر قدرت کشش آن مقاومت کنند. رابطۀ آنها با نیروی گرانش کاملاً منفی است.</p>
<p style="direction:rtl">  مراکز نیرو مکانیسمها و هماهنگیهای عظیمی را که از یک نوع مادی هستند در ارتباط با مکانیسمهای زندۀ تمرکزهای مجزای گوناگون انرژی به کار می&zwnj;گیرند. هر مرکز جداگانۀ نیرو در بر گیرندۀ دقیقاً یک میلیون واحد کنترل کاری است، و این واحدهای تغییر دهندۀ انرژی همچون ارگانهای حیاتی بدن فیزیکی انسان ساکن نیستند؛ این &rdquo;ارگانهای حیاتیِ&ldquo; تنظیم نیرو متحرک هستند و در احتمالات مرتبط به راستی متغیر می&zwnj;باشند.</p>
<p style="direction:rtl">  به کلی فراتر از توان من است که طریقه&zwnj;ای را که این موجودات زنده به واسطۀ آن دستکاری و تنظیم مدارهای اصلی انرژی جهان را ترتیب می&zwnj;دهند توضیح دهم. تلاش برای آگاهی دادن بیشتر به شما در رابطه با اندازه و کارکرد این مراکز غول&zwnj;آسا و تقریباً کاملاً مؤثر نیرو فقط به سردرگمی و حیرت شما خواهد افزود. آنها هم زنده و هم &rdquo;شخصی&ldquo; هستند، اما آنها در ماورای درک شما می&zwnj;باشند.</p>
<p style="direction:rtl">  خارج از هاونا، مراکز عالی نیرو فقط در کراتی که به گونه&zwnj;ای ویژه ساخته شده&zwnj;اند (کرات معماری شده) یا سوا از آن در اجرام فضایی که به گونه&zwnj;ای مناسب تشکیل شده&zwnj;اند عمل می&zwnj;کنند. کرات معماری شده طوری ساخته شده&zwnj;اند که مراکز زندۀ نیرو می&zwnj;توانند برای جهت دادن، تغییر دادن، و متمرکز ساختن انرژیهای فضا که روی این کرات ریخته می&zwnj;شوند&zwnj; به عنوان سویچهای انتخابی عمل نمایند. آنها نمی&zwnj;توانند در یک خورشید یا سیارۀ معمولی تکاملی بدین گونه عمل نمایند. برخی گروهها نیز در گرما دادن و سایر نیازهای مادی این کرات ویژۀ مرکزی درگیر هستند. و گرچه این امر در ورای گسترۀ دانش یورنشیا است، من می&zwnj;توانم بیان کنم که این رسته&zwnj;های شخصیتهای زندۀ نیرو در رابطه با تقسیم نوری که بدون گرما می&zwnj;درخشد کار زیادی انجام می&zwnj;دهند. آنها نه تنها این پدیده را به وجود می&zwnj;آورند، بلکه درگیر انتشار و جهت دادن آن نیز می&zwnj;باشند.</p>
<p style="direction:rtl">  مراکز نیرو و کنترلگران تابع آنها به کارکرد کلیۀ انرژیهای فیزیکی فضای سازمان یافته تخصیص یافته&zwnj;اند. آنها با سه نوع جریان بنیادین که هر یک حاوی 10 نوع انرژی هستند کار می&zwnj;کنند. این شارژ انرژی فضای سازمان یافته است؛ و فضای سازمان یافته قلمرو آنهاست. مدیران نیروی جهان اصلاً هیچ کاری با آن کنشهای عظیم نیرو که اکنون در خارج از سرحدات کنونی هفت ابرجهان رخ می&zwnj;دهد ندارند.</p>
<p style="direction:rtl">  مراکز نیرو و کنترلگران فقط روی هفت عدد از ده شکل انرژی که در هر جریان بنیادین جهان محصور است کنترل کامل اعمال می&zwnj;کنند؛ آن اشکالی که بخشاً یا کاملاً از کنترل آنها خارج است باید قلمروهای غیرقابل پیش&zwnj;بینی تجلی انرژی را که تحت استیلای مطلق کامل قرار دارد نمایندگی نمایند. اگر آنها نفوذی روی نیروهای اصلی این مطلق اعمال نمایند، ما از چنین کنشهایی آگاهی نداریم، گر چه شواهد اندکی وجود دارد که موجب این باور می&zwnj;شود که برخی از کنترلگران فیزیکی گاهی اوقات نسبت به برخی از حرکات واکنشی مطلق کامل به طور اتوماتیک واکنشمند هستند.</p>
<p style="direction:rtl">  این مکانیسمهای زندۀ نیرو با کنترل فراگیر انرژی جهان بنیادین که توسط مطلق کامل صورت می&zwnj;گیرد به طور هوشمندانه وابسته نیستند، اما ما حدس می&zwnj;زنیم که تمامی طرح تقریباً کامل آنها در زمینۀ جهت دادن نیرو به یک طریقۀ ناشناخته&zwnj;ای تحت استیلای این حضور ابرگرانش قرار دارد. در هر وضعیت محلیِ انرژی، مراکز و کنترلگران تعالیت تقریبی را اعمال می&zwnj;کنند، اما آنها از حضور ابرانرژی و کارکرد غیرقابل شناخت مطلق کامل همیشه آگاه هستند.</p>
<div class="c1">
<h4 style="direction:rtl">4- کنترلگران استاد فیزیکی</h4></div>

<p style="direction:rtl">  این موجودات زیردستان متحرک مراکز عالی نیرو هستند. کنترلگران فیزیکی از قدرت دگرگون کنندۀ فردیت با چنان طبیعتی برخوردارند که می&zwnj;توانند در انواع مختلف خارق&zwnj;العادۀ انتقال اتوماتیک درگیر شوند. آنها قادرند با سرعتهایی که به سرعت پرواز پیام&zwnj;آوران منفرد نزدیک است فضای محلی را درنوردند. اما آنها در هنگام خروج از یک کرۀ مادی برای فائق آمدن بر عمل گرانش و مقاومت در برابر اینرسی همانند کلیۀ فضاپیمایان دیگر به یاری همکاران خود و برخی از انواع دیگر موجودات هر دو نیاز دارند.</p>
<p style="direction:rtl">  کنترلگران استاد فیزیکی در سرتاسر جهان بزرگ خدمت می&zwnj;کنند. آنها تا ستاد مرکزی ابرجهانها توسط هفت مدیران عالی نیرو مستقیماً از بهشت سرپرستی می&zwnj;شوند. آنها توسط شورای موازنه، سرپرستان بالای نیرو که توسط هفت روح استاد از پرسنل سازمان دهندگان دستیار استاد نیرو اعزام می&zwnj;شوند، از اینجا مدیریت و توزیع می&zwnj;شوند. این سرپرستان بالا قادرند که برداشتها و ثبتهای فراندالانکهای استاد، آن ابزار زنده&zwnj;ای که فشار نیرو و شارژ انرژی یک ابرجهان کامل را نشان می&zwnj;دهند، را تفسیر نمایند.</p>
<p style="direction:rtl">  در حالی که حضور الوهیتهای بهشت جهان بزرگ را محصور می&zwnj;کند و دایرۀ ابدیت را فرا می&zwnj;گیرد، نفوذ هر یک از هفت روح استاد به یک ابرجهان تنها محدود است. میان هر یک از هفت ابرآفرینش یک فاصلۀ مشخص از انرژی و یک جدایی میان مدارهای نیرو وجود دارد؛ از این رو روشهای جداگانۀ کنترل باید وجود داشته باشند و وجود دارند.</p>
<p style="direction:rtl">  کنترلگران استاد فیزیکی نوادگان مستقیم مراکز عالی نیرو هستند، و نفرات آنها در بر گیرندۀ اینها است:</p>
<blockquote>
<p style="direction:rtl">  1- مدیران دستیار نیرو.</p>
<p style="direction:rtl">  2- کنترلگران مکانیکی.</p>
<p style="direction:rtl">  3- تبدیلگران انرژی.</p>
<p style="direction:rtl">  4- فرستندگان انرژی.</p>
<p style="direction:rtl">  5- پیوند دهندگان اولیه.</p>
<p style="direction:rtl">  6- تفکیک کنندگان ثانویه.</p>
<p style="direction:rtl">  7- فراندالانکها و کرونولدکها.</p>
</blockquote>
<p style="direction:rtl">  تمامی این رسته&zwnj;ها به این مفهوم که از نیروهای فردی انتخاب برخوردار باشند، شخص نیستند. به ویژه به نظر می&zwnj;رسد که چهارتای آخر در پاسخ به امیال مافوقان خود و در واکنش به شرایط موجود انرژی کاملاً اتوماتیک و مکانیکی باشند. اما گرچه چنین پاسخی کاملاً مکانیستی به نظر می&zwnj;رسد، اینطور نیست؛ آنها ممکن است موجوداتی مکانیکی به نظر رسند، اما همگی آنها کارکرد متمایز هوشمندانه نشان می&zwnj;دهند.</p>
<p style="direction:rtl">  شخصیت لزوماً یک ضمیمۀ ذهن نیست. ذهن حتی هنگامی که تماماً از توان انتخاب محروم شده باشد می&zwnj;تواند بیاندیشد، مثل انواع بیشمار پایین&zwnj;تر حیوانات و برخی از این کنترلگران فیزیکی تحت فرمان. بسیاری از این تنظیم کنندگان اتوماتیک&zwnj;ترِ نیروی فیزیکی به مفهوم واقعی کلمه شخص نیستند. آنها از اراده و استقلال تصمیم برخوردار نیستند، و کاملاً مطیع کمال مکانیکی طراحی برای کارهای محول شده&zwnj;شان هستند. با این وجود تمامی آنها موجوداتی بسیار باهوش می&zwnj;باشند.</p>
<p style="direction:rtl">  کنترلگران فیزیکی عمدتاً مشغول تنظیم انرژیهای بنیادینی هستند که در یورنشیا کشف نشده است. این انرژیهای ناشناخته برای سیستم ترابری بین سیاره&zwnj;ای و برای برخی تکنیکهای ارتباطی بسیار ضروری هستند. هنگامی که ما خطوط انرژی را به منظور رساندن برابرهای صوتی یا بسط دید کار می&zwnj;گذاریم، این اشکال ناشناختۀ انرژی توسط کنترلگران زندۀ فیزیکی و همکاران آنها به کار گرفته می&zwnj;شوند. همین انرژیها همچنین، در مواقعی، توسط مخلوقات بینابینی در کار روزمره&zwnj;شان مورد استفاده قرار می&zwnj;گیرند.</p>
<p style="direction:rtl">  1- <em>مدیران دستیار نیرو</em>. مطابق نیازهای پیوسته تغییر یابندۀ وضعیت دائماً در حال تغییر انرژی قلمروها، گمارش و اعزام کلیۀ رسته&zwnj;های کنترلگر استاد فیزیکی به این موجودات بسیار مؤثر محول شده است. ذخایر وسیع کنترلگران فیزیکی در کرات ستاد مرکزی ناحیه&zwnj;های فرعی نگاه داشته شده&zwnj;اند، و آنها از این نقاط تمرکز توسط مدیران دستیار نیرو به ستاد مرکزی جهانها، کواکب، و سیستمها، و به تک تک سیارات مرتباً اعزام می&zwnj;شوند. هنگامی که آنها بدین گونه به مأموریت می&zwnj;روند، کنترلگران فیزیکی موقتاً تحت فرامین اجرا کنندگان الهیِ کمیسیونهای آشتی دهنده قرار می&zwnj;گیرند، اما در غیر این صورت منحصراً به مدیران دستیارشان و به مراکز عالی نیرو پاسخگو هستند.</p>
<p style="direction:rtl">  سه میلیون مدیر دستیار نیرو به هر ناحیۀ فرعی اروانتان تخصیص یافته است، که سهم هر ابرجهان از این موجودات شگفت&zwnj;انگیز و چند هنره را در مجموع سه میلیارد می&zwnj;سازد. ذخایر خود آنها در همین کرات ناحیۀ فرعی نگاهداری می&zwnj;شوند، جایی که همچنین به عنوان آموزش دهندگان کلیۀ کسانی که دانشهای تکنیکهای کنترل و استحالۀ هوشمندانۀ انرژی را مطالعه می&zwnj;کنند.</p>
<p style="direction:rtl">  این مدیران به صورت یکی در میان دوران خدمت اجرایی در ناحیه&zwnj;های فرعی را با ادوار یکسانِ خدمت بازبینی از قلمروهای فضا انجام می&zwnj;دهند. حداقل یک بازرس موقت در هر سیستم محلی همیشه حاضر است، و ستاد مرکزی خود را در کرۀ پایتخت آن حفظ می&zwnj;کند. آنها تمامی انبوه عظیم انرژی زنده را در همگامی موزون نگاه می&zwnj;دارند.</p>
<p style="direction:rtl">  2- <em>کنترلگران مکانیکی</em>. اینها یاوران فوق&zwnj;العاده با مهارت و متحرک مدیران دستیار نیرو هستند. تریلیونها تریلیون تن از آنها در اِنسا، ناحیۀ فرعی شما، به کار گمارده شده&zwnj;اند. این موجودات کنترلگران مکانیکی نامیده می&zwnj;شوند زیرا کاملاً تحت سلطۀ مافوقان خود قرار دارند، کاملاً زیردست خواست مدیران دستیار نیرو. با این وجود آنها خود بسیار باهوش هستند، و کار آنها با این که طبیعت آن مکانیکی و امری واقعی است، ماهرانه به انجام می&zwnj;رسد.</p>
<p style="direction:rtl">  از میان تمامی کنترلگران استاد فیزیکی که به کرات مسکونی تخصیص یافته&zwnj;اند، کنترلگران مکانیکی به مراتب از همه قدرتمندترند. هر کنترلگر با برخورداری از عطیۀ زندۀ ضدگرانشی، فراتر از کلیۀ موجودات دیگر از مقاومتی نسبت به گرانش برخوردار است که فقط توسط کرات غول&zwnj;آسایی که با سرعت خارق&zwnj;العاده می&zwnj;چرخند مورد برابری واقع می&zwnj;شود. ده تن از این کنترلگران اکنون در یورنشیا مستقر می&zwnj;باشند، و یکی از مهمترین فعالیتهای سیاره&zwnj;ای آنها تسهیل کردن خروج حمل و نقل کنندگان سرافی می&zwnj;باشد. کلیۀ ده کنترلگر مکانیکی در این کارکرد به طور هماهنگ عمل می&zwnj;کنند، در حالی که یک گروه هزار نفره از فرستندگان انرژی حرکت اولیه را برای خروج فرشتگان سرافیم فراهم می&zwnj;سازد.</p>
<p style="direction:rtl">  کنترلگران مکانیکی برای جهت دادن به جریان انرژی و تسهیل ساختن تمرکز آن در جریانات یا مدارهای ویژه کارآمد هستند. این موجودات قدرتمند در جداسازی، جهت دادن، و شدت بخشیدن به انرژیهای فیزیکی و برابر ساختن فشارهای مدارهای سیاره&zwnj;ای نقش عمده&zwnj;ای دارند. آنها در دستکاری بیست و یک عدد از سی انرژی فیزیکی فضا که شارژ نیروی یک ابرجهان را تشکیل می&zwnj;دهند خبره هستند. آنها همچنین قادرند در جهت مدیریت و کنترل شش عدد از نه شکل نامتراکم&zwnj;تر انرژی فیزیکی کار زیادی انجام دهند. مدیران دستیار نیرو از طریق مستقر ساختن این کنترلگران در رابطۀ صحیح تکنیکی نسبت به یکدیگر و نسبت به برخی از مراکز نیرو قادرند موجب تغییراتی باور نکردنی در تنظیم نیرو و کنترل انرژی شوند.</p>
<p style="direction:rtl">  کنترلگران استاد فیزیکی اغلب در گروههای صد نفره، هزار نفره، و حتی میلیون نفره کار می&zwnj;کنند، و از طریق تغییر دادن موقعیت و آرایش خود قادرند کنترل انرژی را در یک ظرفیت جمعی و نیز فردی به انجام رسانند. همینطور که شرایط تغییر می&zwnj;کند، آنها می&zwnj;توانند حجم انرژی و حرکت را ارتقا داده و شتاب بخشند، و یا جریانات انرژی را محبوس نموده، تغلیظ ساخته، و کند نمایند. آنها نسبتاً همانطور که عاملهای موسوم به کاتالیتیک واکنشهای شیمیایی را افزایش می&zwnj;دهند، دگردیسیهای انرژی و نیرو را تحت تأثیر قرار می&zwnj;دهند. آنها به واسطۀ توانایی ذاتی و در همکاری با مراکز عالی نیرو عمل می&zwnj;کنند.</p>
<p style="direction:rtl">  3- <em>تبدیلگران انرژی</em>. تعداد این موجودات در یک ابرجهان غیرقابل باور است. تقریباً یک میلیون تن از آنها فقط در سِتانیا وجود دارد، و سهم معمول برای هر کرۀ مسکونی یکصد عدد می&zwnj;باشد.</p>
<p style="direction:rtl">  تبدیلگران انرژی آفرینش مشترک هفت مدیر عالی نیرو و هفت سرپرستان مرکز می&zwnj;باشد. آنها در زمرۀ رسته&zwnj;های شخصی&zwnj;تر کنترلگران فیزیکی می&zwnj;باشند، و به جز هنگامی که یک مدیر دستیار نیرو در یک کرۀ مسکونی حاضر است، تبدیلگران زمام امور را در دست دارند. آنها بازرسان سیاره&zwnj;ایِ کلیۀ سرافیمهای انتقالِ در حال خروج هستند. کلیۀ طبقات حیات آسمانی می&zwnj;توانند رسته&zwnj;های کمتر شخصی کنترلگران فیزیکی را فقط در ارتباط با رسته&zwnj;های شخصی&zwnj;تر مدیران دستیار و تبدیلگران انرژی به کار گیرند.</p>
<p style="direction:rtl">  این تبدیلگران سویچهای قدرتمند و مؤثر زنده هستند، و قادرند خود را برای یک آرایش مشخص نیرو یا جهت دادن آن و یا بر علیه آن تنظیم کنند. آنها همچنین در تلاشهایشان برای عایق ساختن سیارات در برابر جریانات قدرتمند انرژی که از میان همسایگان غول&zwnj;آسای سیاره&zwnj;ای و ستاره&zwnj;ای عبور می&zwnj;کنند ماهر هستند. ویژگیهای آنان در دگردیسی انرژی آنها را در کار مهم حفظ توازن انرژی جهانی یا تعادل نیرو بسیار مفید می&zwnj;سازد. در زمانی به نظر می&zwnj;رسد که آنها انرژی را مصرف یا ذخیره می&zwnj;سازند؛ در اوقات دیگر به نظر می&zwnj;رسد آنها انرژی را ساطع یا آزاد می&zwnj;کنند. تبدیلگران قادرند که پتانسیل &rdquo;ذخیره &ndash; باطری&ldquo; انرژیهای زنده و مردۀ قلمروهای مربوطۀ خود را افزایش یا کاهش دهند. اما آنها فقط با انرژیهای فیزیکی و نیمه مادی سر و کار دارند. آنها به طور مستقیم در حوزۀ حیات کنش ندارند، و اشکال موجودات زنده را نیز تغییر نمی&zwnj;دهند.</p>
<p style="direction:rtl">  تبدیلگران انرژی از برخی جهات خارق&zwnj;العاده&zwnj;ترین و اسرارآمیزترین مخلوقات نیمه مادی زنده هستند. آنها به یک طریقۀ ناشناخته به لحاظ فیزیکی از هم تمیز داده می&zwnj;شوند، و از طریق تغییر دادن پیوندهای ارتباطی&zwnj;شان قادرند یک تأثیر عمیق روی انرژی که از میان حضور مرتبط آنها عبور می&zwnj;کند اعمال کنند. به نظر می&zwnj;رسد که تحت دستکاری ماهرانۀ آنها وضعیت قلمروهای فیزیکی دستخوش یک دگرگونی می&zwnj;شود. <em>آنها می&zwnj;توانند شکل فیزیکی انرژیهای فضا را تغییر دهند و چنین می&zwnj;کنند</em>. آنها با کمک کنترلگران همیارشان در واقع قادرند شکل و پتانسیل بیست و هفت عدد از سی انرژی فیزیکی شارژ نیروی ابرجهان را تغییر دهند. این که سه عدد از این انرژیها در ورای کنترل آنها قرار دارد ثابت می&zwnj;کند که آنها عوامل مطلق کامل نیستند.</p>
<p style="direction:rtl">  چهار گروه باقیمانده از کنترلگران استاد فیزیکی در چارچوب هر تعریف قابل پذیرش از آن لغت به سختی شخص هستند. این فرستندگان، پیوند دهندگان، تفکیک کنندگان، و فراندالانکها در واکنشهای خود کاملاً اتوماتیک هستند؛ با این وجود آنها از هر نظر هوشمند می&zwnj;باشند. ما در دانش خود پیرامون این موجودات شگفت&zwnj;انگیز به اندازۀ زیاد محدود هستیم زیرا نمی&zwnj;توانیم با آنها ارتباط برقرار کنیم. به نظر می&zwnj;رسد که آنها زبان عالم را می&zwnj;فهمند، اما نمی&zwnj;توانند با ما ارتباط برقرار کنند. به نظر می&zwnj;رسد که آنها کاملاً قادرند ارتباطات ما را دریافت کنند اما در پاسخ دادن کاملاً ناتوان هستند.</p>
<p style="direction:rtl">  4- <em>فرستندگان انرژی</em>. این موجودات عمدتاً، اما نه به طور کامل، در یک ظرفیت درون سیاره&zwnj;ای عمل می&zwnj;کنند. آنها ارسال کنندگان شگفت&zwnj;انگیز انرژی هستند که در تک تک کرات تجلی می&zwnj;یابد.</p>
<p style="direction:rtl">  هنگامی که انرژی باید به یک مدار جدید منحرف گردد، فرستندگان خود را در یک خط در امتداد مسیر مطلوب انرژی مستقر می&zwnj;سازند، و آنها به واسطۀ ویژگیهای بی&zwnj;نظیرشان در زمینۀ جذب انرژی در واقع می&zwnj;توانند یک جریان افزایش یافتۀ انرژی را در جهت مطلوب به وجود آورند. آنها این کار را درست همانطور که عملاً برخی مدارهای فلزی جریان اشکال مشخص انرژی الکتریکی را جهت می&zwnj;دهند انجام می&zwnj;دهند؛ و آنها برای بیش از نیمی از سی شکل از انرژی فیزیکی ابَرهادیهای زنده می&zwnj;باشند.</p>
<p style="direction:rtl">  فرستندگان رابطهای ماهری را شکل می&zwnj;دهند که در توانبخشیِ جریانات در حال تضعیف انرژیِ ویژه که در یک سیارۀ منفرد از سیاره به سیاره و از ایستگاه به ایستگاه عبور می&zwnj;کند مؤثرند. آنها می&zwnj;توانند جریاناتی را شناسایی کنند که بسیار ضعیفتر از آنند که بتوانند توسط هر نوع دیگر از موجود زنده شناخته شوند، و آنها می&zwnj;توانند این انرژیها را چنان تقویت کنند که پیام همراه کاملاً قابل درک می&zwnj;شود. خدمات آنها برای دریافت دارندگان پخش گرانبهاست.</p>
<p style="direction:rtl">  فرستندگان انرژی می&zwnj;توانند در رابطه با کلیۀ اشکال درکِ انتقال پذیر عمل کنند؛ آنها می&zwnj;توانند یک منظرۀ دوردست را &rdquo;قابل رویت&ldquo; و نیز یک صدای دوردست را &rdquo;قابل شنود&ldquo; کنند. آنها خطوط اضطراری ارتباطی را در سیستمهای محلی و در تک تک سیارات فراهم می&zwnj;سازند. به منظور برقراری ارتباط در خارج از مدارهای معمولِ تثبیت شده این خدمات باید عملاً توسط کلیۀ مخلوقات مورد استفاده قرار گیرند.</p>
<p style="direction:rtl">  در آن کراتی که یک اتمسفر ضعیف دارند این موجودات، به همراه تبدیلگران انرژی، برای حفظ وجود انسانی ضروری هستند، و آنها یک بخش جدایی ناپذیر از تکنیک حیات در سیارات تنفس ناکنندگان هستند.</p>
<p style="direction:rtl">  5- <em>پیوند دهندگان اولیه</em>. این موجودات جالب و گرانبها سرپرستان و نگاهدارندگان ماهر انرژی هستند. نسبتاً همان گونه که یک گیاه نور خورشید را ذخیره می&zwnj;سازد، این ارگانیسمهای زنده نیز در طول ایامِ تجلیهای مثبت انرژی را ذخیره می&zwnj;سازند. آنها در یک مقیاس غول&zwnj;آسا کار می&zwnj;کنند، و انرژیهای فضا را به یک حالت فیزیکی که در یورنشیا شناخته شده نیست تغییر می&zwnj;دهند. آنها همچنین می&zwnj;توانند این دگردیسی&zwnj;ها را تا نقطۀ ایجاد برخی از واحدهای بدوی وجود مادی ادامه دهند. این موجودات صرفاً از طریق حضورشان عمل می&zwnj;کنند. آنها به هیچ وجه به واسطۀ این کارکرد از توان نمی&zwnj;افتند یا تحلیل نمی&zwnj;روند؛ آنها مثل عوامل زندۀ کاتالیتیک عمل می&zwnj;کنند.</p>
<p style="direction:rtl">  در طول ایام تجلیهای منفی آنها قادرند که این انرژیهای انباشته شده را رها سازند. اما دانش شما پیرامون انرژی و ماده آنقدر پیشرفت نکرده که توضیح تکنیک این فاز از کارهای آنها را میسر سازد. آنها همیشه در پیروی از قانون جهانی تلاش می&zwnj;کنند، و اتمها، الکترونها، و آلتیمتانها را مهار می&zwnj;کنند و تحت کنترل درمی&zwnj;آورند، کمابیش همانطور که شما حروف تایپی را جابجا می&zwnj;کنید تا همان سمبلهای الفبایی داستانهای بسیار متفاوتی را بازگو کنند.</p>
<p style="direction:rtl">  پیوند دهندگان اولین گروه حیات هستند که در یک کرۀ در حال سازمانیابی مادی ظاهر شوند، و آنها می&zwnj;توانند در چنان درجه حرارتهای فیزیکی کار کنند که شما با وجود موجودات زنده به کلی ناسازگار به شمار می&zwnj;آورید. آنها نمایشگر یک رسته از حیات هستند که به سادگی در ورای دامنۀ تخیل بشری است. آنها به همراه همکاران خود، تفکیک کنندگان، برده&zwnj;وارترین نوع مخلوقات هوشمند هستند.</p>
<p style="direction:rtl">  6- <em>تفکیک کنندگان ثانویه</em>. این موجودات که از عطیۀ خارق&zwnj;العادۀ ضد گرانش برخوردارند در مقایسه با پیوند دهندگان اولیه کارگران معکوس هستند. هرگز هیچ خطری وجود ندارد که اشکال ویژه یا تغییر یافتۀ انرژی فیزیکی در کرات محلی یا در سیستمهای محلی تهی شوند، زیرا این سازمانهای زنده از عطیۀ نیروی منحصر به فرد ذخایر نامحدود تکوین یابندۀ انرژی برخوردارند. آنها عمدتاً درگیر شکل دادن به یک فرم از انرژی هستند که به سختی در یورنشیا شناخته شده است، و از یک شکل از ماده که باز کمتر شناخته شده است. آنها به راستی کیمیاگران فضا و شگفتی آفرینان زمان هستند. اما با تمامی اعجابی که آنها می&zwnj;آفرینند، هرگز از فرامین تعالیت کیهانی تخطی نمی&zwnj;کنند.</p>
<p style="direction:rtl">  7- <em>فراندالانکها</em>. این موجودات آفرینش مشترک تمامی سه رسته از موجودات کنترل انرژی هستند: سازمان دهندگان اولیه و ثانویۀ نیرو و مدیران نیرو. از میان کلیۀ کنترلگران استاد فیزیکی فراندالانکها بیشمارترین تعداد می&zwnj;باشند؛ تعدادی که صرفاً در سِتانیا عمل می&zwnj;کنند در ورای برداشت عددی شما قرار دارد. آنها در کلیۀ کرات مسکونی ساکنند و همیشه به رسته&zwnj;های بالاتر کنترلگران فیزیکی وصل هستند. آنها به گونۀ مبادله&zwnj;ای در جهان مرکزی و در ابرجهانها و در قلمروهای فضای بیرونی عمل می&zwnj;کنند.</p>
<p style="direction:rtl">  فراندالانکها در سی بخش آفریده شده&zwnj;اند، یکی برای هر شکل از نیروی بنیادین جهان، و آنها به گونه&zwnj;ای منحصر به فرد به صورت موجودات زنده و اتوماتیک فشار سنج و سرعت سنج عمل می&zwnj;کنند. این نمودارگران زنده صرفاً درگیر ثبت اتوماتیک و خطاناپذیر وضعیت کلیۀ اشکال نیرو &ndash; انرژی می&zwnj;باشند. آنها برای جهان فیزیکی چیزی هستند که مکانیسم پهناور بازتاب برای جهان حاوی ذهن می&zwnj;باشد. فراندالانکهایی که علاوه بر ثبت وجود کمی و کیفی حضور انرژی، زمان را ثبت می&zwnj;کنند، <em>کرونولدک </em>نام دارند.</p>
<p style="direction:rtl">  من تصدیق می&zwnj;کنم که فراندالانکها هوشمند هستند، اما من نمی&zwnj;توانم آنها را به صورت چیزی جز ماشینهای زنده طبقه&zwnj;بندی کنم. تنها راهی که کمابیش من می&zwnj;توانم به شما کمک کنم این مکانیسمهای زنده را بفهمید این است که آنها را با دستگاههای مکانیکی خودتان که با دقت و درستی تقریباً هوشمندگونه عمل می&zwnj;کنند مقایسه کنم. لذا اگر شما بتوانید این موجودات را در ذهن مجسم کنید، از تخیل خود تا این حد بهره گیرید که بتوانید تشخیص دهید که ما در جهان بزرگ در واقع مکانیسمها (موجودات) هوشمند و <em>زنده&zwnj;ای</em> داریم که می&zwnj;توانند کارهای پیچیده&zwnj;تری را که در بر گیرندۀ محاسبات بهت&zwnj;آورتر است با حتی ظرافتِ بیشترِ دقت، و حتی غائیت موشکافی به انجام رسانند.</p>
<div class="c1">
<h4 style="direction:rtl">5- سازمان دهندگان استاد نیرو</h4></div>

<p style="direction:rtl">  سازمان دهندگان نیرو در بهشت ساکنند، اما آنها در سرتاسر جهان بنیادین عمل می&zwnj;کنند، به ویژه در قلمروهای فضای سازمان نیافته. این موجودات خارق&zwnj;العاده نه آفریننده هستند نه مخلوق، و شامل دو بخش بزرگ از خدمت می&zwnj;باشند:</p>
<blockquote>
<p style="direction:rtl">  1- سازمان دهندگان اولیۀ منتج شدۀ استاد نیرو.</p>
<p style="direction:rtl">  2- سازمان دهندگان دستیار متعالی استاد نیرو.</p>
</blockquote>
<p style="direction:rtl">  این دو رستۀ توانمند از کنترلگرانِ نیروی آغازین منحصراً تحت سرپرستی آرشیتکتهای جهان بنیادین کار می&zwnj;کنند، و در زمان حاضر در محدودۀ مرزهای جهان بزرگ به طور گسترده عمل نمی&zwnj;کنند.</p>
<p style="direction:rtl">  سازمان دهندگان اولیۀ استاد نیرو مهار کنندگان نیروهای آغازین یا بنیادین فضاییِ مطلق کامل هستند؛ آنها آفرینندگان سحابیها هستند. آنها تحریک کنندگان زندۀ گردبادهای انرژی فضا و سازمان دهندگان و جهت دهندگان آغازین این تجلیهای غول&zwnj;آسا می&zwnj;باشند. این سازمان دهندگان نیرو <em>نیروی آغازین </em>(پیش انرژی که نسبت به گرانش مستقیمِ بهشت واکنشمند نیست) را به انرژی اولیه یا <em>انرژی قدرتمند</em> دگردیس می&zwnj;کنند. این آن انرژی است که از دسترس منحصر به فرد مطلق کامل به دسترس گرانشیِ جزیرۀ بهشت دگردیس می&zwnj;شود. آنها با سازمان دهندگان دستیار نیرو، که روند دگردیسی انرژی را از مرحلۀ اولیه به ثانویه یا مرحلۀ<em> انرژی گرانشی</em> ادامه می&zwnj;دهند، بی&zwnj;درنگ جایگزین می&zwnj;شوند.</p>
<p style="direction:rtl">  به دنبال تکمیل طرحهای آفرینش یک جهان محلی که با ورود یک پسر آفریننده نشان می&zwnj;شود، سازمان دهندگان دستیار استاد نیرو راه را برای رسته&zwnj;های مدیران نیرو که در قلمرو نجومی ابرجهان مربوطه عمل می&zwnj;کنند باز می&zwnj;کنند. اما در فقدان چنین طرحهایی سازمان دهندگان دستیار نیرو به سرپرستی این آفرینشهای مادی به طور نامحدود ادامه می&zwnj;دهند، حتی حین این که اکنون در فضای بیرونی عمل می&zwnj;کنند.</p>
<p style="direction:rtl">  سازمان دهندگان استاد نیرو در برابر درجه حرارتهایی تاب می&zwnj;آورند و تحت شرایطی فیزیکی عمل می&zwnj;کنند که حتی برای مراکز همه فن حریف نیرو و کنترلگران فیزیکی اروانتان غیرقابل تحمل است. تنها نوع موجودات آشکار شدۀ دیگری که قادرند در این قلمروهای فضای بیرونی عمل کنند پیام&zwnj;آوران منفرد و ارواح الهام یافتۀ تثلیث هستند.</p>
<p style="direction:rtl">  [مسئولیت این مقاله به عهدۀ یک بازرس جهانی می&zwnj;باشد که با اتوریتۀ قدمای ایامها در یوورسا عمل می&zwnj;نماید.]</p>
</body>
</html>
