<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 32 - تکامل جهانهای محلی</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 32</h1>
</div>
<div class="c1">
<h4 style="direction:rtl">تکامل جهانهای محلی</h4>
</div>

<p style="direction:rtl">  یک جهان محلی آفریدۀ یک پسر آفریننده از نوع بهشتی میکائیل است. آن شامل یکصد کوکبه می&zwnj;شود، که هر یک در بر گیرندۀ یکصد سیستم از کرات مسکونی است. هر سیستم نهایتاً شامل تقریباً یک هزار کرۀ مسکونی خواهد شد.</p>
<p style="direction:rtl">  این جهانهای زمان و مکان همگی تکاملی هستند. طرح خلاق میکائیلهای بهشت همیشه در امتداد مسیر تکامل تدریجی و توسعۀ پیش رونده با طبیعتها و ظرفیتهای فیزیکی، عقلانی، و روحی مخلوقات متنوعی که در انواع گوناگون کرات تشکیل دهندۀ چنین جهان محلی ساکن هستند پیش می&zwnj;رود.</p>
<p style="direction:rtl">  یورنشیا به یک جهان محلی تعلق دارد که فرمانروای آن خدا - انسان نبادان، عیسی ناصری و میکائیل سلوینگتون می&zwnj;باشد. و تمامی برنامه&zwnj;های میکائیل برای این جهان محلی پیش از آن که او به ماجرای عالی فضا مبادرت ورزد توسط تثلیث بهشت به طور کامل تصویب شدند.</p>
<p style="direction:rtl">  پسران خداوند می&zwnj;توانند قلمرو فعالیتهای آفرینندگی خود را انتخاب نمایند، اما این آفرینشهای مادی در ابتدا توسط آرشیتکتهای بهشتی جهان بنیادین برنامه&zwnj;ریزی و طراحی شدند.</p>
<div class="c1">
<h4 style="direction:rtl">1- پدیداری فیزیکی جهانها</h4></div>

<p style="direction:rtl">  کنترل پیش جهانیِ فضا - نیرو و انرژیهای نخستین کار سازمان دهندگان نیروی استاد بهشت می&zwnj;باشد، اما در قلمروهای ابرجهانی، هنگامی که انرژی به وجود آمده به جاذبۀ محلی یا خطی واکنش نشان می&zwnj;دهد، آنها به نفع مدیران نیروی ابرجهان مربوطه کناره می&zwnj;گیرند.</p>
<p style="direction:rtl">  این مدیران نیرو در مراحل پیش مادی و پس نیروی آفرینش یک جهان محلی به تنهایی عمل می&zwnj;کنند. هیچ موقعیتی برای یک پسر آفریننده برای سازماندهی جهان وجود ندارد تا این که مدیران نیرو انرژیهای فضا را آنقدر به قدر کافی به حرکت در آورند که یک بنیاد مادی &mdash; خورشیدهای واقعی و کرات مادی &mdash; برای جهان در حال پدیداری فراهم شود.</p>
<p style="direction:rtl">  جهانهای محلی تقریباً همگی از پتانسیل انرژی یکسانی برخوردار هستند، گر چه در ابعاد فیزیکی به اندازۀ زیاد متفاوتند و ممکن است در محتوای مادی مرئی گاه به گاه فرق داشته باشند. نیروی شارژ و عطیۀ بالقوۀ مادی یک جهان محلی به وسیلۀ دستکاریهای مدیران نیرو و پیشینیان آنها و نیز فعالیتهای پسر آفریننده و توسط عطیۀ کنترل ذاتی فیزیکی که همکار آفرینشگر او دارا می&zwnj;باشد تعیین می&zwnj;شود.</p>
<p style="direction:rtl">  شارژ انرژی یک جهان محلی تقریباً یک یکصد هزارم عطیۀ نیرویی ابرجهان آن می&zwnj;باشد. در مورد نبادان، جهان محلی شما، ماده شدن جرم اندکی کمتر می&zwnj;باشد. از نظر فیزیکی نبادان از تمامی عطایای فیزیکی انرژی و ماده که ممکن است در هر یک از آفرینشهای محلی اُروانتان یافت شوند برخوردار است. تنها محدودیت فیزیکی در گسترش تکاملی جهان نبادان شامل شارژ کمّیِ انرژی فضا است که توسط کنترل جاذبۀ نیروهای مربوطه و شخصیتهای مجموعۀ مکانیزم جهان محبوس شده است.</p>
<p style="direction:rtl">  هنگامی که انرژی - ماده به یک مرحلۀ مشخص در ماده شدن جرم رسید، یک پسر بهشتی آفریننده که توسط یک دختر آفرینشگر روح بیکران همراهی می&zwnj;شود، در صحنه ظاهر می&zwnj;شود. همزمان با ورود پسر آفریننده، کار در کرۀ ساخته شده که کرۀ ستاد مرکزی جهان محلیِ مورد پیش&zwnj;بینی خواهد شد آغاز می&zwnj;شود. برای اعصار طولانی این آفرینش محلی تکامل می&zwnj;یابد، خورشیدها ثبات می&zwnj;یابند، سیارات شکل می&zwnj;گیرند و در مدارشان به چرخش در می&zwnj;آیند، در حالی که کار آفرینش کرات ساخته شده که به صورت ستاد مرکزی کوکبه و پایتختهای سیستم خدمت می&zwnj;کنند ادامه می&zwnj;یابد.</p>
<div class="c1">
<h4 style="direction:rtl">2- سازمان جهان</h4></div>

<p style="direction:rtl">  در سازمان جهان مدیران نیرو و سایر موجوداتی که منشأ در سومین منبع و مرکز دارند بر پسران آفریننده مقدم هستند. از انرژیهای فضا که بدینسان از پیش سازماندهی شده بودند، میکائیل، پسر آفرینندۀ شما، نواحی مسکونی جهان نبادان را برقرار ساخت و از آن هنگام با کوشش بسیار خود را وقف ادارۀ آنها کرده است. این پسران الهی از انرژی از پیش موجود مادۀ مرئی را مادیت می&zwnj;بخشند، مخلوقات زنده را طرح&zwnj;ریزی می&zwnj;کنند، و با همکاری حضور جهانیِ روح بیکران، همراهان متنوعی از شخصیتهای روحی را خلق می&zwnj;کنند.</p>
<p style="direction:rtl">  این مدیران نیرو و کنترلگران انرژی که در کار مقدماتی فیزیکی سازمان جهان مدتها پیش از پسر آفریننده آمدند، بعداً در ارتباطی شکوهمند با این پسر جهان خدمت می&zwnj;کنند، و برای همیشه در کنترل مشترک آن انرژیهایی که در ابتدا سازمان داده و در چرخش قرار دادند باقی می&zwnj;مانند. در سلوینگتون اکنون همان یکصد مراکز نیرویی که با پسر آفرینندۀ شما در شکل&zwnj;گیری اولیۀ این جهان محلی همکاری کردند هنوز عمل می&zwnj;کنند.</p>
<p style="direction:rtl">  اولین عملکرد تکمیل شدۀ آفرینش فیزیکی در نبادن شامل سازماندهی کرۀ ستاد مرکزی، کرۀ ساخته شدۀ سلوینگتون با اقمار آن می&zwnj;باشد. از لحظۀ اقدامات اولیۀ مراکز نیرو و کنترلگران فیزیکی تا ورود پرسنل زنده در کرات تکمیل شدۀ سلوینگتون اندکی بیش از یک میلیارد سال به وقت کنونی سیاره&zwnj;ای شما گذشت. ساختن سلوینگتون فوراً با آفرینش یکصد کرات ستاد مرکزی کواکبِ طرح&zwnj;ریزی شده و ده هزار کرات ستاد مرکزی سیستمهای محلی طرح&zwnj;ریزی شده برای کنترل و ادارۀ سیاره&zwnj;ای، به همراه اقمار ساخته شدۀ آنها دنبال شد. چنین کرات ساخته شده برای منزل دادن شخصیتهای فیزیکی و روحی، هر دو، و نیز فاصلۀ میانیِ مراحل مورانشیا یا گذار وجود طراحی شده&zwnj;اند.</p>
<p style="direction:rtl">  سلوینگتون، ستاد مرکزی نبادان، دقیقاً در مرکز انرژی - جرم جهان محلی واقع شده است. اما جهان محلی شما یک سیستم واحد نجومی نیست، گر چه یک سیستم بزرگ در مرکز فیزیکی آن وجود دارد.</p>
<p style="direction:rtl">  سلوینگتون ستاد مرکزی شخصی میکائیل نبادان می&zwnj;باشد، اما او همیشه در آنجا یافت نخواهد شد. در حالی که عملکرد آرام و بی&zwnj;دغدغۀ جهان محلی شما دیگر به حضور دائم پسر آفریننده در کرۀ پایتخت نیاز ندارد، این امر در مورد دوره&zwnj;های پیشین سازماندهی فیزیکی صدق نمی&zwnj;کرد. یک پسر آفریننده نمی&zwnj;تواند کرۀ ستاد مرکزی خود را ترک کند، تا این که از طریق پدیداری انرژی کافی که مدارها و سیستمهای گوناگون را قادر سازد یکدیگر را از طریق جاذبۀ متقابل مادی متوازن سازند، در آن ناحیه جاذبه به ثبات رسد.</p>
<p style="direction:rtl">  به زودی طرح فیزیکی یک جهان تکمیل می&zwnj;شود، و پسر آفریننده، با همکاری روح آفرینشگر، طرح خود را برای آفرینش حیات به اجرا می&zwnj;گذارد. در نتیجۀ آن روح آفرینشگر، این تجلی روح بیکران، عملکرد جهانی خود را به عنوان یک شخصیت متمایز آفرینشگر آغاز می&zwnj;نماید. هنگامی که این اولین عمل خلاق فرموله شده و به اجرا گذارده می&zwnj;شود ستارۀ تابان و بامداد، تجسم این اولین مفهوم خلاق هویت و کمال مطلوب الوهیت، پا به عرصۀ وجود می&zwnj;گذارد. او رئیس اجرائی جهان است، همکار شخصی پسر آفریننده و کسی که در تمامی جنبه&zwnj;های صفات ممیزه شبیه او است، گر چه از نظر ویژگیهای الوهیت به طور محسوس محدود می&zwnj;باشد.</p>
<p style="direction:rtl">  و اکنون که یاور دست راست و رئیس اجرائی پسر آفریننده فراهم شده است، آفرینش آرایش گسترده و شگفت&zwnj;انگیزی از مخلوقات متنوع به دنبال می&zwnj;آید. پسران و دختران جهان محلی می&zwnj;آیند و به زودی بعد از آن دولت چنین آفرینشی فراهم می&zwnj;گردد، که از شوراهای عالی جهان تا پدران کواکب و فرمانروایان سیستمهای محلی امتداد می&zwnj;یابد. اینها تجمع آن کراتی هستند که متعاقباً طراحی می&zwnj;شوند تا منازل نژادهای گوناگون انسانی مخلوقات صاحب اراده گردند، و سرپرستی هر یک از این کرات به عهدۀ یک پرنس سیاره&zwnj;ای خواهد بود.</p>
<p style="direction:rtl">  و سپس، هنگامی که چنین جهانی به طور کامل سازمان یافت و از سکنه پر شد، پسر آفریننده به عملی ساختن پیشنهاد پدر می&zwnj;پردازد، که انسان فانی را شبیه وجود الهی آنها خلق کند.</p>
<p style="direction:rtl">  سازماندهی منزلگاههای سیاره&zwnj;ای هنوز در نبادان پیش می&zwnj;رود، چرا که این جهان در عالم پرستاره و سیاره&zwnj;ای اُروانتان به راستی یک خوشۀ جوان است. در آخرین ثبت 3٫840٫101 سیارۀ مسکونی در نبادان وجود داشت، و سِتانیا، سیستم محلی کرۀ شما، نسبتاً نظیر سیستمهای دیگر است.</p>
<p style="direction:rtl">  سِتانیا یک سیستم فیزیکی یکسان، یک واحد نجومی یا سازمان منفرد نیست. 619 کرات مسکونی آن در بیش از پانصد سیستم فیزیکی متفاوت واقع شده&zwnj;اند. فقط پنج عدد بیش از دو کرۀ مسکونی دارند، و از اینها فقط یکی چهار سیارۀ دارای سکنه دارد، در حالی که چهل و شش عدد دارای دو کرۀ مسکونی می&zwnj;باشند.</p>
<p style="direction:rtl">  کرات مسکونی سیستم سِتانیا از یووِرسا و آن خوشۀ بزرگ خورشیدی که به صورت مرکز فیزیکی یا نجومی هفتمین ابرجهان عمل می&zwnj;کند بسیار فاصله دارند. از جروسم، ستاد مرکزی سِتانیا، دویست هزار سال نوری با مرکز فیزیکی ابرجهان اُروانتان، دورِ دور واقع در قطر متراکم راه شیری، فاصله وجود دارد. سِتانیا در حاشیۀ جهان محلی قرار دارد، و نبادان اکنون کاملاً در خارج به سوی لبۀ اروانتان قرار دارد. از دورترین نقطۀ بیرونی سیستم کرات مسکونی تا مرکز ابرجهان اندکی کمتر از دویست و پنجاه هزار سال نوری فاصله است.</p>
<p style="direction:rtl">  جهان نبادان اکنون در دوردستها به سوی جنوب و شرق در مدار ابرجهان اُروانتان در چرخش است. نزدیکترین جهانهای همسایه عبارتند از: آوالان، هِنسِلان، سَنسِلان، پُرتالان، وُلوِرینگ، فانُوینگ، و آلوُرینگ.</p>
<p style="direction:rtl">  اما تکامل یک جهان محلی یک شرح طولانی است. مقالاتی که به ابرجهان می&zwnj;پردازند این موضوع را ارائه می&zwnj;دارند، مقالات این بخش که به آفرینشهای محلی مربوطند به آن ادامه می&zwnj;دهند، در حالی که مقالات متعاقب که به تاریخ و سرنوشت یورنشیا می&zwnj;پردازند، داستان را تکمیل می&zwnj;کنند. اما شما فقط از طریق مطالعۀ روایات زندگی و آموزشهای پسر آفریننده&zwnj;تان، آنطور که روزگاری در کرۀ تکاملی خودتان در قالب جسم انسانی به شکل انسان زندگی کرد، می&zwnj;توانید به قدر مکفی سرنوشت انسانهای چنین آفرینش محلی را درک کنید.</p>
<div class="c1">
<h4 style="direction:rtl">3- عقیدۀ تکاملی</h4></div>

<p style="direction:rtl">  تنها آفرینشی که به طور کامل تثبیت شده است هاونا می&zwnj;باشد، جهان مرکزی، که مستقیماً توسط اندیشۀ پدر جهانی و کلام پسر جاودان ساخته شد. هاونا یک جهان موجود، کامل، و سرشار است که منزل الوهیتهای جاودانه، مرکز تمامی چیزها، را احاطه می&zwnj;کند. آفرینشهای هفت ابرجهان، متناهی، تکاملی، و مداوماً پیشرو هستند.</p>
<p style="direction:rtl">  منشأ سیستمهای فیزیکی زمان و فضا تماماً تکاملی است. آنها حتی به طور فیزیکی ثبات نمی&zwnj;یابند تا این که در مدارهای تثبیت شدۀ ابرجهان خود در چرخش قرار گیرند. یک جهان محلی نیز در نور و حیات تثبیت نمی&zwnj;شود تا این که احتمالات فیزیکی گسترش و توسعۀ آن به انتها برسد، و این که وضعیت معنوی تمامی کرات مسکونی آن برای همیشه سامان یافته و تثبیت شود.</p>
<p style="direction:rtl">  به جز در جهان مرکزی، کمال یک دستیابی تدریجی است. ما در آفرینش مرکزی یک الگوی کمال داریم، اما تمامی قلمروهای دیگر باید از طریق روشهایی که برای پیشرفت آن کرات یا جهانهای ویژه برقرار شده است به آن کمال دست یابند. و تقریباً یک تنوع نامحدود طرحهای پسران آفریننده را برای سازماندهی، تکامل، نظم&zwnj;دهی، و تثبیت جهانهای محلی مربوطه&zwnj;شان تعیین ویژگی می&zwnj;نماید.</p>
<p style="direction:rtl">  به استثنای حضور الهی پدر، هر جهان محلی، از جهتی یک نسخه&zwnj;برداری از سازمان اداری آفرینش مرکزی یا الگو می&zwnj;باشد. اگر چه پدر جهانی شخصاً در جهان اقامتگاه حضور دارد، او در اذهان موجوداتی که منشأ در آن جهان دارند، آنطور که عملاً با ارواح انسانهای زمان و مکان سکنی می&zwnj;گزیند، ساکن نیست. به نظر می&zwnj;رسد جبران تماماً خردمندانه&zwnj;ای در تعدیل و تنظیم معنوی امور آفرینش گسترده وجود دارد. در جهان مرکزی پدر شخصاً چنین حضور دارد اما در اذهان فرزندان آن آفرینش کامل غایب است. در جهانهای فضا پدر شخصاً غایب است، و توسط پسران عالی قدرت خود نمایندگی می&zwnj;شود، در حالی که او در اذهان فرزندان انسانی خود شخصاً حضور دارد. او به طور معنوی از طریق حضور پیش - شخصی ناصحان اسرارآمیز که در اذهان این مخلوقات صاحب اراده ساکنند نمایندگی می&zwnj;شود.</p>
<p style="direction:rtl">  تمامی آن شخصیتهای آفریننده و آفرینشگر که مرجعیت خود شامل و خود مختاری اداری را نمایندگی می&zwnj;کنند، به استثنای حضور شخصی پدر جهانی، در ستاد مرکزی یک جهان محلی اقامت دارند. در جهان محلی چیزی از هر کس و فردی از تقریباً هر طبقه از موجودات هوشمند که در جهان مرکزی وجود دارد، به جز پدر جهانی، یافت می&zwnj;شود. اگر چه پدر جهانی شخصاً در یک جهان محلی حضور ندارد، توسط پسر آفرینندۀ آن، گاهی اوقات نایب خداوند و متعاقباً فرمانروای عالی و پر اقتدار، بنا به حق خودش، شخصاً نمایندگی می&zwnj;شود.</p>
<p style="direction:rtl">  هر چه بیشتر در نردبان زندگی پایین می&zwnj;رویم، مشکلتر می&zwnj;شود با چشم ایمان مکان خدای نادیدنی را تعیین نمود. مخلوقات پایین&zwnj;تر &mdash; و گاهی اوقات حتی شخصیتهای بالاتر &mdash; همیشه این را مشکل می&zwnj;یابند که پدر جهانی را در پسران آفریننده&zwnj;اش مجسم نمایند. و از این رو، آنها تا زمان رسیدن به تعالی معنوی، هنگامی که تکمیل شدن تکامل آنها را قادر سازد شخص خداوند را ببینند، تدریجاً خسته می&zwnj;شوند، دچار شکهای معنوی می&zwnj;شوند، به سردرگمی در می&zwnj;غلتند، و لذا خود را از اهداف پیشرو معنوی زمان و جهان خود منزوی می&zwnj;سازند. بدین ترتیب آنها هنگام نظارۀ پسر آفریننده توانایی دیدن پدر را از دست می&zwnj;دهند. مطمئن&zwnj;ترین تضمین برای مخلوق در سراسر تقلای طولانی برای دستیابی به پدر، در طول این دوران هنگامی که شرایط نهادین چنین نیلی را غیرممکن می&zwnj;سازد، حفظ سرسختانۀ حقیقت - واقعیتِ حضور پدر در پسرانش می&zwnj;باشد. به راستی، به طور تمثیلی، از نظر روحانی و شخصی، پدر و پسرانش یکی هستند. این یک واقعیت است: آن کس که یک پسر آفریننده را دیده است پدر را دیده است.</p>
<p style="direction:rtl">  شخصیتهای یک جهان مشخص، در آغاز، فقط مطابق درجۀ نزدیکی&zwnj;شان به الوهیت تثبیت شده و قابل اطمینان هستند. هنگامی که منشأ مخلوق به قدر مکفی از منابع اولیه و الهی دور می&zwnj;شود، چه ما با پسران خداوند یا مخلوقات متعلق به سازمان روح بیکران سر و کار داشته باشیم، احتمال ناهماهنگی، اغتشاش، و گاهی اوقات طغیان &mdash; گناه &mdash; افزایش می&zwnj;یابد.</p>
<p style="direction:rtl">  به استثنای موجودات کامل که منشأ در الوهیت دارند، تمامی مخلوقات دارای اراده در ابرجهان طبیعتی تکاملی دارند. آنها در وضعیت پایین شروع می&zwnj;کنند و سپس به طور پیوسته به سوی بالا، در واقع به سوی درون، فراز می&zwnj;یابند. حتی شخصیتهای بسیار روحانی از طریق تبدیلات پیشرو از زندگی به زندگی و از کره به کره به صعود از نردبان زندگی ادامه می&zwnj;دهند. و در مورد آن کسانی که ناصحان اسرارآمیز را خرسند نگاه می&zwnj;دارند، در صعود معنوی آنها به بلندیهای ممکن و دستیابی به جهان هیچ حدی وجود ندارد.</p>
<p style="direction:rtl">  به کمال رسیدن مخلوقات زمان، هنگامی که در نهایت به انجام رسد، به طور کامل یک امر اکتسابی، یک دارایی اصیل شخصیتی است. در حالی که عناصر فیض الهی به طور آزادانه در آن آمیخته شده، با این وجود، پیشرفتهای مخلوق محصول تلاشهای فردی و زندگی واقعی، واکنش شخصیت با محیط موجود، هستند.</p>
<p style="direction:rtl">  واقعیت منشأ تکاملی حیوانی در نظر جهان موجب ابهام هیچ شخصیتی نمی&zwnj;شود، زیرا این روش انحصاریِ تولید یکی از دو نوع اساسی مخلوقات متناهی هوشمند صاحب اراده می&zwnj;باشد. هنگامی که بلندیهای کمال و ابدیت به دست آمدند، عزت و افتخار تماماً نصیب آنهایی خواهد شد که در پایین شروع کرده و با شادمانی پله به پله از نردبان زندگی بالا رفتند، و آنهایی که پس از رسیدن به بلندیهای شکوه یک تجربۀ شخصی که در بر گیرندۀ یک دانش واقعی از هر مرحلۀ زندگی از پایین به بالا می&zwnj;باشد را به دست آورده&zwnj;اند.</p>
<p style="direction:rtl">  در تمامی اینها خرد آفرینندگان نشان داده می&zwnj;شود. برای پدر جهانی بسیار آسان می&zwnj;بود که تمامی انسانها را موجوداتی کامل خلق کند، و با کلام الهیش آنها را از کمال بهره&zwnj;مند سازد. اما این کار آنها را از تجربۀ شگفت&zwnj;انگیز ماجراجویانه و آموزشی که با این صعود طولانی و تدریجیِ به سوی درون همراه است محروم می&zwnj;ساخت، تجربه&zwnj;ای که فقط توسط آنهایی به دست می&zwnj;آید که آنقدر خوشبختند که در پایین&zwnj;ترین نقطۀ وجودِ زندگی آغاز کنند.</p>
<p style="direction:rtl">  در جهانهایی که به دور هاونا در چرخش هستند فقط یک تعداد مکفی از مخلوقات کامل فراهم می&zwnj;شوند تا نیاز به راهنمایان آموزگار الگویی را برای آنهایی که از نردبان تکاملی حیات بالا می&zwnj;روند تأمین کنند. سرشت تجربیِ نوع تکاملیِ شخصیت، مکمل طبیعی کیهانیِ طبیعت پیوسته کامل مخلوقات بهشت - هاونا است. تا جایی که به تمامیت متناهی مربوط است، در واقع مخلوقات کامل و کامل شده، هر دو ناکامل هستند. اما در ارتباط تکمیلی مخلوقات موجوداً کامل سیستم بهشت - هاونا با پایان دهندگان تجرباً کامل شده&zwnj;ای که از جهانهای تکاملی صعود می&zwnj;کنند، هر دو نوع از محدودیتهای ذاتی رهایی می&zwnj;یابند و بدین ترتیب می&zwnj;توانند به طور مشترک در رسیدن به بلندیهای رفیع غایت منزلت مخلوق تلاش کنند.</p>
<p style="direction:rtl">  این کارکردهای مخلوق پیامدهای جهانی کنشها و واکنشها در درون الوهیت هفتگانه هستند، جایی که الوهیت جاودانۀ تثلیث بهشت با الوهیت در حال تکامل آفرینندگان متعالی جهانهای زمان - مکان در الوهیت نیرو - واقعیت یابندۀ ایزد متعال و توسط او و از طریق او به هم می&zwnj;پیوندد.</p>
<p style="direction:rtl">  مخلوق کامل الهی و مخلوق کامل شدۀ تکاملی در درجۀ پتانسیل الهی با هم برابرند، اما در نوع با هم فرق می&zwnj;کنند. هر یک برای نیل به والاترین خدمت باید به دیگری متکی باشد. ابرجهانهای تکاملی برای فراهم کردن آموزش نهایی برای شهروندان در حال صعودشان به هاونای کامل متکی هستند، اما جهان مرکزی کامل نیز برای تأمین توسعۀ کامل ساکنان پایین روندۀ خود به وجود ابرجهانهای کامل کننده نیاز دارد.</p>
<p style="direction:rtl">  دو تجلی اصلی واقعیت متناهی، کمال ذاتی و کمال ناشی از تکامل، چه شخصیتها باشند یا جهانها، هماهنگ، به هم وابسته، و یکپارچه هستند. هر یک برای تکمیل کارکرد، خدمت، و سرنوشت به دیگری نیاز دارد.</p>
<div class="c1">
<h4 style="direction:rtl">4- رابطۀ خداوند با یک جهان محلی</h4></div>

<p style="direction:rtl">  تصور نکنید که چون پدر جهانی قدر زیادی از خودش و قدرتش را به دیگران محول نموده، یک عضو خاموش یا غیرفعال از مشارکت الوهیت است. جدا از قلمروهای شخصیتی و اعطای تنظیم کننده، او ظاهراً در میان الوهیتهای بهشت از همه کمتر فعال است، بدین لحاظ که اجازه می&zwnj;دهد الوهیتهای همتراز او، پسرانش و موجودات هوشمند بیشمار آفریده شده در انجام مقصود جاودانۀ او کار زیادی به انجام برسانند. او فقط بدین لحاظ عضو خاموش گروه سه&zwnj;گانۀ خلاق است که هرگز آنچه را که هر یک از همیاران همتراز یا تحت فرمان او می&zwnj;توانند انجام دهند انجام نمی&zwnj;دهد.</p>
<p style="direction:rtl">  خداوند از نیاز هر مخلوق هوشمند برای عملکرد و تجربه فهم کامل دارد، و از این رو در هر وضعیتی، چه به سرنوشت یک جهان یا به بهروزی دون پایه&zwnj;ترین مخلوقاتش مربوط باشد، خداوند به نفع کهکشان شخصیتهای آفریده شده و آفریننده که ذاتاً بین خودش و هر وضعیت مفروض جهانی یا رخداد خلاق مداخله می&zwnj;کنند از فعالیت کنار می&zwnj;کشد. اما به رغم این دست کشیدن، این نمایش هماهنگیِ بی&zwnj;نهایت، به سهم خداوند یک مشارکت واقعی، عملی و شخصی در این وقایع توسط و از طریق این عوامل و شخصیتهای مقرر شده وجود دارد. پدر در تمامی این کانالها و از طریق آنها برای سعادت تمامی آفرینش گستردۀ خود کار می&zwnj;کند.</p>
<p style="direction:rtl">  در رابطه با سیاستها، مدیریت، و ادارۀ یک جهان محلی، پدر جهانی از طریق شخص پسر آفریننده&zwnj;اش عمل می&zwnj;کند. در روابط بین پسران خداوند، در همکاریهای گروهی شخصیتهایی که منشأ در سومین منبع و مرکز دارند، یا در روابط بین هر یک از سایر مخلوقات، نظیر موجودات بشری، آنطور که به این روابط مربوط است، پدر جهانی هرگز مداخله نمی&zwnj;کند. قانون پسر آفریننده، حکم پدران کوکبه، فرمانروایان سیستم، و پرنسهای سیاره&zwnj;ای &mdash; سیاستها و دستورالعملهای مقرر شده برای آن جهان &mdash; همیشه حکمفرماست. هیچ تقسیم&zwnj;بندی قدرت وجود ندارد. هیچگاه نیرو و مقصود الهی در دو جهت متقابل کار نمی&zwnj;کند. الوهیتها اتفاق آراءِ کامل و ابدی دارند.</p>
<p style="direction:rtl">  پسر آفریننده در تمامی امور روابط اخلاقی، روابط هر طبقه&zwnj;ای از مخلوقات یا هر طبقۀ دیگری از مخلوقات یا رابطۀ دو فرد یا افراد بیشتر در هر گروه معین فرمان نهایی را صادر می&zwnj;کند. اما چنین طرحی به این معنی نیست که پدر جهانی به طریقۀ خود مداخله نمی&zwnj;نماید و آنچه را که در رابطه با هر <em>مخلوق جداگانه</em> در سراسر آفرینش &mdash; آنطور که به وضعیت کنونی فرد یا چشم&zwnj;اندازهای آینده مربوط است، و آنطور که به طرح جاودانۀ پدر و مقصود بیکران او بستگی دارد &mdash; ذهن الهی را خشنود می&zwnj;سازد انجام نمی&zwnj;دهد.</p>
<p style="direction:rtl">  در مخلوقات انسانی صاحب اراده پدر در واقع در تنظیم کنندۀ ساکن در فرد، پاره&zwnj;ای از روح پیش&zwnj;شخصی او، حضور دارد، و پدر همچنین منبع شخصیت چنین مخلوق انسانی صاحب اراده می&zwnj;باشد.</p>
<p style="direction:rtl">  این تنظیم کنندگان فکر، عطایای پدر جهانی، نسبتاً منزوی هستند، آنها در اذهان انسان ساکن هستند اما هیچ ارتباط قابل تشخیصی با امور اخلاقی یک آفرینش محلی ندارند. آنها به طور مستقیم با خدمت فرشتگان سراف و نیز با دولت سیستمها، کواکب، یا یک جهان محلی هماهنگ نیستند، و حتی با حکومت یک پسر آفریننده، که خواستش قانون عالی جهان وی می&zwnj;باشد، نیز هماهنگی ندارند.</p>
<p style="direction:rtl">  تنظیم کنندگان ساکن در فرد یکی از شیوه&zwnj;های جداگانه اما یکسان تماس خداوند با مخلوقات سراسر آفرینش بیکران وی می&zwnj;باشند. بدین ترتیب او که برای انسان فانی نادیدنی است حضور خود را آشکار می&zwnj;سازد، و اگر او می&zwnj;توانست چنین کند، خود را باز به طرق دیگر به ما نشان می&zwnj;داد. اما این آشکارسازیِ بیشتر به طور الهی ممکن نیست.</p>
<p style="direction:rtl">  ما می&zwnj;توانیم مکانیسمی را که به وسیلۀ آن پسران از دانش ژرف و کامل پیرامون جهانهای حوزۀ اختیار خود برخوردار هستند ببینیم و بفهمیم، اما نمی&zwnj;توانیم روشهایی را که به وسیلۀ آن خداوند به طور کامل و شخصاً از جزئیات جهان جهانها آگاه است کاملاً درک کنیم، گر چه ما حداقل می&zwnj;توانیم مسیری را که به وسیلۀ آن پدر جهانی می&zwnj;تواند راجع به موجودات آفرینش پهناور خود اطلاعات کسب کند، و حضور خود را برای آنها آشکار سازد بشناسیم. پدر از طریق مدار شخصیت از تمامی اندیشه&zwnj;ها و اعمال همۀ موجودات در کلیۀ سیستمهای همۀ جهانهای تمامی آفرینش آگاه است &mdash; دانش شخصی دارد. اگر چه ما نمی&zwnj;توانیم به طور کامل این تکنیک ارتباط روحانی خداوند با فرزندانش را درک کنیم، می&zwnj;توانیم با این اطمینان که &rdquo;خداوند فرزندان خود را می&zwnj;شناسد&ldquo; نیرو یابیم، و این که در رابطه با هر یک از ما &rdquo;او به این توجه دارد که ما کجا زاده شدیم.&ldquo;</p>
<p style="direction:rtl">  پدر جهانی در جهان شما و در قلب شما حضور دارد، با یک گویش معنوی، از طریق یکی از هفت روح استادِ منزلگاه مرکزی، و به طور مشخص، از طریق تنظیم کنندۀ الهی که در اعماق ذهن انسان زندگی می&zwnj;کند و کار می&zwnj;کند و منتظر می&zwnj;ماند.</p>
<p style="direction:rtl">  خداوند یک شخصیت خود محور نیست. پدر آزادانه خود را در میان آفرینش خود و در میان مخلوقاتش توزیع می&zwnj;کند. او نه تنها در الوهیتها زندگی می&zwnj;کند و عمل می&zwnj;کند، بلکه حتی در پسرانش. او انجام هر چیزی را که انجامش به طور الهی برای آنها ممکن باشد به آنان محول می&zwnj;کند. پدر جهانی به راستی خود را از هر کارکردی که انجامش برای موجودی دیگر ممکن باشد محروم کرده است. و این امر درست به اندازۀ پسر آفریننده&zwnj; که به جای خداوند در ستاد مرکزی یک جهان محلی حکومت می&zwnj;کند در رابطه با انسان فانی صادق است. بدین ترتیب ما حاصل محبت ایده&zwnj;آل و بیکران پدر جهانی را نظاره می&zwnj;کنیم.</p>
<p style="direction:rtl">  ما از عظمت و بزرگواریِ سرشت الهی پدر در این اعطای جهانی او گواه فراوان داریم. اگر خداوند چیزی از خود را از آفرینش جهانی دریغ داشته است، پس از آن مابقی در سخاوتِ فراوان می&zwnj;باشد. او تنظیم کنندگان فکر، ناصحان اسرارآمیز زمان را، که با صبر فراوان در کاندیداهای انسانی برای زندگی جاوید ساکن هستند به انسانهای کرات اعطا نموده است.</p>
<p style="direction:rtl">  پدر جهانی خود را افشانده است تا تمامی آفرینش را در دارایی شخصیت و نیل بالقوۀ معنوی غنی سازد. خداوند خود را به ما اهدا کرده است تا بتوانیم همانند او باشیم. او قدرت و جلالی را برای خود حفظ نموده است که برای نگهداری از آن چیزهایی که به دلیل عشق به آنها خود را بدین صورت از تمامی چیزهای دیگر تهی ساخته است ضروری است.</p>
<div class="c1">
<h4 style="direction:rtl">5- مقصود جاودانه و الهی</h4></div>

<p style="direction:rtl">  در پیشروی جهانها در میان فضا هدفی بزرگ و باشکوه وجود دارد. تمامی تقلاهای انسانی شما بیهوده نیست. ما همگی بخشی از یک طرح عظیم و یک کار بسیار بزرگ هستیم، و عظمت این کار این را غیرممکن می&zwnj;سازد که بتوان چیز زیادی از آن را در هر لحظۀ مشخص و در طی یک زندگی دید. ما همگی بخشی از یک پروژۀ ابدی هستیم که خدایان بر آن نظارت داشته و آن را به انجام می&zwnj;رسانند. کل مکانیسم اعجاب&zwnj;انگیز و جهانی به طرزی شکوهمند با موسیقی موزون اندیشۀ بیکران و مقصود جاودانۀ اولین منبع و مرکز بزرگ در میان فضا در حال حرکت است.</p>
<p style="direction:rtl">  مقصود جاودانۀ خدای جاودان یک آرمان والای معنوی است. رخدادهای زمان و تقلاهای وجود مادی چوب&zwnj;بستی گذرا هستند که به سوی دیگر، به سوی سرزمین موعود واقعیت معنوی و وجود آسمانی، پل می&zwnj;زنند. البته شما انسانها درک ایدۀ یک مقصود جاودانه را مشکل می&zwnj;یابید. شما عملاً قادر نیستید پندار ابدیت، چیزی بدون آغاز و پایان ناپذیر، را بفهمید. هر چیزی که برای شما آشناست پایانی دارد.</p>
<p style="direction:rtl">  آنطور که به یک زندگی منفرد، مدت یک قلمرو، یا رخدادنگاری هر سری به هم پیوستۀ وقایع بستگی دارد، به نظر می&zwnj;رسد که ما با یک دورۀ منفرد زمانی سر و کار داریم. هر چیز به نظر می&zwnj;رسد آغاز و پایانی دارد. و به نظر می&zwnj;رسد که یک سری از این تجارب، زندگیها، اعصار، یا دورانها، هنگامی که به طور متوالی چیده شوند، یک حرکت مستقیم، یک رخداد مجرد از زمان را که در یک لحظه در رخسار بیکران ابدیت می&zwnj;درخشد به وجود می&zwnj;آورند. اما هنگامی که ما به تمامی اینها از پشت صحنه می&zwnj;نگریم، یک نگرش جامع&zwnj;تر و یک فهم کاملتر چنین حکایت می&zwnj;کند که این تعبیر ناکافی، گسسته، و برای احتساب صحیح و یا مرتبط کردن کارکردهای زمان با مقاصد اساسی و واکنشهای اصلی ابدیت به طور کامل نامناسب است.</p>
<p style="direction:rtl">  به منظور توضیح به ذهن انسانی، برای من مناسبتر به نظر می&zwnj;رسد که ابدیت به صورت یک چرخه و مقصد ابدی به صورت یک دایرۀ بی&zwnj;پایان در نظر گرفته شود، یک دایرۀ ابدیت که به طریقی با چرخه&zwnj;های گذرای مادی زمان هماهنگ شده است. دربارۀ نواحی زمان که با چرخۀ ابدیت مرتبط هستند و بخشی از آن را تشکیل می&zwnj;دهند، ما ناچاریم تصدیق کنیم که همانطور که موجودات موقت زمان به دنیا می&zwnj;آیند، زندگی می&zwnj;کنند، و می&zwnj;میرند، این اعصار موقت به وجود می&zwnj;آیند، زندگی می&zwnj;کنند، و می&zwnj;میرند. بیشتر موجودات بشری می&zwnj;میرند زیرا، پس از این که نتوانستند به سطح روحی پیوند با تنظیم کننده دست یابند، دگرگونی مرگ در بر گیرندۀ تنها پروسۀ ممکن است که توسط آن بتوانند از موانع زمانی و قید و بندهای آفرینش مادی بگریزند، و بدین ترتیب بتوانند به مرحلۀ روحیِ پیشرفت تدریجی در دامان ابدیت برسند. به دنبال بقا پس از زندگی آزمونیِ وجود مادی و وابسته به زمان، برای شما ممکن می&zwnj;شود در تماس با ابدیت، حتی به عنوان قسمتی از آن ادامۀ حیات دهید، و برای همیشه با کرات فضا به دور دایرۀ اعصار جاودان به طور موزون حرکت کنید.</p>
<p style="direction:rtl">  ناحیه&zwnj;های زمان همانند درخششهای شخصیت در شکل موقت هستند. آنها برای دورانی پدیدار می&zwnj;شوند، و سپس از دید انسان محو می&zwnj;گردند، تا این که به صورت عوامل جدید و فاکتورهای مداوم در زندگی بالاترِ چرخش بی&zwnj;پایان به دور دایرۀ ابدی دوباره ظاهر شوند. مطابق اعتقاد ما در جهانی با حد و مرز مشخص که در یک دایرۀ پهناور و کشیده شده به دور مکان مرکزی اقامت پدر جهانی حرکت می&zwnj;کند، ابدیت به سختی می&zwnj;تواند به شکل یک رانش مستقیم پندار شود.</p>
<p style="direction:rtl">  صراحتاً، ابدیت برای ذهن متناهی وابسته به زمان غیرقابل فهم است. به عبارت ساده شما نمی&zwnj;توانید آن را درک کنید. شما نمی&zwnj;توانید آن را بفهمید. من به طور کامل آن را تجسم نمی&zwnj;کنم، و حتی اگر می&zwnj;کردم، برای من غیرممکن می&zwnj;بود که برداشت خود را به ذهن بشری انتقال دهم. با این وجود، من حداکثر تلاش خود را به عمل آورده&zwnj;ام تا چیزی از نقطه نظر خودمان را به نمایش بگذارم، و تا اندازه&zwnj;ای از درکمان را از چیزهای ابدی به شما بگویم. من تلاش می&zwnj;کنم که به شما در شکل دادن افکارتان پیرامون این ارزشهایی که طبیعتی لایتناهی و اهمیتی ابدی دارند یاری رسانم.</p>
<p style="direction:rtl">  در ذهن خداوند طرحی وجود دارد که هر یک از مخلوقات سراسر قلمرو پهناورش را در بر می&zwnj;گیرد، و این طرح، مقصودی ابدی از فرصت نامحدود، پیشرفت بی&zwnj;حد و حصر، و حیات بی&zwnj;پایان است. و گنجینه&zwnj;های بیکران چنین زندگی بی&zwnj;مانند متعلق به شماست، به شرطی که برای آن کوشا باشید!</p>
<p style="direction:rtl">  هدف ابدیت پیش روست! ماجرای نیل به خداگونگی در برابر شما قرار دارد! مسابقۀ کمال در جریان است! هر کس که مایل است می&zwnj;تواند وارد شود، و در نتیجۀ تلاشهای هر موجود بشری که در مسیر مسابقۀ ایمان و اطمینان پیش رود پیروزی قطعی حاصل خواهد شد، و هر مرحلۀ راه به راهبری تنظیم کنندۀ ساکن در انسان و هدایت آن روح نیک پسر جهان که چنان آزادانه بر روی تمامی انسانها ریخته شده بستگی دارد.</p>
<p style="direction:rtl">  [ارائه شده توسط یک پیام&zwnj;آور توانمند که موقتاً به شورای عالی نبادان وصل شده و توسط جبرئیل سلوینگتون به این مأموریت گمارده شده است.]</p>
</body>
</html>
