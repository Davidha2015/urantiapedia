<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 33 - حکومت جها</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 33</h1>
</div>
<div class="c1">
<h3 style="direction:rtl">حکومت جهان محلی</h3>
</div>

<p style="direction:rtl">  در حالی که پدر جهانی به طور قطع بر آفرینش پهناور خود حکومت می&zwnj;کند، در سازمان اداری یک جهان محلی از طریق شخص پسر آفریننده عمل می&zwnj;کند. پدر در غیر این صورت شخصاً در امور اداری یک جهان محلی عمل نمی&zwnj;کند. این امور به پسر آفریننده و روح مادر جهان محلی و به فرزندان گوناگون آنها واگذار شده&zwnj;اند. برنامه&zwnj;ها، سیاستها، و کارکردهای اداری جهان محلی توسط این پسر شکل یافته و به اجرا در می&zwnj;آیند، و او در پیوند با روح همکار خود قدرت اجرائی را به جبرئیل و اختیارات حوزه&zwnj;ای را به پدران کوکبه، فرمانروایان سیستم، و پرنسهای سیاره&zwnj;ای محول می&zwnj;کند.</p>
<div class="c1">
<h4 style="direction:rtl">1- میکائیل نبادان</h4></div>

<p style="direction:rtl">  پسر آفرینندۀ ما تجسم شخصیتی ششصد و یازده هزار و صد و بیست و یکمین (611٫121) برداشت اولیه از هویت بیکران و منشأ همزمان در پدر جهانی و پسر جاودان می&zwnj;باشد. میکائیل نبادان &rdquo;تنها پسر به وجود آمده&ldquo; می&zwnj;باشد که در این ششصد و یازده هزار و صد و بیست و یکمین مفهوم جهانی الوهیت و ابدیت تبلور یافته است. ستاد مرکزی او در قصر سه&zwnj;گانۀ نور در سلوینگتون می&zwnj;باشد. و این منزلگاه به این دلیل چنین ترتیب داده شده که میکائیل زندگی تمامی سه مرحلۀ وجود هوشمند مخلوق، روحی، مورانشیایی، و مادی را تجربه کرده است. به دلیل نامی که به هفتمین و آخرین اعطای او در یورنشیا مربوط است، از او گاهی اوقات به عنوان میکائیل مسیح نام برده می&zwnj;شود.<sup></sup><sup></sup></p>
<p style="direction:rtl">  پسر آفرینندۀ ما پسر جاودان، همیار موجود بهشتی پدر جهانی و روح بیکران، نیست. میکائیل نبادان یک عضو تثلیث بهشت نیست. با این وجود پسر استاد ما در قلمرو خویش از تمامی ویژگیها و قدرتهای الهی که پسر جاودان در واقع خود در صورت حضور در سلوینگتون و عملکرد در نبادان می&zwnj;توانست از خود آشکار سازد برخوردار می&zwnj;باشد. میکائیل حتی از قدرت و اختیار بیشتر برخوردار است، زیرا او نه تنها تجسم پسر جاودان است بلکه همچنین حضور شخصی پدر جهانی را برای این جهان محلی و در آن به طور کامل نمایندگی می&zwnj;کند و در واقع مظهر آن می&zwnj;باشد. او حتی پدر - پسر را نمایندگی می&zwnj;کند. این روابط تشکیل دهندۀ پسر آفریننده&zwnj;ای است که از میان تمامی موجودات الهی که قادر به مدیریت مستقیم جهانهای تکاملی و تماس شخصی با موجودات ناکامل آفریده شده هستند، قدرتمندترین، فراگیرترین، و با نفوذترین می&zwnj;باشد.</p>
<p style="direction:rtl">  پسر آفرینندۀ ما همان نیروی گیرای معنوی، جاذبۀ روحی، را از ستاد مرکزی جهان محلی به کار می&zwnj;گیرد که پسر جاودان بهشت، اگر شخصاً در سلوینگتون بود، به کار می&zwnj;گرفت، و <em>بیشتر</em>. این پسر جهان همچنین تجسم پدر جهانی برای جهان نبادان می&zwnj;باشد. پسران آفریننده مراکز شخصیتی برای نیروهای روحیِ پدر - پسرِ بهشت می&zwnj;باشند. پسران آفریننده تمرکز نهایی کانونی نیرویی - شخصیتیِ ویژگیهای نیرومند زمانی - مکانی خدای هفتگانه هستند.</p>
<p style="direction:rtl">  پسر آفریننده تجسم قائم مقام پدر جهانی، همتراز الهی پسر جاودان، و همیار آفرینشگر روح بیکران است. برای جهان ما و تمامی کرات مسکونی آن پسر عالی مقام از نظر تمامی مقاصد و منظورهای عملی خدا است. او تجسم تمامی الوهیتهای بهشت است که انسانهای در حال تکامل می&zwnj;توانند از روی بصیرت درک کنند. این پسر و روح همیار او والدین آفرینندۀ شما <em>هستند</em>. برای شما، میکائیل، پسر آفریننده، شخصیت مافوق است. برای شما، پسر جاودان فوق عالی است &mdash; یک شخصیت بیکران الهی.</p>
<p style="direction:rtl">  در شخص پسر آفریننده، ما یک فرمانروا و والدۀ الهی داریم که درست به اندازۀ پدر جهانی و پسر جاودان، اگر هر دو در سلوینگتون حضور داشتند و در مدیریت امور جهان نبادان درگیر بودند، پرقدرت، کارآمد، و بخشنده است.</p>
<div class="c1">
<h4 style="direction:rtl">2- فرمانروای نبادان</h4></div>

<p style="direction:rtl">  مشاهدۀ پسران آفریننده این امر را آشکار می&zwnj;سازد که برخی از آنان بیشتر شبیه پدر، برخی شبیه پسر، در حالی که سایرین ترکیبی از هر دو والدین بیکران خود هستند. پسر آفرینندۀ ما به طور قطع ویژگیها و صفاتی را نمایان می&zwnj;سازد که بیشتر شبیه پسر جاودان است.</p>
<p style="direction:rtl">  میکائیل چنین برگزید که این جهان محلی را سازمان دهد، و او در اینجا اکنون فرمانروای عالی است. قدرت شخصی او به واسطۀ مدارهای از پیش موجود جاذبه که مرکزش در بهشت است، و به واسطۀ حق محفوظ قدمای ایامهای دولت ابرجهان در قضاوتهای نهایی اجرائی پیرامون نابودی شخصیت محدود است. شخصیت عطیۀ انحصاری پدر است، اما پسران آفریننده، با موافقت پسر جاودان، طرحهای جدید مخلوق را ابداع می&zwnj;کنند، و با همکاری عملی همیاران روحی آنها، ممکن است به دگرگونیهای جدید انرژی - ماده مبادرت ورزند.</p>
<p style="direction:rtl">  میکائیل تجسم پدر - پسرِ بهشت برای جهان محلی نبادان و در آن می&zwnj;باشد. از این رو، هنگامی که روح آفرینشگر مادر، تجسم روح بیکران در جهان محلی، به دنبال بازگشت از اعطای نهایی میکائیل مسیح در یورنشیا خود را تحت فرمان او قرار داد، پسر استاد بدین گونه حول &rdquo;تمامی نیروهایی که در آسمان و زمین است&ldquo; اختیار قانونی به دست آورد.</p>
<p style="direction:rtl">  این فرمانبرداری خادمان الهی نسبت به پسران آفرینندۀ جهانهای محلی، این پسران استاد را گنجینه&zwnj;های شخصیِ الوهیتِ به طور متناهی قابل آشکارسازی پدر، پسر، و روح می&zwnj;سازد. ضمن این که تجارب اعطای مخلوق میکائیلها آنها را شایسته می&zwnj;سازد که الوهیت تجربی ایزد متعال را به نمایش گذارند. هیچ موجود دیگری در جهانها شخصاً بدین گونه پتانسیلهای تجربۀ کنونی متناهی را تا به آخر مصرف نکرده است، و هیچ موجود دیگری در جهانها از چنین کیفیتهایی برای حاکمیت منفرد برخوردار نیست.</p>
<p style="direction:rtl">  اگر چه ستاد مرکزی میکائیل به طور رسمی در سلوینگتون، پایتخت نبادان، واقع شده است، او بخش عمده&zwnj;ای از وقت خود را در دیدار از ستاد مرکزی کوکبه و سیستم و حتی تک تک سیارات می&zwnj;گذراند. او مرتباً به بهشت و اغلب به یوورسا سفر می&zwnj;کند تا در آنجا با قدمای ایامها مشورت نماید. هنگامی که او در سلوینگتون نیست، جای او را جبرئیل می&zwnj;گیرد، که در آن هنگام به عنوان نایب فرمانروای جهان نبادان عمل می&zwnj;کند.</p>
<div class="c1">
<h4 style="direction:rtl">3- پسر و روح جهان</h4></div>

<p style="direction:rtl">  روح بیکران ضمن نفوذ بر تمامی جهانهای زمان و فضا از ستاد مرکزی هر جهان محلی به عنوان یک نقطۀ تمرکز ویژۀ کانونی با کسب کیفیتهای کامل شخصیتی از طریق تکنیک همکاری خلاق با پسر آفریننده عمل می&zwnj;کند. تا جایی که به یک جهان محلی مربوط است، اقتدار اجرایی یک پسر آفریننده نهایی است. روح بیکران، همانند خادم الهی، به طور کامل تشریک مساعی کننده، گر چه کاملاً هماهنگ است.</p>
<p style="direction:rtl">  روح مادر جهانی سلوینگتون، همکار میکائیل در کنترل و ادارۀ نبادان، از ششمین گروه ارواح متعالی و شمارۀ 611٫121 از آن نوع می&zwnj;باشد. او داوطلب شد که میکائیل را در هنگام رهایی&zwnj;اش از وظایف بهشتی همراهی نماید و از آن هنگام در آفرینش و حکمرانی بر جهان او با وی کار کرده است.<sup></sup></p>
<p style="direction:rtl">  پسر استادِ آفریننده فرمانروای شخصی جهان خویش می&zwnj;باشد، اما در کلیۀ جزئیاتِ مدیریت آن، روح جهان با پسر مدیر مشترک می&zwnj;باشد. در حالی که روح همواره پسر را به عنوان قدرت عالیه و فرمانروا به رسمیت می&zwnj;شناسد، پسر در تمامی امور عالم همیشه به روح یک مقام هماهنگ و اختیار برابر اعطا می&zwnj;دارد. پسر آفریننده در تمامی کارِ اعطای مهر و حیات خویش همیشه و همواره توسط روح تماماً خردمند و پیوسته وفادار جهان و توسط کلیۀ شخصیتهای گوناگون فرشتگان همراه او به طور کامل حمایت و با توانمندی یاری می&zwnj;شود. چنین خادم الهی در واقع مادر ارواح و شخصیتهای روحی، مشاور پیوسته حاضر و تماماً خردمند پسر آفریننده، یک جلوۀ وفادار و راستین روح بیکران بهشت می&zwnj;باشد.</p>
<p style="direction:rtl">  پسر در جهان محلی خویش به صورت یک پدر عمل می&zwnj;کند. روح، آنطور که مخلوقات فانی می&zwnj;فهمند، نقش یک مادر را بازی می&zwnj;کند. او همیشه پسر را یاری می&zwnj;کند و برای ادارۀ جهان دائماً مورد نیاز است. در صورت وقوع شورش فقط پسر و پسران همکار او می&zwnj;توانند به عنوان نجات دهنده عمل کنند. هیچگاه روح نمی&zwnj;تواند به چالش طلبیدن شورش را به عهده گیرد یا از مرجعیت دفاع کند، اما روح در تمامی چیزهایی که پسر در تلاشش برای تثبیت دولت و حفظ مرجعیت در کرات آلوده به شرارت یا تحت سلطۀ گناه ممکن است نیاز به تجربۀ آن داشته باشد پیوسته از او حمایت می&zwnj;کند. فقط یک پسر می&zwnj;تواند کار آفرینش مشترک آنها را اصلاح کند. اما هیچ پسری نمی&zwnj;تواند بدون همکاری بی&zwnj;وقفۀ خادم الهی و مجموعۀ عظیم یاوران روحی او، دختران خداوند، که با ایمان و شجاعت بسیار برای سعادت انسانهای فانی و جلال والدین الهی خود تلاش می&zwnj;کنند به موفقیت نهایی امید داشته باشد.</p>
<p style="direction:rtl">  به دنبال تکمیل اعطای هفتم و نهاییِ پسر آفریننده در پوش مخلوق، نامعلومیهای انزوای گاه به گاه برای خادم الهی پایان می&zwnj;یابد، و یاور جهانی پسر برای همیشه در اطمینان و کنترل تثبیت می&zwnj;شود، در هنگام بر تخت فرمانروایی نشستن پسر آفریننده به عنوان پسر استاد، در جشن جشنها است که روح جهان، در پیشگاه جمعی انبوه، برای اولین بار فرمانبرداری از پسر را به طور علنی و جهانی تصدیق می&zwnj;کند، و خود را به وفاداری و اطاعت از او ملزم می&zwnj;سازد. این واقعه در هنگام بازگشت میکائیل به سلوینگتون بعد از اعطای به یورنشیا در نبادان رخ داد. روح جهان هیچگاه پیش از این رویداد مهم فرمانبرداری از پسر جهان را تصدیق نکرده بود، و تا بعد از این انصراف داوطلبانۀ قدرت و اختیار توسط روح نمی&zwnj;توان حقیقتاً راجع به پسر اعلان نمود که &rdquo;تمامی قدرتهای آسمان و زمین به دست او سپرده شده است.&ldquo;</p>
<p style="direction:rtl">  بعد از این التزام فرمانبرداری توسط روح آفرینشگر مادر، میکائیل نبادان با والامنشی اتکای ابدی خود را به روح همدم خود تصدیق نمود، و روح را به عنوان فرمانروای مشترک قلمروهای جهان منصوب نمود و تمامی مخلوقاتشان را ملزم داشت که در وفاداری خود را به روح متعهد سازند، همانطور که نسبت به پسر چنین کردند؛ و &rdquo;اعلان برابری&ldquo; نهایی صادر شد و پیش رفت. اگر چه پسر فرمانروای این جهان محلی بود، او واقعیت برابری روح را با خود در تمامی عطایای شخصیتی و ویژگیهای کاراکتر الهی به جهانیان اعلام نمود. و این الگوی برتر برای سازمان خانواده و دولتِ حتی مخلوقات دون پایۀ کرات فضا می&zwnj;شود. این، به راستی و در حقیقت، آرمان والای خانواده و نهاد بشریِ ازدواج داوطلبانه است.</p>
<p style="direction:rtl">  پسر و روح اکنون عمدتاً همانطور که یک پدر و مادر مراقب خانوادۀ پسران و دخترانشان هستند و از آنان سرپرستی می&zwnj;کنند، سرپرستی جهان را به عهده دارند. روی هم رفته بیجا نیست که به روح جهان به عنوان یار آفرینشگر پسر آفریننده اشاره شود و مخلوقات عالم به عنوان پسران و دختران آنها تلقی شوند &mdash; یک خانوادۀ بزرگ و شکوهمند اما خانواده&zwnj;ای با مسئولیتهای بیشمار و مراقبت بی&zwnj;پایان.</p>
<p style="direction:rtl">  پسر آفرینش فرزندان مشخص جهان را آغاز می&zwnj;کند، در حالی که روح منحصراً مسئول به وجود آوردن انواع بیشمار شخصیتهای روحی که درست تحت راهنمایی و هدایت همین روح مادر خدمت و کار می&zwnj;کنند می&zwnj;باشد. در آفرینش انواع دیگر شخصیتهای جهان، پسر و روح هر دو با هم عمل می&zwnj;کنند، و در هیچ کار آفرینشی یکی بدون مشورت و تأیید دیگری کاری انجام نمی&zwnj;دهد.</p>
<div class="c1">
<h4 style="direction:rtl">4- جبرئیل &mdash; رئیس اجرایی</h4></div>

<p style="direction:rtl">  ستارۀ تابان و بامداد تجسم اولین مفهوم هویت و کمال مطلوب شخصیت است که توسط پسر آفریننده و تجلی روح بیکران در جهان محلی به وجود آمده است. اگر به گذشته نظر بیافکنیم، به روزگاران اولیۀ جهان محلی، پیش از پیوند پسر آفریننده و روح مادر در پیوند همکاری آفرینشی، در روزگاران گذشته پیش از آغاز آفرینش خانوادۀ متنوع شامل پسران و دختران آنها، اولین عمل مشترک این همکاری اولیه و آزادانۀ این دو شخص الهی به آفرینش والاترین شخصیت روحیِ پسر و روح، ستارۀ تابان و بامداد منجر میشود.</p>
<p style="direction:rtl">  در هر جهان محلی فقط یکی از این مخلوقات خردمند و باعظمت به وجود آورده می&zwnj;شود. پدر جهانی و پسر جاودان می&zwnj;توانند تعداد نامحدودی از پسران را که در الوهیت با خودشان برابرند خلق کنند و در واقع چنین می&zwnj;کنند. اما این پسران، در پیوند با دختران روح بیکران، فقط می&zwnj;توانند یک ستارۀ تابان و بامداد در هر جهان خلق کنند، موجودی همانند خودشان که از مجموعۀ طبیعتهای آنها آزادانه بهره&zwnj;مند است، اما نه از امتیاز ویژۀ آفرینندگی آنها. جبرئیل سلوینگتون در طبیعت الهی همانند پسر جهان است، گر چه در صفات الهی به طور قابل ملاحظه&zwnj;ای محدود است.</p>
<p style="direction:rtl">  اولین زادۀ والدین یک جهان جدید یک شخصیت بی&zwnj;همتا است که از بسیاری ویژگیهای شگفت&zwnj;انگیز که در هر یک از نیاکان آنها به طور آشکار موجود نیست برخوردار است، موجودی با مهارت بی&zwnj;سابقۀ چندگانه و تیزهوشی غیرقابل تصور. این شخصیت آسمانی در بر گیرندۀ خواست الهی پسر است که با نوآوریِ خلاق روح در آمیخته است. اندیشه&zwnj;ها و اعمال ستارۀ تابان و بامداد برای همیشه به طور کامل نمایندۀ پسر آفریننده و روح آفرینشگر، هر دو، خواهد بود. چنین موجودی همچنین قادر به درک جامع و تماس دلسوزانه با گروه عظیم فرشتگان روحی سراف و مخلوقات صاحب ارادۀ مادی تکاملی، هر دو، می&zwnj;باشد.</p>
<p style="direction:rtl">  ستارۀ تابان و بامداد یک آفریننده نیست، اما او یک مدیر اعجاب&zwnj;آور است. او نمایندۀ شخصی اداری پسر آفریننده می&zwnj;باشد. جدا از آفرینش و اعطای حیات، پسر و روح هرگز بدون حضور جبرئیل پیرامون اسلوب کارهای مهم جهان تبادل نظر نمی&zwnj;کنند.</p>
<p style="direction:rtl">  جبرئیل سلوینگتون رئیس اجرایی جهان نبادان و قاضی تمامی استینافهای اجرائی پیرامون ادارۀ آن می&zwnj;باشد. این مدیر اجرایی جهان برای کارش با عطایای کامل خلق گردید، اما او با رشد و تکامل آفرینش محلی ما تجربه کسب کرده است.</p>
<p style="direction:rtl">  جبرئیل افسر اصلی برای اجرای فرامین ابرجهان پیرامون امور غیرشخصی در جهان محلی می&zwnj;باشد. بیشتر امور در رابطه با قضاوت برای جمع و رستاخیزهای دوره&zwnj;ای که توسط قدمای ایامها مقرر می&zwnj;شوند نیز برای اجرا به جبرئیل و پرسنل او محول می&zwnj;شوند. جبرئیل از این رو رئیس اجرایی مرکب فرمانروایان ابرجهان و جهان محلی، هر دو، می&zwnj;باشد. او سپاهی توانمند از دستیاران اداری که تحت فرمان او هستند دارد که برای کار ویژۀ خود که برای انسانهای تکاملی ناآشکار است آفریده شده&zwnj;اند. علاوه بر این دستیاران، جبرئیل می&zwnj;تواند هر یک و یا کلیۀ انواع موجودات آسمانی را که در نبادان عمل می&zwnj;کنند به کار گیرد، و او همچنین فرماندۀ کل &rdquo;لشکرهای آسمانی&ldquo; &mdash; سپاهیان آسمانی &mdash; است.</p>
<p style="direction:rtl">  جبرئیل و پرسنل او آموزگار نیستند. آنها اداره کننده هستند. هرگز دانسته نشده که آنها کار معمول خود را ترک کنند، به غیر از هنگامی که میکائیل در یک اعطای مخلوق جسمیت یافت. در طول این اعطاها جبرئیل به طور پیوسته خواست پسر جسمیت یافته را برآورده می&zwnj;کرد، و او در طول اعطاهای بعد با همکاری اتحاد ایامها مدیر واقعی امور جهان گردید. جبرئیل از هنگام اعطای انسانی میکائیل از نزدیک با تاریخ و توسعۀ یورنشیا تعیین هویت شده است.</p>
<p style="direction:rtl">  جدا از دیدن جبرئیل در کرات اعطایی و در ایام فراخوانیهای عمومی و ویژۀ رستاخیزی، انسانها طی صعودشان در جهان محلی به ندرت با او مواجه می&zwnj;شوند، تا این که به داخل کار اداری آفرینش محلی وارد شوند. شما به عنوان اداره کننده، از هر مرتبت و درجه، تحت مدیریت جبرئیل قرار می&zwnj;گیرید.</p>
<div class="c1">
<h4 style="direction:rtl">5- سفیران تثلیث</h4></div>

<p style="direction:rtl">  مدیریت شخصیتهای تثلیث منشأ با دولت ابرجهان پایان می&zwnj;یابد. جهانهای محلی با سرپرستی دوگانه، آغاز مفهوم پدر - مادر، تعیین ویژگی می&zwnj;شوند. پسر آفریننده پدر جهان می&zwnj;باشد. خادم الهی، مادر آفرینشگر جهان محلی، مادر جهان می&zwnj;باشد. با این وجود هر جهان محلی با حضور برخی شخصیتها از جهان مرکزی و بهشت برکت یافته است. در رأس این گروه بهشتی در نبادان سفیر تثلیث بهشت، عمانوئیل سلوینگتون، اتحاد ایامها که به جهان محلی نبادان تخصیص یافته، قرار دارد. از جهتی این پسر والای تثلیث همچنین نمایندۀ شخصی پدر جهانی در بارگاه پسر آفریننده می&zwnj;باشد، و از این رو نامش عمانوئیل است.</p>
<p style="direction:rtl">  عمانوئیل سلوینگتون، شمارۀ 611٫121 از ششمین مرتبت شخصیتهای عالی تثلیث، موجودی با مقام رفیع است و از چنان تواضع عالی برخوردار است که از پرستش و ستایش کلیۀ مخلوقات زنده سر باز می&zwnj;زند. او از این وجه تمایز برخوردار است که در تمامی نبادان تنها شخصیتی است که هرگز تحت فرمان برادرش میکائیل قرار نگرفته است. او برای پسر فرمانروا به عنوان مشاور عمل می&zwnj;کند، اما فقط با درخواست رهنمود می&zwnj;دهد. در غیاب پسر آفریننده ممکن است او ریاست هر شورای عالی جهان را به عهده گیرد، اما در غیر این صورت در امور اجرایی جهان شرکت نمی&zwnj;کند، مگر در پی تقاضا.</p>
<p style="direction:rtl">  این سفیر بهشت برای نبادان تابع قلمرو قانونی دولت جهان محلی نیست. او در امور اجرایی یک جهان در حال تکامل محلی نیز اعمال قدرت نمی&zwnj;کند، به جز در نظارت برادران رابطش، مؤمنین ایامها، که در ستاد مرکزی کواکب خدمت می&zwnj;کنند.</p>
<p style="direction:rtl">  مؤمنین ایامها، همانند اتحاد ایامها، هرگز به حکمرانان کواکب اندرز یا پیشنهاد کمک نمی&zwnj;دهند، مگر این که برای آن درخواست به عمل آمده باشد. این سفیران بهشت برای کواکب نمایانگر حضور نهایی شخصی پسران ثابت تثلیث هستند که در جهانهای محلی در نقش مشورتی عمل می&zwnj;کنند. کواکب عمدتاً بیشتر به سازمان اداری ابرجهان مرتبط هستند تا سیستمهای محلی، که منحصراً توسط شخصیتهای بومی جهان محلی اداره می&zwnj;شوند.</p>
<div class="c1">
<h4 style="direction:rtl">6- ادارۀ کلی</h4></div>

<p style="direction:rtl">  جبرئیل رئیس اجرائی و اداره کنندۀ واقعی نبادان می&zwnj;باشد. غیبت میکائیل از سلوینگتون به هیچ وجه در هدایت منظم امور جهان مانع ایجاد نمی&zwnj;کند. در طول غیبت میکائیل، مثل مورد اخیر مأموریت تجدید دیدار پسران استاد اروانتان در بهشت، جبرئیل نایب فرمانروای جهان است. در چنین مواقعی جبرئیل در رابطه با کلیۀ مشکلات عمده همیشه در صدد مشورت با عمانوئیل سلوینگتون بر می&zwnj;آید.</p>
<p style="direction:rtl">  پدر ملک صادق اولین دستیار جبرئیل است. هنگامی که ستارۀ تابان و بامداد از سلوینگتون غایب است، مسئولیتهای او توسط این پسر ملک صادق آغازین به عهده گرفته می&zwnj;شود.</p>
<p style="direction:rtl">  به دولتهای گوناگون فرعی جهان حوزه&zwnj;های مسئولیتی ویژۀ مشخصی تخصیص یافته است. در حالی که به طور کلی، یک دولت سیستم به دنبال بهروزی سیاراتش می&zwnj;باشد، بیشتر به طور خاص به وضعیت فیزیکی موجودات زنده و مشکلات بیولوژیک علاقمند است. در مقابل، حکمرانان کوکبه به شرایط اجتماعی و دولتی حاکم بر سیارات و سیستمهای گوناگون توجه ویژه دارند. یک دولت کوکبه به طور عمده درگیر یگانگی و ثبات می&zwnj;باشد. باز در سطح بالاتر، حکمرانان جهان بیشتر به وضعیت معنوی قلمروها اشتغال دارند.</p>
<p style="direction:rtl">  سفیران از طریق حکم قضایی منصوب می&zwnj;شوند و جهانها را برای جهانهای دیگر نمایندگی می&zwnj;کنند. کنسولها نمایندگان کواکب برای یکدیگر و برای ستاد مرکزی جهان هستند. آنها از طریق حکم قوۀ مقننه منصوب می&zwnj;شوند و فقط در محدودۀ جهان محلی عمل می&zwnj;کنند. ناظران از طریق حکم اجرایی یک فرمانروای سیستم گمارده می&zwnj;شوند تا آن سیستم را برای سیستمهای دیگر و در پایتخت کوکبه نمایندگی کنند، و آنها نیز فقط در محدودۀ جهان محلی عمل می&zwnj;کنند.</p>
<p style="direction:rtl">  از سلوینگتون، برنامه&zwnj;ها به طور همزمان برای ستاد مرکزی کوکبه، ستاد مرکزی سیستم، و تک تک سیارات پخش می&zwnj;شوند. تمامی رسته&zwnj;های بالاتر موجودات آسمانی قادرند برای ارتباط با همنوعان خود که در سرتاسر جهان پراکنده&zwnj;اند از این سرویس استفاده کنند. پخش جهانی به تمامی کرات مسکونی صرف نظر از وضعیت معنوی آنها تعمیم داده می&zwnj;شود. ارتباطات سیاره&zwnj;ای فقط برای آن کراتی که تحت قرنطینۀ معنوی هستند منع می&zwnj;باشد.</p>
<p style="direction:rtl">  برنامه&zwnj;های کوکبه به طور متناوب از ستاد مرکزی کوکبه از طریق رئیس پدران کوکبه پخش می&zwnj;شود.</p>
<p style="direction:rtl">  رخداد نگاری از طریق یک گروه ویژه از موجودات در سلوینگتون برآورد، محاسبه، و تصحیح می&zwnj;شود. روز استاندارد نبادان برابر با هجده روز و شش ساعت و دو و نیم دقیقۀ زمان یورنشیا می&zwnj;باشد. سال نبادان شامل یک قسمت از زمان گردش جهان در رابطه با مدار یوورسا می&zwnj;باشد و برابر با یکصد روز زمان استاندارد جهان، در حدود پنج سال به وقت یورنشیا، می&zwnj;باشد.</p>
<p style="direction:rtl">  زمان نبادان، پخش از سلوینگتون، برای تمامی کواکب و سیستمها در این جهان محلی استاندارد می&zwnj;باشد. هر کوکبه امور خود را به زمان نبادان پیش می&zwnj;برد، اما سیستمها رخداد نگاری خود را دارند، همانطور که تک تک سیارات چنین می&zwnj;کنند.</p>
<p style="direction:rtl">  روز در سِتانیا، آنطور که در جروسم برآورد می&zwnj;شود، اندکی کمتر از سه روز (یک ساعت، 4 دقیقه، و 15 ثانیه) به وقت یورنشیا می&zwnj;باشد. این زمانها به طور کلی به عنوان زمان سلوینگتون یا جهان، و زمان سِتانیا یا سیستم شناخته شده&zwnj;اند. زمان استاندارد زمان جهان است.</p>
<div class="c1">
<h4 style="direction:rtl">7- دادگاههای نبادان</h4></div>

<p style="direction:rtl">  پسر استاد، میکائیل، به طور فوق&zwnj;العاده درگیر سه چیز است: آفرینش، بقا، و خدمت روحانی. او شخصاً در کار قضایی جهان شرکت نمی&zwnj;کند. آفرینندگان هرگز پیرامون مخلوقاتشان بر کرسی قضاوت نمی&zwnj;نشینند. این کارکرد منحصر به فرد مخلوقاتی است که از آموزش بالا و تجربۀ واقعی پیرامون مخلوق برخوردارند.</p>
<p style="direction:rtl">  تمامی مکانیسم قضایی نبادان تحت سرپرستی جبرئیل می&zwnj;باشد. دادگاههای عالی، که در سلوینگتون واقع شده&zwnj;اند، با مشکلاتی که اهمیت کلی جهانی دارند و با دعاوی استینافی که از محکمات سیستم می&zwnj;آیند مشغول هستند. این دادگاههای جهانی دارای هفتاد شعبه هستند، و در هفت بخش که هر کدام ده قسمت دارند کار می&zwnj;کنند. در کلیۀ امور داوری کرسی ریاست به عهدۀ یک مجری دوگانۀ قانون که شامل یک قاضی با پیشینۀ کمال و یک قاضی با تجربۀ فرازگرا می&zwnj;شود می&zwnj;باشد.</p>
<p style="direction:rtl">  در رابطه با قلمرو قضایی، دادگاههای جهان محلی در امور زیرین محدود هستند:</p>

<p style="direction:rtl">  1- دولت جهان محلی تلاش خود را صرف آفرینش، تکامل، نگهداری، و خدمت روحانی می&zwnj;کند. از این رو، محکمات جهان حق قضاوت در آن دعاوی&zwnj;ای را که با موضوع زندگی ابدی و مرگ سر و کار دارند ندارند. این امر به مرگ طبیعی آنطور که در یورنشیا رخ می&zwnj;دهد اشاره&zwnj;ای ندارد، بلکه اگر موضوع حق وجود مداوم، زندگی ابدی، برای استماع و داوری پیش آید، باید به محکمات اروانتان رجوع شود، و اگر بر ضد فرد تصمیم گرفته شود، کلیۀ احکام نابودی به دستور و از طریق عوامل فرمانروایان ابردولت به اجرا گذارده می&zwnj;شود.</p>
<p style="direction:rtl">  2- خطا یا ارتداد هر یک از پسران خداوند در جهان محلی که مرتبت و اختیار آنها را به عنوان پسر به خطر اندازد هرگز در محکمات یک پسر مورد داوری قرار نمی&zwnj;گیرد. چنین ناسازگاری فوراً به دادگاههای ابرجهان ارجاع داده می&zwnj;شود.</p>
<p style="direction:rtl">  3- موضوع پذیرش مجدد هر بخش تشکیل دهندۀ یک جهان محلی &mdash; نظیر یک سیستم محلی &mdash; به مرتبت مشارکت کامل روحانی در آفرینش محلی به دنبال انزوای معنوی باید توسط مجمع عالی ابرجهان مورد تأیید قرار گیرد.</p>

<p style="direction:rtl">  در کلیۀ امور دیگر حکم دادگاههای سلوینگتون نهایی و قطعی است. از تصمیمات و فرامین آنها هیچ استیناف و گریزی وجود ندارد.</p>
<p style="direction:rtl">  اگر چه گاهی اوقات ممکن است به نظر رسد مجادلات در یورنشیا به طور غیرعادلانه مورد داوری قرار می&zwnj;گیرند، عدالت و انصاف الهی در جهان حکمفرما است. شما در یک جهان بسیار منظم زندگی می&zwnj;کنید، و دیر یا زود می&zwnj;توانید به برخوردی عادلانه و حتی بخشنده نسبت به خود حساب کنید.</p>
<div class="c1">
<h4 style="direction:rtl">8- کارکردهای قانونگذارانه و اجرایی</h4></div>

<p style="direction:rtl">  در سلوینگتون، ستاد مرکزی نبادان، هیچ هیئت واقعی قانونگذار وجود ندارد. کرات ستاد مرکزی جهان عمدتاً به داوری اشتغال دارند. مجامع قانونگذار جهان محلی در ستاد مرکزی یکصد کوکبه قرار دارند. سیستمها عمدتاً به کار اجرایی و اداری آفرینشهای محلی اشتغال دارند. فرمانروایان سیستم و همکاران آنها فرامین قانونی حکمرانان کوکبه را اجرا می&zwnj;کنند و احکام قضایی دادگاههای عالی جهان را به انجام می&zwnj;رسانند.</p>
<p style="direction:rtl">  در حالی که قانون حقیقی در ستاد مرکزی جهان وضع نمی&zwnj;شود، هیئتهای گوناگون مشورتی و تحقیقاتی که مطابق حیطه و مقصودشان به طرق مختلف تشکیل شده و اداره می&zwnj;شوند در سلوینگتون عمل می&zwnj;کنند. برخی دائمی هستند و سایرین به دنبال اجرای هدف خود منحل می&zwnj;شوند.</p>
<p style="direction:rtl">  <em>شورای عالی</em> جهان محلی از سه عضو از هر سیستم و هفت نماینده از هر کوکبه تشکیل شده است. سیستمهایی که در انزوا به سر می&zwnj;برند در این مجمع نمایندگی ندارند، اما اجازه دارند ناظرانی را که در تمامی بررسیهای آن شرکت نموده و آنها را مطالعه می&zwnj;کنند اعزام دارند.</p>
<p style="direction:rtl">  <em>یکصد شورای تأیید نهایی</em> نیز در سلوینگتون واقع شده&zwnj;اند. رئیسان این شوراها تشکیل دهندۀ کابینۀ بلافصل کاریِ جبرئیل هستند.</p>
<p style="direction:rtl">  تمامی یافته&zwnj;های شوراهای عالی مشورتی جهان یا به هیئتهای قضایی سلوینگتون ارجاع داده می&zwnj;شوند و یا به مجامع قضایی کواکب. این شوراهای عالی برای اجرای پیشنهادات خود فاقد مرجعیت یا قدرت هستند. اگر توصیه&zwnj;های آنها مبتنی بر قوانین بنیادین جهان باشد، در آن صورت دادگاههای نبادان فرمان اجرای آنها را صادر می&zwnj;کنند، اما اگر پیشنهادات آنها به شرایط محلی یا اضطراری مربوط باشد، باید برای تصویب قانونی به مجامع قانونگذار کوکبه و سپس برای اجرا به مراجع سیستم رد شوند. این شوراهای عالی در واقع ابرهیئتهای مقننۀ جهان هستند، اما بدون قدرت تصویب و بدون قدرت اجرایی کار می&zwnj;کنند.</p>
<p style="direction:rtl">  در حالی که ما با عبارات &rdquo;دادگاهها&ldquo; و &rdquo;مجامع&ldquo; پیرامون دولت جهان سخن می&zwnj;گوییم، باید فهم شود که این کارکردهای معنوی از فعالیتهای بدوی&zwnj;تر و مادی یورنشیا که این نامهای مشابه را با خود حمل می&zwnj;کنند بسیار متفاوتند.</p>
<p style="direction:rtl">  [ارائه شده توسط رئیس فرشتگان اعظم نبادان.]</p>
</body>
</html>
