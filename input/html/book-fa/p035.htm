<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 35 - پسران خداوند در جها</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 35</h1>
</div>
<div class="c1">
<h4 style="direction:rtl">پسران خداوند در جهان محلی</h4>
</div>

<p style="direction:rtl">  پسران خداوند که قبلاً معرفی شدند یک منشأ بهشتی داشته&zwnj;اند. آنها اولاد فرمانروایان الهی قلمروهای جهانی هستند. از اولین مرتبت فرزندی بهشت، پسران آفریننده، در نبادان فقط یکی وجود دارد، میکائیل، پدر و فرمانروای جهان. از دومین مرتبت فرزندی بهشت، پسران آوُنال یا مجری قانون، نبادان سهم کامل خود را دارا می&zwnj;باشد &mdash; 1٫062 تن. و این &rdquo;مسیحهای کوچکتر&ldquo; همانقدر در اعطاهای سیاره&zwnj;ای خویش مؤثر و تماماً قدرتمند هستند که آفریننده و پسر استاد در یورنشیا بود. سومین رسته، که منشأ در تثلیث دارند، در یک جهان محلی ثبت نام نمی&zwnj;شوند، اما من تخمین می&zwnj;زنم که در نبادان بین پانزده تا بیست هزار پسر آموزگار تثلیث وجود دارد که 9٫642 یاور مخلوق - سه اقنومه شدۀ ثبت شده را شامل نمی&zwnj;شود. این دِینالهای بهشت نه مجری قانون هستند و نه مدیر؛ آنها ابر آموزگار هستند.</p>
<p style="direction:rtl">  انواع پسرانی که مورد ملاحظه قرار خواهند گرفت منشأ در جهان محلی دارند. آنها اولاد یک پسر بهشتی آفریننده در ارتباط متغیر با روح مکمل مادر جهان می&zwnj;باشند. انواع زیرین فرزندی جهان در این روایات ذکر می&zwnj;شوند:</p>
<blockquote>
<p style="direction:rtl">  1- پسران ملک صادق.</p>
<p style="direction:rtl">  2- پسران وُراندادِک.</p>
<p style="direction:rtl">  3- پسران لانوناندِک.</p>
<p style="direction:rtl">  4- پسران حامل حیات.</p>
</blockquote>
<p style="direction:rtl">  الوهیت سه&zwnj;گانۀ بهشت برای آفرینش سه رستۀ فرزندی عمل می&zwnj;کند: میکائیلها، آوُنالها، دِینالها. الوهیت دوگانه در جهان محلی، پسر و روح، نیز در آفرینش سه رستۀ والا از پسران عمل می&zwnj;کند: ملک صادقها، وُراندادکها، و لانوناندکها، و پس از دستیابی به این تجلی سه&zwnj;گانه با سطح بعدی خدای هفتگانه در ایجاد نوع چند هنرۀ حاملین حیات تشریک مساعی می&zwnj;کند. این موجودات در گروه پسران فرود یابندۀ خداوند طبقه&zwnj;بندی می&zwnj;شوند، اما آنها یک شکل بی&zwnj;نظیر و اولیه از حیات جهانی می&zwnj;باشند. تمامی مقالۀ بعد به بررسی آنان اختصاص خواهد یافت.</p>
<div class="c1">
<h4 style="direction:rtl">1- پدر ملک صادق</h4></div>

<p style="direction:rtl">  پس از به وجود آمدن موجودات یاری شخصی، همانند ستارۀ تابان و بامداد و سایر شخصیتهای اداری، مطابق مقصود الهی و طرحهای خلاق یک جهان مشخص، یک شکل جدید از پیوند خلاق میان پسر آفریننده و روح آفرینشگر، دختر روح بیکران در جهان محلی، رخ می&zwnj;دهد. شخصیت فرزندی برآمده از این مشارکت خلاق، ملک صادق نخستین &mdash; پدر ملک صادق &mdash; می&zwnj;باشد. او آن موجود بی&zwnj;نظیر است که متعاقباً برای به وجود آوردن تمامی گروه برخوردار از آن نام با پسر آفریننده و روح آفرینشگر تشریک مساعی می&zwnj;کند.</p>
<p style="direction:rtl">  در جهان نبادان پدر ملک صادق به عنوان اولین همکار اجرایی ستارۀ تابان و بامداد عمل می&zwnj;کند. جبرئیل بیشتر با سیاستهای جهان مشغول است، و ملک صادق با اسلوب عملی. جبرئیل ریاست دادگاهها و شوراهای نبادان را که مرتباً تشکیل می&zwnj;شوند به عهده دارد، و ملک صادق ریاست کمیسیونهای ویژه، فوق&zwnj;العاده، و اضطراری و هیئتهای مشورتی را. جبرئیل و پدر ملک صادق هرگز به طور همزمان از سلوینگتون خارج نمی&zwnj;شوند، زیرا در غیاب جبرئیل پدر ملک صادق به عنوان رئیس اجرائی نبادان عمل می&zwnj;کند.</p>
<p style="direction:rtl">  ملک صادقهای جهان ما همگی ظرف یک دورۀ هزار سالۀ زمان استاندارد توسط پسر آفریننده و روح آفرینشگر در ارتباط با پدر ملک صادق آفریده شدند. ملک صادقها چون از یک مرتبت فرزندی می&zwnj;باشند که در آن یکی از اعضای خودشان به عنوان آفرینندۀ همتراز عمل کرد، در ساختار بخشاً خود منشأ هستند و لذا کاندیدايی برای تحقق یک نوع آسمانی حکومت بر خود می&zwnj;باشند. آنها به طور دوره&zwnj;ای رئیس اداری خود را برای یک دورۀ هفت سالۀ زمان استاندارد انتخاب می&zwnj;کنند و غیر از آن به عنوان یک نوع خود سامان دهنده عمل می&zwnj;کنند، گر چه ملک صادق اولیه از امتیازات مشخص ذاتی مشترک پدرانه برخوردار است. گاه به گاه این پدر ملک صادق برخی افراد مشخص از رستۀ خود را به عنوان حاملین ویژۀ حیات برای کار در کرات میدسونایت تعیین می&zwnj;کند. آنها نوعی سیارۀ مسکونی هستند که تاکنون در یورنشیا آشکار نشده&zwnj;اند.</p>
<p style="direction:rtl">  ملک صادقها به طور گسترده خارج از جهان محلی عمل نمی&zwnj;کنند، به جز هنگامی که به عنوان شاهد در اموری که در دادگاههای ابرجهان در حال رسیدگی است فرا خوانده می&zwnj;شوند، و زمانی که به عنوان سفیران ویژه، آنطور که گاهی هستند، تعیین می&zwnj;شوند و یک جهان را برای جهان دیگر در همان ابرجهان نمایندگی می&zwnj;کنند. ملک صادق اولیه یا نخست زاده شدۀ هر جهان همیشه آزاد است تا در مأموریتهایی که به منافع و وظایف نوع او مربوط است به جهانهای همسایه یا به بهشت سفر کند.</p>
<div class="c1">
<h4 style="direction:rtl">2- پسران ملک صادق</h4></div>

<p style="direction:rtl">  ملک صادقها اولین نوع پسران الهی هستند که آنقدر به طور کافی به حیات پایین&zwnj;تر مخلوق نزدیک می&zwnj;شوند که بتوانند به طور مستقیم در کار ارتقاءِ انسان عمل نمایند، و بدون نیاز به حلول در جسم به نژادهای تکاملی خدمت کنند. این پسران به طور طبیعی در نقطۀ میانی فرود بزرگ شخصیتی هستند. منشأ آنها تقریباً در نیمۀ راه میان بالاترین الوهیت و پایین&zwnj;ترین حیات مخلوق برخوردار از عطیۀ اراده می&zwnj;باشد. آنها بدین ترتیب رابط طبیعی میان سطوح بالاتر و الهی وجود زندگانی و اشکال پایین&zwnj;تر و حتی مادی حیات در کرات تکاملی می&zwnj;شوند. رسته&zwnj;های سراف، فرشتگان، از کار کردن با ملک صادقها شادمان می&zwnj;شوند. در واقع تمامی اشکال حیات هوشمند در این پسران دوستانی با درایت، آموزگارانی دلسوز و مشاورانی خردمند می&zwnj;یابند.</p>
<p style="direction:rtl">  ملک صادقها یک مرتبت حاکم بر خود می&zwnj;باشند. با این گروه بی&zwnj;نظیر، ما با اولین تلاش برای خود مختاری از سوی موجودات جهان محلی روبرو هستیم و بالاترین نوع حکومت بر خود راستین را مشاهده می&zwnj;کنیم. این پسران تشکیلات خودشان را برای گروه و سازمان اداری سیارۀ خانگی&zwnj;شان، و نیز برای شش کرۀ مربوطه و کرات فرعی آنها سازمان می&zwnj;دهند. و باید ثبت شود که آنها هرگز از امتیازات خود سوءِ استفاده نکرده&zwnj;اند. در سرتاسر جهان نبادان این پسران ملک صادق حتی یکبار هم به اعتماد بر خود خیانت نکرده&zwnj;اند. آنها امید هر گروه جهان هستند که آرزوی حکومت بر خود را دارد. آنها برای تمامی کرات نبادان الگو و آموزگاران حکومت بر خود هستند. تمامی رسته&zwnj;های موجودات هوشمند، مافوقها از بالا و تحت فرمانها از پایین، در ستایش خود از دولت ملک صادقها یکدل هستند.</p>
<p style="direction:rtl">  رتبۀ ملک صادق فرزندی منزلت پسر ارشد را در یک خانوادۀ بزرگ دارد و مسئولیت وی را به عهده می&zwnj;گیرد. بیشتر کار آنها ثابت است و تا اندازه&zwnj;ای روال عادی دارد، اما بخش عمدۀ آن داوطلبانه است و در مجموع توسط خودشان تقبل شده است. اکثریت مجامع ویژه که گاه به گاه در سلوینگتون تشکیل می&zwnj;شوند بنا به پیشنهاد ملک صادقها فرا خوانده می&zwnj;شوند. این پسران مطابق ابتکار خودشان از جهان محلی خود پاسداری می&zwnj;کنند. آنها یک سازمان خود مختار دارند که به خبرگیری از جهان تخصیص یافته است، و مستقل از تمامی اطلاعاتی که از طریق عوامل معمول درگیر ادارۀ روزمرۀ عالم به ستاد مرکزی جهان می&zwnj;رسد به طور مرتب به پسر آفریننده گزارش می&zwnj;دهد. آنها طبیعتاً نظاره&zwnj;گرانی بی&zwnj;تعصب هستند، و از اعتماد کامل تمامی طبقات موجودات هوشمند برخوردارند.</p>
<p style="direction:rtl">  ملک صادقها به عنوان دادگاههای تجدید نظر سیار و مشورتی ناحیه&zwnj;ها عمل می&zwnj;کنند. این پسران جهان در گروههای کوچک به کرات می&zwnj;روند تا به صورت کمیسیونهای مشورتی خدمت کنند، شهادت بگیرند، پیشنهاد دریافت کنند، و به عنوان مشاور عمل کنند، و بدین صورت به حل مشکلات عمده کمک نمایند و به اختلافات جدی که در امور قلمروهای تکاملی گاه به گاه پیش می&zwnj;آید رسیدگی نمایند.</p>
<p style="direction:rtl">  این کهنسالترین پسران یک جهان دستیاران اصلی ستارۀ تابان و بامداد در اجرای فرامین پسر آفریننده می&zwnj;باشند. هنگامی که یک ملک صادق به نام جبرئیل به کره&zwnj;ای دور افتاده می&zwnj;رود، ممکن است برای انجام مقاصد آن مأموریت ویژه به نام فرستنده نمایندگی کند و در آن رویداد در سیارۀ مأموریت با اختیار کامل ستارۀ تابان و بامداد ظاهر خواهد گشت. این امر به ویژه در مورد آن کراتی که هنوز در آنها یک پسر بالاتر به شکل مخلوقات عالم پدیدار نگشته است صادق است.</p>
<p style="direction:rtl">  هنگامی که یک پسر آفریننده به دوران زندگانی اعطایی در یک کرۀ تکاملی وارد می&zwnj;شود، به تنهایی می&zwnj;رود، اما هنگامی که یکی از برادران بهشتی او، یک پسر آوُنال، به یک اعطا وارد می&zwnj;شود، توسط پشتیبانان ملک صادق که تعدادشان دوازده نفر می&zwnj;باشد همراهی می&zwnj;شود، پسرانی که به طور بسیار مؤثر به موفقیت مأموریت اعطایی کمک می&zwnj;کنند. آنها همچنین از آونالهای بهشتی در مأموریتهای داورانه به کرات مسکونی پشتیبانی می&zwnj;کنند، و اگر پسر آوُنال نیز بدین نحو ظاهر شود، در این مأموریتها ملک صادقها برای چشمان انسانها مرئی هستند.</p>
<p style="direction:rtl">  هیچ مرحله&zwnj;ای از نیاز معنوی سیاره&zwnj;ای وجود ندارد که آنها برای آن خدمت نکنند. آنها آموزگارانی هستند که مکرراً تمام کرات برخوردار از حیات پیشرفته را به شناخت نهایی و کامل پسر آفریننده و پدر بهشتی او می&zwnj;رسانند.</p>
<p style="direction:rtl">  ملک صادقها تقریباً در خردمندی کامل هستند، اما در قضاوت خطاناپذیر نیستند. آنها هنگامی که در مأموریتهای سیاره&zwnj;ای جدا افتاده و تنها هستند، گاهی اوقات در امور جزئی خطا کرده&zwnj;اند، بدین معنی که برگزیده&zwnj;اند کارهای مشخصی بکنند که مسئولین آنها متعاقباً تأیید نکرده&zwnj;اند. چنین خطای قضاوت یک ملک صادق را موقتاً سلب صلاحیت می&zwnj;کند، تا این که به سلوینگتون برود و در شنود با پسر آفریننده آن رهنمودی را دریافت کند که به طور مؤثر او را از عدم هماهنگی که موجب عدم توافق با یارانش گشت تهی سازد، و سپس در پی استراحت تصحیحی، در روز سوم تثبیت در خدمت به دنبال می&zwnj;آید. اما این عدم انطباقهای جزئی در کارکرد ملک صادق به ندرت در نبادان رخ داده است.</p>
<p style="direction:rtl">  این پسران یک رستۀ در حال افزایش نیستند. تعداد آنها ثابت است، گر چه در هر جهان محلی متغیر است. تعداد ثبت شدۀ ملک صادقها در ستاد مرکزیشان در نبادان فراتر از ده میلیون است.</p>
<div class="c1">
<h4 style="direction:rtl">3- کرات ملک صادق</h4></div>

<p style="direction:rtl">  ملک صادقها یک کرۀ خودشان را در نزدیکی سلوینگتون، ستاد مرکزی جهان، اشغال می&zwnj;کنند. این کره که نامش ملک صادق است، کرۀ پیشگام هفتاد کرۀ اصلی است که در مدار سلوینگتون قرار دارند. شش کرۀ فرعی که به فعالیتهای ویژه تخصیص یافته&zwnj;اند به دور هر یک از آنها در گردشند. از این کرات شگفت&zwnj;انگیز &mdash; هفتاد اصلی و 420 فرعی &mdash; اغلب به نام دانشگاه ملک صادق یاد می&zwnj;شود. انسانهای در حال فرازِ کلیۀ کواکب نبادان برای دستیابی به وضعیت اقامتی در سلوینگتون در تمامی 490 کرات آموزش می&zwnj;بینند. اما آموزش صعود کنندگان فقط یک مرحله از فعالیتهای چندگانه&zwnj;ای است که در خوشۀ کرات ساخته شدۀ سلوینگتون صورت می&zwnj;یابد.</p>
<p style="direction:rtl">  490 کرات مدار سلوینگتون به ده گروه تقسیم شده&zwnj;اند که هر یک شامل هفت کرۀ اصلی و چهل و دو کرۀ فرعی می&zwnj;باشند. هر یک از این گروهها تحت سرپرستی کلی نوعی از انواع حیات جهانی قرار دارند. اولین گروه که در بر گیرندۀ کرۀ پیشگام و شش کرات اصلی بعدی در گروه گردندۀ سیاره&zwnj;ای می&zwnj;باشد تحت سرپرستی ملک صادقها قرار دارد. این کرات ملک صادق عبارتند از:</p>
<blockquote>
<p style="direction:rtl">  1- کرۀ پیشگام &mdash; کرۀ اقامتگاه پسران ملک صادق.</p>
<p style="direction:rtl">  2- کرۀ مدارس حیات فیزیکی و آزمایشگاههای انرژیهای زنده.</p>
<p style="direction:rtl">  3- کرۀ حیات مورانشیا.</p>
<p style="direction:rtl">  4- کرۀ حیات آغازین روحی.</p>
<p style="direction:rtl">  5- کرۀ حیات نیمه روحی.</p>
<p style="direction:rtl">  6- کرۀ حیات در حال پیشرفت روحی.</p>
<p style="direction:rtl">  7- قلمرو تحقق هماهنگ و عالی تواناییهای فردی.</p>
</blockquote>
<p style="direction:rtl">  شش کرات فرعی هر یک از این کرات ملک صادق به فعالیتهای وابسته به کار کرۀ اصلی مربوطه تخصیص یافته&zwnj;اند.</p>
<p style="direction:rtl">  کرۀ پیشگام، کرۀ <em>ملک صادق</em>، مکان معمول دیدار برای تمامی موجوداتی است که به کار آموزش و معنویت بخشی انسانهای در حال فراز زمان و فضا اشتغال دارند. برای یک صعود کننده شاید این کره جالب&zwnj;ترین مکان در تمامی نبادان باشد. تمامی انسانهای تکاملی که از آموزش کوکبۀ خویش فارغ&zwnj;التحصیل می&zwnj;شوند در ملک صادق فرود خواهند آمد. آنها در آنجا به داخل نظام دستورالعملها و پیشرفت معنوی سیستم آموزشی سلوینگتون وارد می&zwnj;شوند. و شما هرگز واکنشهای خود را به اولین روز زندگی در این کرۀ بی&zwnj;نظیر فراموش نخواهید کرد، نه حتی بعد از این که به مقصد بهشتی خود رسیدید.</p>
<p style="direction:rtl">  انسانهای در حال فراز ضمن این که در کرۀ ملک صادق سکنی می&zwnj;گزینند، آموزش خود را در شش سیارۀ آموزش ویژه که به دور آن می&zwnj;چرخند دنبال می&zwnj;کنند. و در سراسر اقامت موقتشان در هفتاد کرۀ فرهنگی، کرات اصلی مدار سلوینگتون، از همین روش استفاده می&zwnj;شود.</p>
<p style="direction:rtl">  بسیاری فعالیتهای متنوع وقت موجودات بیشماری را که در شش کرات فرعی کرۀ ملک صادق اقامت دارند اشغال می&zwnj;کند، اما تا جایی که به انسانهای در حال فراز مربوط است، این اقمار به مراحل زیرین مطالعۀ ویژه تخصیص یافته&zwnj;اند:</p>
<blockquote>
<p style="direction:rtl">  1- کرۀ شمارۀ یک به بررسی حیات آغازین سیاره&zwnj;ایِ انسانهای در حال فراز اشتغال دارد. این کار در کلاسهایی انجام می&zwnj;شود که در بر گیرندۀ آنهایی که از یک کرۀ مشخص حاوی منشأ انسانی می&zwnj;آیند می&zwnj;باشد. آنهایی که از یورنشیا هستند چنین بررسی تجربی را با هم دنبال می&zwnj;کنند.</p>

<p style="direction:rtl">  2- کار ویژۀ کرۀ شمارۀ دو شامل یک بررسی مشابه تجارب است که طی عبور از کرات قصر که به دور قمر اصلی ستاد مرکزی سیستم محلی در گردشند حاصل شده است.</p>
<p style="direction:rtl">  3- بررسیهای این کره به اقامت موقت در پایتخت سیستم محلی مربوط می&zwnj;شود و در بر گیرندۀ فعالیتهای سایر کرات ساخته شدۀ خوشۀ ستاد مرکزی سیستم می&zwnj;باشد.</p>
<p style="direction:rtl">  4- چهارمین کره به بررسی تجارب هفتاد کرۀ فرعی کوکبه و کرات مربوط به آنها اشتغال دارد.</p>
<p style="direction:rtl">  5- در پنجمین کره بررسی اقامت موقت صعود کننده در کرۀ ستاد مرکزی کوکبه انجام می&zwnj;شود.</p>
<p style="direction:rtl">  6- وقت در کرۀ شمارۀ شش به تلاش برای مرتبط ساختن این پنج دوره و بدین ترتیب دستیابی به هماهنگی تجربه در تدارک برای ورود به مدارس اصلی ملک صادق متعلق به آموزش جهان تخصیص می&zwnj;یابد.</p>
</blockquote>
<p style="direction:rtl">  مدارس ادارۀ جهان و خردمندی معنوی در کرۀ منزلگاه ملک صادق واقع شده&zwnj;اند. در آنجا همچنین آن مدارسی که به یک رشتۀ واحد پژوهشی نظیر انرژی، ماده، سازماندهی، ارتباطات، اسناد، اخلاقیات، و وجود مقایسه&zwnj;ای مخلوق تخصیص یافته&zwnj;اند یافت می&zwnj;شوند.</p>
<p style="direction:rtl">  در کالج ملک صادقِ عطیۀ معنوی تمامی رسته&zwnj;ها &mdash; حتی رسته&zwnj;های بهشتیِ &mdash; پسران خداوند با ملک صادق و آموزگاران سراف در آموزش گروههایی که به عنوان بشارت دهندگان سرنوشت عازم می&zwnj;شوند و آزادی معنوی و فرزندی الهی را حتی برای کرات دوردست جهان اعلام می&zwnj;دارند همکاری می&zwnj;کنند. این دانشکدۀ ویژۀ دانشگاه ملک صادق یک مؤسسۀ منحصر به فرد جهان است. دانشجویان دیدار کننده از نواحی دیگر پذیرفته نمی&zwnj;شوند.</p>
<p style="direction:rtl">  بالاترین درس آموزشی در ادارۀ جهان توسط ملک صادقها در کرۀ منزلگاه آنان داده می&zwnj;شود. ریاست این کالج اخلاقیات بالا را پدر ملک صادق اولیه به عهده دارد. جهانهای گوناگون با این مدارس دانشجو رد و بدل می&zwnj;کنند. در حالی که جهان جوان نبادان در مقیاس جهانها در رابطه با نیل معنوی و توسعۀ والای اخلاقی در سطح پایین قرار دارد، با این حال، مشکلات اداری ما چنان تمام جهان را برای آفرینشهای نزدیک دیگر به یک درمانگاه پهناور تبدیل ساخته است که دانشجویان دیدار کننده و مشاهده&zwnj;گر از نواحی دیگر به کالجهای ملک صادق هجوم آورده&zwnj;اند. علاوه بر گروه عظیم ثبت نام کنندگان محلی همیشه بیش از یکصد هزار دانشجوی خارجی در مدارس ملک صادق شرکت دارند، چرا که مرتبت ملک صادقها در نبادان در سرتاسر اِسپلاندون مشهور است. </p>
<div class="c1">
<h4 style="direction:rtl">4- کار ویژۀ ملک صادقها</h4></div>

<p style="direction:rtl">  یک شاخۀ بسیار تخصصی فعالیتهای ملک صادق به سرپرستی دوران پیشرفتۀ زندگانی مورانشیای انسانهای در حال فراز مربوط است. بخش عمدۀ این آموزش توسط فرشتگان خادم صبور و خردمند سراف که توسط انسانهایی که به سطوح نسبتاً بالاتر نیل جهانی فراز یافته&zwnj;اند یاری می&zwnj;شوند اجرا می&zwnj;شود، اما تمامی این کار آموزشی تحت سرپرستی کلی ملک صادقها با همکاری پسران آموزگار تثلیث قرار دارد.</p>
<p style="direction:rtl">  در حالی که رسته&zwnj;های ملک صادق عمدتاً به سیستم گستردۀ آموزشی و نظام تجربی آموزشی جهان محلی تخصیص یافته&zwnj;اند، آنها همچنین در مأموریتهای بی&zwnj;نظیر و در شرایط غیرعادی عمل می&zwnj;کنند. در یک جهان در حال تکامل که نهایتاً تقریباً ده میلیون کرۀ مسکونی را در بر می&zwnj;گیرد، بسیاری چیزهای غیرعادی اتفاق می&zwnj;افتد، و در چنین مواقع اضطراری است که ملک صادقها عمل می&zwnj;کنند. در ایدنشیا، ستاد مرکزی کوکبۀ شما، آنها به عنوان پسران اضطراری مشهورند. آنها همیشه آماده&zwnj;اند تا در تمامی مواقع ضروری &mdash; فیزیکی، عقلانی، یا معنوی &mdash; چه در یک سیاره، در یک سیستم، در یک کوکبه، و یا در جهان خدمت نمایند. هر گاه و هر جا به کمک ویژه نیاز باشد، در آنجا شما یک یا تعداد بیشتری از پسران ملک صادق را خواهید یافت.</p>
<p style="direction:rtl">  هنگامی که جنبه&zwnj;ای از برنامۀ پسر آفریننده با خطر شکست مواجه می&zwnj;شود، بی&zwnj;درنگ یک ملک صادق برای ارائۀ کمک اعزام می&zwnj;شود. اما آنها اغلب در شرایط وجود شورش گناهکارانه، نظیر آنچه که در سِتانیا رخ داد برای عمل کردن فرا خوانده نمی&zwnj;شوند.</p>
<p style="direction:rtl">  ملک صادقها اولینهایی هستند که در کلیۀ مواقع اضطراری از هر نوع در تمامی کراتی که مخلوقات صاحب اراده اقامت دارند عمل نمایند. آنها گاهی اوقات در سیارات نافرمان به عنوان سرپرستان موقت عمل می&zwnj;کنند، و به عنوان پذیرشگران یک دولت سیاره&zwnj;ای خطاکار خدمت می&zwnj;کنند. در یک بحران سیاره&zwnj;ای این پسران ملک صادق در بسیاری سِمَتهای بی&zwnj;نظیر خدمت می&zwnj;کنند. برای چنین پسری به آسانی ممکن است که خود را برای موجودات انسانی مرئی نماید، و گاهی اوقات یکی از این رسته&zwnj;ها حتی در شکل جسم انسانی پدیدار گشته است. در نبادان هفت بار یک ملک صادق در یک کرۀ تکاملی در شکل جسم انسانی خدمت کرده است، و در مواقع متعدد این پسران به شکل انواع دیگر مخلوقات جهان ظاهر گشته&zwnj;اند. آنها به راستی خادمان چند هنره و داوطلب اضطراری برای تمامی رسته&zwnj;های موجودات هوشمند جهان و برای تمامی کرات و سیستمهای کرات می&zwnj;باشند.</p>
<p style="direction:rtl">  ملک صادقی که در طول روزگار ابراهیم در یورنشیا زندگی می&zwnj;کرد در آن ناحیه به عنوان شاهزادۀ سالیم مشهور بود، زیرا سرپرستی یک مهاجر نشین کوچک از جویندگان حقیقت را که در مکانی به نام سالیم اقامت داشتند به عهده داشت. او داوطلب شد به شکل انسان در جسم انسانی پدیدار گردد، و با تأیید پذیرشگران ملک صادق سیاره که بیم داشتند در طول آن دورۀ تاریکی فزایندۀ معنوی نور حیات خاموش گردد چنین کرد. و او در واقع حقیقت روزگار خود را شکوفا ساخت و با احتیاط آن را به ابراهیم و همکاران او منتقل نمود.</p>
<div class="c1">
<h4 style="direction:rtl">5- پسران وُراندادِک</h4></div>

<p style="direction:rtl">  پسر آفریننده و روح آفرینشگر جهان محلی بعد از آفرینش دستیاران شخصی و اولین گروه ملک صادقهای چند هنره، برای دومین رستۀ بزرگ و متنوع فرزندی جهان، وُراندادکها، برنامه&zwnj;ریزی نموده و آنها را به وجود آوردند. آنها بیشتر عموماً به عنوان پدران کوکبه مشهورند زیرا یک پسر از این مرتبت به طور یکنواخت در رأس هر دولت کوکبه در هر جهان محلی یافت می&zwnj;شود.</p>
<p style="direction:rtl">  تعداد وُراندادکها در هر جهان محلی فرق می&zwnj;کند. رقم ثبت شدۀ آنان فقط در نبادان یک میلیون نفر است. این پسران، نظیر همیارانشان، ملک صادقها، از هیچ قدرت تولید مثل برخوردار نیستند. هیچ روش شناخته شده&zwnj;ای وجود ندارد که آنها بتوانند به وسیلۀ آن بر تعداد خود بیفزایند.</p>
<p style="direction:rtl">  از بسیاری جهات این پسران یک گروه خود گردان هستند. به عنوان فرد و به عنوان گروه، حتی به عنوان یک مجموعه، آنها عمدتاً خود مختار هستند، عمدتاً همانطور که ملک صادقها هستند، اما وُراندادکها در چنین طیف گسترده&zwnj;ای از فعالیتها عمل نمی&zwnj;کنند. آنها با مهارت خیره&zwnj; کنندۀ ملک صادقهای برادر خود برابری نمی&zwnj;کنند، اما به عنوان حکمرانان و اداره کنندگان دوراندیش حتی قابل اطمینان&zwnj;تر و مؤثرترند. همچنین آنها به طور کامل همتای اداری زیردستان خود، حکمرانان لانوناندک سیستم، نیستند، اما آنها از تمامی رسته&zwnj;های فرزندی جهان در ثبات عزم و در قضاوت خداگونه برتری دارند.</p>
<p style="direction:rtl">  اگر چه تصمیمات و فرامین این رستۀ پسران همیشه مطابق روح فرزندی الهی و هماهنگ با سیاستهای پسر آفریننده است، اشتباه آنها به پسر آفریننده ذکر شده است و در جزئیات تکنیک گاهی اوقات تصمیمات آنها پس از استیناف در دادگاههای عالی جهان لغو شده است. اما این پسران به ندرت مرتکب خطا می&zwnj;شوند، و آنها هرگز دست به شورش نزده&zwnj;اند. در تمامی تاریخ نبادان هرگز یک وُراندادک از دولت جهان سرپیچی نکرده است.</p>
<p style="direction:rtl">  خدمت وُراندادکها در جهانهای محلی گسترده و متنوع است. آنها برای جهانهای دیگر به عنوان سفیر و به عنوان رایزنانی که کواکب را در محدودۀ جهان بومی خود نمایندگی می&zwnj;کنند خدمت می&zwnj;کنند. در میان تمامی رسته&zwnj;های فرزندی جهان محلی به آنها بیشترین میزان نمایندگی کامل قدرتهای عالیه واگذار شده است، که در وضعیتهای حساس جهان به کار گرفته می&zwnj;شود.</p>
<p style="direction:rtl">  در آن کراتی که در تاریکی معنوی جدا شده&zwnj;اند، آن کراتی که به واسطۀ شورش و خطا متحمل انزوای سیاره&zwnj;ای شده&zwnj;اند، یک وُراندادک ناظر معمولاً تا زمان بازگشت وضعیت عادی حاضر است. در برخی وضعیتهای فوق&zwnj;العاده این ناظر والا می&zwnj;تواند اختیار مطلق و دلخواه روی هر موجود آسمانی که به آن سیاره اختصاص داده شده اعمال نماید. در تاریخ سلوینگتون ثبت شده است که وُراندادکها گاهی اوقات چنین اختیاری را به عنوان بالاترین نایب فرمانروای چنین سیاراتی اعمال کرده&zwnj;اند. و این همچنین حتی در مورد آن کرات مسکونی که به واسطۀ شورش دست نخورده مانده&zwnj;اند صادق بوده است.</p>
<p style="direction:rtl">  اغلب یک گروه دوازده نفره یا بیشتر از پسران وراندادک پیرامون دعاوی ویژه که به وضعیت یک سیاره یا یک سیستم مربوط است به عنوان یک دادگاه عالی تجدید نظر و استیناف تشکیل جلسه می&zwnj;دهند. اما کارهای آنان عمدتاً به کارکردهای قضایی که بومی دولتهای کوکبه هستند مربوط است. در نتیجۀ تمامی این خدمات، پسران وُراندادک تاریخدانان جهانهای محلی شده&zwnj;اند. آنها با تمامی تقلاهای سیاسی و تحولات اجتماعی کرات مسکونی شخصاً آشنا هستند.</p>
<div class="c1">
<h4 style="direction:rtl">6- پدران کوکبه</h4></div>

<p style="direction:rtl">  حداقل سه وُراندادِک به حکومت هر یک از یکصد کواکب یک جهان محلی گمارده شده است. این پسران توسط پسر آفریننده انتخاب می&zwnj;شوند و توسط جبرئیل در طول 10٫000 سال استاندارد، در حدود 50٫000 سال به وقت یورنشیا به عنوان <em>والامرتبه&zwnj;های</em> کواکب برای خدمت به کار گمارده می&zwnj;شوند. والامرتبه&zwnj;ای که بر مسند حکومت است، پدر کوکبه، دو همکار دارد، یکی ارشد و یکی دون&zwnj;پایه، در هر تغییر دولت، همکار ارشد رئیس دولت می&zwnj;شود، و دون پایه وظایف ارشد را به عهده می&zwnj;گیرد، ضمن این که وُراندادکهای گمارده نشدۀ مقیم کرات سلوینگتون یکی از نفرات خود را به عنوان کاندیدا برای انتخاب نامزد می&zwnj;کنند تا مسئولیتهای همکار دون پایه را به عهده گیرد. بدین ترتیب هر یک از فرمانروایان والامرتبه بر طبق خط مشی کنونی یک دورۀ خدمت سی هزار ساله، در حدود 150٫000 سال یورنشیا، در ستاد مرکزی یک کوکبه دارد.</p>
<p style="direction:rtl">  یکصد پدران کوکبه، رئیسان واقعی دولتهای کوکبه، کابینۀ عالی مشورتی پسر آفریننده را تشکیل می&zwnj;دهند. این شورا در ستاد مرکزی جهان جلسۀ مکرر دارد و در قلمرو و دامنۀ مشاوره دادنهایش نامحدود است، اما عمدتاً درگیر بهروزی کواکب و اتحاد دولت تمامی جهان محلی می&zwnj;باشد.</p>
<p style="direction:rtl">  هنگامی که یک پدر کوکبه در ستاد مرکزی جهان در حال انجام وظایف می&zwnj;باشد، چنان که مکرراً می&zwnj;باشد، همکار ارشد مدیر موقت امور کوکبه می&zwnj;شود. کارکرد معمول همکار ارشد مدیریت امور معنوی است، در حالی که همکار دون پایه شخصاً با کار آسایش فیزیکی کوکبه مشغول است. با این وجود، هیچ خط مشی عمده&zwnj;ای هرگز در یک کوکبه به اجرا در نمی&zwnj;آید مگر این که هر سه والامرتبه در تمامی جزئیات اجرای آن به توافق برسند.</p>
<p style="direction:rtl">  تمامی مکانیسم کانالهای اطلاعاتی روحی و ارتباطی در اختیار والامرتبه&zwnj;های کوکبه قرار دارد. آنها در تماس کامل با مافوقهای خود در سلوینگتون و تحت مسئولین مستقیم آنها، فرمانروایان سیستمهای محلی، می&zwnj;باشند. آنها مکرراً با این فرمانروایان سیستم تشکیل جلسه می&zwnj;دهند تا در مورد وضعیت کوکبه مشاوره کنند.</p>
<p style="direction:rtl">  والامرتبه&zwnj;ها خود را با یک گروه از مشاوران که تعداد و پرسنل آن مطابق حضور گروههای گوناگون در ستاد مرکزی کوکبه و همچنین بر حسب تغییر نیازهای محلی فرق می&zwnj;کند احاطه می&zwnj;کنند. در طول ایام فشار ممکن است آنها تقاضای پسران بیشتری از نوع وراندادک برای کمک در کار اداری کنند و به سرعت آنها را دریافت می&zwnj;کنند. نُرلاشیادِک، کوکبۀ شما، در حال حاضر توسط دوازده پسر وُراندادک اداره می&zwnj;شود.</p>
<div class="c1">
<h4 style="direction:rtl">7- کرات وُراندادک</h4></div>

<p style="direction:rtl">  گروه دوم از هفت کراتی که در مدار هفتاد کرات اصلی احاطه کنندۀ سلوینگتون قرار دارند سیارات وراندادک را تشکیل می&zwnj;دهند. هر یک از این کرات، به همراه شش قمری که به دور آن می&zwnj;گردند، به یک مرحلۀ ویژه از فعالیتهای وراندادک تخصیص یافته است. در این چهل و نه گستره انسانهای در حال فراز نقطۀ اوج آموزش خود را در رابطه با قانونگذاری جهان کسب می&zwnj;کنند.</p>
<p style="direction:rtl">  انسانهای در حال فراز مجامع قانونگذاری را آنطور که در کرات ستاد مرکزی کواکب عمل می&zwnj;کردند مشاهده کرده&zwnj;اند، اما اینجا در این کرات وراندادک آنها در تصویب قانونگذاری کلی واقعی جهان محلی تحت سرپرستی وراندادکهای ارشد شرکت می&zwnj;کنند. این تصویبها به این منظور طراحی شده&zwnj;اند که اعلانات متنوع مجامع خود مختار قانونگذاری یکصد کوکبه را هماهنگ نمایند. حتی در یوورسا هم آموزشی بهتر از آنچه که در مدارس وراندادک به دست می&zwnj;آید وجود ندارد. این آموزش تدریجی است، و از اولین کره آغاز می&zwnj;شود، سپس با کار مکمل در شش قمر آن ادامه یافته، و تا شش کرات اصلی باقیمانده و گروههای اقمار مربوط به آنان امتداد می&zwnj;یابد.</p>
<p style="direction:rtl">  فرازگران مهاجر در این کرات مطالعه و کار عملی با فعالیتهای بیشمار جدید آشنا خواهند شد. برای ما قدغن نیست که این فعالیتهای جدید و غیرقابل تصور را آشکار سازیم، اما از این که بتوانیم این اقدامات را برای ذهن مادی موجودات فانی توصیف کنیم ناامید هستیم. ما برای رساندن معانی این فعالیتهای آسمانی فاقد کلام هستیم، و هیچ فعالیت قابل مقایسۀ بشری وجود ندارد که برای توصیف این کارهای جدید انسانهای در حال صعود آنطور که مطالعات خود را در این چهل و نه کره دنبال می&zwnj;کنند به کار بسته شود. و بسیاری فعالیتهای دیگر که بخشی از نظام فرازگرا نیستند در این کرات وُراندادکِ مدار سلوینگتون تمرکز یافته&zwnj;اند.</p>
<div class="c1">
<h4 style="direction:rtl">8- پسران لانوناندک</h4></div>

<p style="direction:rtl">  بعد از آفرینش وراندادکها، پسر آفریننده و روح مادر جهان به منظور به وجود آوردن سومین مرتبت فرزندی جهان، لانوناندکها، متحد می&zwnj;شوند. آنها گر چه با فعالیتهای گوناگونی که به حکومتهای سیستم مربوط است مشغول هستند، به بهترین نحو به عنوان حکمرانان سیستم، فرمانروایان سیستمهای محلی، و به عنوان پرنسهای سیاره&zwnj;ای، رئیسان اداری کرات مسکونی، شناخته شده&zwnj;اند.</p>
<p style="direction:rtl">  این موجودات &mdash; تا جایی که به سطوح الوهیت مربوط می&zwnj;شود &mdash; از یک رتبۀ بعدی و پایین&zwnj;تر فرزندی آفرینش می&zwnj;باشند. آنها ملزم بودند به منظور آمادگی برای خدمت متعاقب برخی درسهای آموزشی را در کرات ملک صادق فرا گیرند. آنها در دانشگاه ملک صادق اولین دانشجویان بودند و مطابق توان، شخصیت، و فضیلت توسط آموزگاران و آزمونگران ملک صادق خود طبقه&zwnj;بندی شده و گواهی دریافت نمودند.</p>
<p style="direction:rtl">  جهان نبادان وجود خود را با دقیقاً دوازده میلیون لانوناندک آغاز نمود، و پس از این که آنها از کرۀ ملک صادق عبور نمودند در آزمونهای نهایی به سه طبقه تقسیم شدند:</p>
<blockquote>
<p style="direction:rtl">  1- <em>لانوناندکهای اول</em>. از بالاترین رده 709٫841 نفر وجود داشتند. اینها پسرانی هستند که به عنوان حکمرانان سیستم و دستیاران شوراهای عالی کواکب در کار بالاتر اداری جهان به عنوان مشاور تعیین شده&zwnj;اند.</p>
<p style="direction:rtl">  2- <em>لانوناندکهای دوم</em>. از این رسته که از ملک صادق برآمدند 10٫234٫601 تن وجود داشتند. آنها به عنوان پرنسهای سیاره&zwnj;ای و به ذخیره&zwnj;های آن رسته تخصیص یافته&zwnj;اند.</p>
<p style="direction:rtl">  3- <em>لانوناندکهای سوم</em>. این گروه 1٫055٫558 تن را در بر داشت. این پسران به عنوان دستیاران تحت فرمان، پیام&zwnj;آوران، سرپرستان، مأموران، و نظاره&zwnj;گران عمل می&zwnj;کنند، و وظایف گوناگون یک سیستم و کرات تشکیل دهندۀ آن را به اجرا در می&zwnj;آورند.</p>
</blockquote>
<p style="direction:rtl">  آنطور که برای موجودات تکاملی میسر است ممکن نیست که این پسران از یک گروه به گروه دیگر پیشرفت کنند. آنها پس از این که در معرض آموزش ملک صادق قرار گرفتند، و پس از این که تست و طبقه&zwnj;بندی شدند، به طور دائم در رتبه&zwnj;ای که به آن تخصیص یافتند خدمت می&zwnj;کنند. همچنین این پسران به تولید مثل دست نمی&zwnj;زنند. تعداد آنها در جهان ثابت است.</p>
<p style="direction:rtl">  در اعداد سرراست رستۀ لانوناندک پسران در سلوینگتون به ترتیب زیرین طبقه&zwnj;بندی شده است:</p>
<blockquote>
<p style="direction:rtl">  هماهنگ کنندگان جهان و مشاوران کوکبه ........................................................................................ 100٫000</p>
<p style="direction:rtl">  حکمرانان سیستم و معاونان ................................................................................................................... 600٫000</p>
<p style="direction:rtl">  پرنسهای سیاره&zwnj;ای و ذخیره&zwnj;ها ................................................................................................................. 10٫000٫000</p>
<p style="direction:rtl">  سپاه پیام&zwnj;آور ............................................................................................................................................... 400٫000</p>
<p style="direction:rtl">  سرپرستان و ثبت کنندگان .................................................................................................................... 100٫000</p>
<p style="direction:rtl">  سپاه ذخیره ................................................................................................................................................ 800٫000</p>
</blockquote>
<p style="direction:rtl">  از آنجا که لانوناندکها نسبت به ملک صادقها و وُراندادکها یک رتبۀ نسبتاً پایین&zwnj;تر فرزندی هستند، آنها در واحدهای فرمانبردار جهان خدمت حتی بزرگتری می&zwnj;کنند، زیرا قادرند به مخلوقات پایین&zwnj;تر نژادهای هوشمند نزدیکتر شوند. آنها همچنین در گمراهی و خروج از تکنیک قابل قبول دولت جهان در معرض خطر بیشتری قرار دارند. اما این لانوناندکها، به ویژه نوع اول، در میان تمامی مدیران جهان محلی تواناترین و با مهارت&zwnj;ترین هستند. در توانایی اجرایی فقط جبرئیل و همکاران آشکار ناشدۀ او از آنها برترند.</p>
<div class="c1">
<h4 style="direction:rtl">9- فرمانروایان لانوناندک</h4></div>

<p style="direction:rtl">  لانوناندکها فرمانروایان مداوم سیارات و حکمرانان نوبتی سیستمها می&zwnj;باشند. چنین پسری اکنون در جروسم، ستاد مرکزی سیستم محلی کرات مسکونی شما، فرمانروایی می&zwnj;کند.</p>
<p style="direction:rtl">  فرمانروایان سیستم در ستاد مرکزی هر سیستم از کرات مسکونی در هیئتهای دو یا سه نفره فرمانروایی می&zwnj;کنند. پدر کوکبه هر ده هزار سال یکی از این لانوناندکها را به عنوان رئیس برمی&zwnj;گزیند. گاهی اوقات هیچ تغییری در ریاست این گروه سه نفره انجام نمی&zwnj;شود. این امر کاملاً برای فرمانروایان کواکب اختیاری است. پرسنل دولتهای سیستم به طور ناگهانی عوض نمی&zwnj;شوند مگر این که مصیبتی به وقوع پیوندد.</p>
<p style="direction:rtl">  هنگامی که فرمانروایان سیستم یا معاونان فرا خوانده می&zwnj;شوند، جای آنها از طریق انتخاب شورای عالی که در ستاد مرکزی کوکبه قرار دارد و از ذخیره&zwnj;های آن رسته تشکیل شده پر می&zwnj;شود. این گروه در ایدنشیا بزرگتر از حد متوسطی است که به آن اشاره گردید.</p>
<p style="direction:rtl">  شوراهای عالی لانوناندک در ستاد مرکزی کواکب گوناگون قرار دارند. والامرتبۀ همکار ارشدِ پدر کوکبه ریاست چنین هیئتی را به عهده دارد، در حالی که همکار دون پایه مدیریت ذخیره&zwnj;های مرتبت دوم را به عهده دارد.</p>
<p style="direction:rtl">  فرمانروایان سیستم با نامهای خود انطباق دارند. آنها در امور محلی کرات مسکونی تقریباً صاحب اختیار کامل هستند. آنها در راهنمایی پرنسهای سیاره&zwnj;ای، پسران ماتریال، و ارواح خادم تقریباً پدرانه هستند. درک شخصی فرمانروا تماماً کامل است. نظاره&zwnj;گران تثلیث از جهان مرکزی بر این فرمانروایان مدیریت نمی&zwnj;کنند. آنها بخش اجرایی جهان محلی هستند، و به عنوان سرپرستانِ اجرای فرامینِ قانونی و به عنوان مدیران ارشد برای اِعمال احکام قضایی جایی را در تمامی حکومت جهان ارائه می&zwnj;کنند که عدم وفاداری شخصی به خواست میکائیل پسر به آسانترین نحو و فوراً می&zwnj;تواند خود را به کرسی بنشاند و در صدد عملی ساختن آن برآید.</p>
<p style="direction:rtl">  جهان محلی ما بد اقبال بوده است، بدین لحاظ که بیش از هفت صد تن از پسران رستۀ لانوناندک بر علیه دولت جهان شورش کرده&zwnj;اند، و بدین ترتیب در چندین سیستم و در سیارات بیشمار ایجاد اغتشاش نموده&zwnj;اند. از تمامی این تعداد از نقصانها فقط سه تا از طرف فرمانروایان سیستم بود. عملاً تمامی این پسران به رتبۀ دوم و سوم، پرنسهای سیاره&zwnj;ای و لانوناندکهای سوم تعلق داشتند.</p>
<p style="direction:rtl">  تعداد زیاد این پسران که از درستی لغزش کرده&zwnj;اند نشانگر هیچ خطایی در آفرینندگی نیست. آنها می&zwnj;توانستند به طور الهی کامل خلق شوند، اما به این سبب چنین آفریده شدند که مخلوقات تکاملی را که در کرات زمان و مکان سکونت دارند بهتر درک کنند و به آنها نزدیک شوند.</p>
<p style="direction:rtl">  در میان کلیۀ جهانهای محلی در اروانتان، به استثنای هِنسِلان، جهان ما بیشترین تعداد این نوع از پسران را از دست داده است. در یوورسا نظر بر این است که به این دلیل ما آنقدر آشفتگی اداری در نبادان داشته&zwnj;ایم که پسران رتبۀ لانوناندک ما با چنین درجۀ بزرگی از آزادی شخصی در انتخاب و برنامه&zwnj;ریزی آفریده شده&zwnj;اند. من با نگرشی انتقادی به این امر نگاه نمی&zwnj;کنم. آفرینندۀ جهان ما برای انجام این کار اختیار و توان کامل دارد. استدلال فرمانروایان بالای ما این است که در حالی که چنین پسرانِ برخوردار از انتخاب آزاد مشکلات زیاده از حدی در اعصار اولیۀ جهان ایجاد می&zwnj;کنند، هنگامی که همه چیز به طور کامل غربال و نهایتاً تثبیت شد، دستاوردهای وفاداری بالاتر و خدمت کاملتر ارادی از طرف این پسران کاملاً آزمون شده سردرگمی و محنتهای روزگاران پیشتر از آن را بسیار بیشتر جبران خواهد نمود.</p>
<p style="direction:rtl">  در صورت وقوع شورش در ستاد مرکزی یک سیستم معمولاً یک حکمران جدید ظرف مدت زمان نسبتاً کوتاهی به کار گمارده می&zwnj;شود، اما در تک تک سیارات چنین نیست. آنها واحدهای تشکیل دهندۀ آفرینش مادی هستند، و خواست آزادانۀ مخلوق عاملی در داوری نهایی تمامی این مشکلات است. پرنسهای سیاره&zwnj;ایِ جانشین برای کرات منزوی تخصیص داده می&zwnj;شوند، سیاراتی که پرنسهای صاحب اختیار آنها ممکن است گمراه شده باشند، اما آنها حکمرانی فعال چنین کراتی را به عهده نمی&zwnj;گیرند تا این که بر پیامدهای شورش توسط اقدامات چاره&zwnj;سازی که به وسیلۀ ملک صادقها و شخصیتهای خادم دیگر مورد پذیرش قرار گرفته بخشاً استیلا حاصل شده و این پیامدها برطرف شده باشند. شورش توسط یک پرنس سیاره&zwnj;ای بی&zwnj;درنگ سیارۀ او را منزوی می&zwnj;سازد. مدارهای روحی محلی بلافاصله قطع می&zwnj;شوند. فقط یک پسر اعطایی می&zwnj;تواند خطوط ارتباطی بین سیاره&zwnj;ای را در چنین کرۀ از نظر معنوی منزوی از نو برقرار سازد.</p>
<p style="direction:rtl">  برای نجات این پسران نافرمان و نابخرد طرحی وجود دارد، و بسیاری از این تدارک بخشاینده سود برده&zwnj;اند، اما هرگز دیگر نمی&zwnj;توانند در آن جایگاههایی که در آنها خطا کردند عمل کنند. آنها بعد از اعادۀ اعتبار به وظایف حراستی و به دوایر ادارۀ فیزیکی گمارده می&zwnj;شوند.</p>
<div class="c1">
<h4 style="direction:rtl">10- کرات لانوناندک</h4></div>

<p style="direction:rtl">  گروه سوم از هفت کره&zwnj;ای که در مدار هفتاد سیارۀ سلوینگتون با چهل و دو قمر مربوطه قرار دارند، خوشۀ کرات اداری لانوناندک را تشکیل می&zwnj;دهند. در این قلمروها لانوناندکهای باتجربه&zwnj;ای که به گروه فرمانروایان سابق سیستم تعلق دارند به عنوان آموزگاران اداری مهاجران در حال فراز و گروههای فرشتگان سراف انجام وظیفه می&zwnj;کنند. انسانهای تکاملی در پایتختهای سیستم مدیران سیستم را در حال کار مشاهده می&zwnj;کنند، اما آنها اینجا در هماهنگی عملی اعلانات اداری ده هزار سیستم محلی شرکت می&zwnj;کنند.</p>
<p style="direction:rtl">  این مدارس اداری جهان محلی توسط یک گروه از پسران لانوناندک که به عنوان فرمانروایان سیستم و مشاوران کوکبه تجربه&zwnj;ای طولانی دارند سرپرستی می&zwnj;شوند. فقط مدارس اداری اِنسا از این کالجهای اجرائی برترند.</p>
<p style="direction:rtl">  کرات لانوناندک در حالی که برای انسانهای در حال فراز به عنوان کرات آموزشی خدمت می&zwnj;کنند، مراکز اقدامات گسترده&zwnj;ای هستند که به کارکردهای عادی و روزمرۀ اداری جهان مربوط است. مهاجران در حال فراز مطالعات خود را در مدارس عملی دانش کاربردی &mdash; آموزش واقعی در انجام واقعی چیزهایی که آموزش داده می&zwnj;شود &mdash; در سرتاسر مسیر تا بهشت دنبال می&zwnj;کنند. سیستم آموزشی جهان که مسئولیت آن به عهدۀ ملک صادقها است، عملی، پیشرو، پرمعنی، و تجربی است. آن در بر گیرندۀ آموزش در چیزهای مادی، عقلانی، مورانشیایی، و معنوی است.</p>
<p style="direction:rtl">  در ارتباط با این کرات اداری لانوناندک است که اکثر پسران نجات یافتۀ آن رسته به عنوان مسئولان و مدیران امور سیاره&zwnj;ای خدمت می&zwnj;کنند. و این پرنسهای سیاره&zwnj;ای خطاکار و همکاران شورشی آنها که برگزیدند اعادۀ اعتبار پیشنهادی را بپذیرند در این ظرفیتهای عادی، حداقل تا هنگامی که جهان نبادان در نور و حیات استقرار یافته، به خدمت ادامه خواهند داد.</p>
<p style="direction:rtl">  با این وجود بسیاری از پسران لانوناندک در سیستمهای قدیمی&zwnj;تر پیشینۀ خدمت، مدیریت، و دستاوردهای معنوی شگفت&zwnj;انگیزی بنا نهاده&zwnj;اند. آنها به رغم تمایلشان به در غلتیدن در اشتباه از طریق استدلالات غلط آزادی شخصی و توهمات خود مختاری، یک گروه اصیل، با ایمان، و وفادار هستند.</p>
<p style="direction:rtl">  [مسئولیت این مقاله به عهدۀ رئیس فرشتگان اعظم که با اجازۀ جبرئیل سلوینگتون عمل می&zwnj;کند می&zwnj;باشد.]</p>
</body>
</html>
