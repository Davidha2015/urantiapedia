<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 36 - حاملین حیات</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 36</h1>
</div>
<div class="c1">
<h3 style="direction:rtl">حاملین حیات</h3>
</div>

<p style="direction:rtl">  حیات به طور خود به خودی به وجود نمی&zwnj;آید. حیات مطابق طرحهایی که توسط آرشیتکتهای (آشکار ناشدۀ) وجود تدوین شده ساخته می&zwnj;شود و با واردات مستقیم و یا در نتیجۀ کارکردهای حاملین حیات جهانهای محلی در سیارات مسکونی پدیدار می&zwnj;گردد. این حاملین حیات در میان خانوادۀ متنوع پسران جهان جالبترین و چند هنره&zwnj;ترین هستند. طراحی و حمل حیات مخلوق به کرات سیاره&zwnj;ای به آنان سپرده شده است. و بعد از ایجاد این حیات در این کرات جدید، آنها برای مدتهای طولانی در آنجا باقی می&zwnj;مانند تا توسعۀ آن را شکوفا سازند.</p>
<div class="c1">
<h4 style="direction:rtl">1- منشأ و طبیعت حاملین حیات</h4></div>

<p style="direction:rtl">  اگر چه حاملین حیات به خانوادۀ فرزندی الهی تعلق دارند، آنها یک نوع ویژه و متمایز از پسران جهان هستند. آنها تنها گروه حیات هوشمند در یک جهان محلی هستند که فرمانروایان یک ابرجهان در آفرینش آن شرکت می&zwnj;کنند. حاملین حیات اولاد سه شخصیت از پیش موجود می&zwnj;باشند: پسر آفریننده، روح مادر جهان، و از طریق انتصاب، یکی از سه قدمای ایامهایی که مسئولیت سرنوشت ابرجهان مربوطه را به عهده دارد. این قدمای ایامها، که به تنهایی می&zwnj;توانند نابودی حیات هوشمند را مقرر دارند، در آفرینش حاملین حیات، که مسئولیت برقراری حیات فیزیکی در کرات در حال تکامل را به عهده دارند، شرکت می&zwnj;کنند.</p>
<p style="direction:rtl">  در جهان نبادان آفرینش یکصد میلیون حامل حیات ثبت گردیده است. این گروه مؤثر اشاعه دهندۀ حیات یک گروه به راستی خود مختار نیست. آنها توسط گروه سه&zwnj;گانۀ تعیین کنندۀ حیات، که شامل جبرئیل، پدر ملک صادق، و نامبیا، حامل حیات آغازین و اولین حامل حیات متولد نبادان می&zwnj;شود، هدایت می&zwnj;شوند. اما آنها در تمامی مراحل مدیریت تقسیمی&zwnj;&zwnj;شان خود مختار هستند.</p>
<p style="direction:rtl">  حاملین حیات به سه بخش بزرگ طبقه&zwnj;بندی شده&zwnj;اند: اولین بخش حاملین حیات ارشد هستند، دومین بخش دستیاران، و سومین بخش سرپرستان هستند. بخش نخست به دوازده گروه متخصص در اشکال گوناگون تجلی حیات به اجزای کوچکتر تقسیم شده است. تفکیک این سه بخش توسط ملک صادقها که برای این مقصود در کرۀ ستاد مرکزی حاملین حیات دست به آزمایش زدند به اجرا درآمد. ملک صادقها از آن هنگام از نزدیک با حاملین حیات همراه بوده&zwnj;اند و هنگامی که آنان برای برقراری حیات در یک سیارۀ جدید اعزام می&zwnj;شوند همیشه آنها را همراهی می&zwnj;کنند.</p>
<p style="direction:rtl">  هنگامی که یک سیارۀ تکاملی سرانجام در نور و حیات تثبیت می&zwnj;شود، حاملین حیات در هیئتهای بالاتر چاره&zwnj;جو که سِمت مشورتی دارند برای کمک به مدیریت و توسعۀ بیشتر کره و موجودات جلال یافتۀ آن سازماندهی می&zwnj;شوند. در اعصار بعدی و تثبیت شدۀ یک جهان در حال تکامل بسیاری وظایف جدید به عهدۀ این حاملین حیات سپرده می&zwnj;شود.</p>
<div class="c1">
<h4 style="direction:rtl">2- کرات حاملین حیات</h4></div>

<p style="direction:rtl">  ملک صادقها سرپرستی کلی گروه چهارم هفت کرات اصلی در مدار سلوینگتون را دارا می&zwnj;باشند. این کرات حاملین حیات به صورت زیرین تعیین شده&zwnj;اند:</p>

<p style="direction:rtl">  1- ستاد مرکزی حاملین حیات.</p>
<p style="direction:rtl">  2- کرۀ طراحی حیات.</p>
<p style="direction:rtl">  3- کرۀ حراست از حیات.</p>
<p style="direction:rtl">  4- کرۀ تکامل حیات.</p>
<p style="direction:rtl">  5- کرۀ حیات مربوط به ذهن.</p>
<p style="direction:rtl">  6- کرۀ ذهن و روح در موجودات زنده.</p>
<p style="direction:rtl">  7- کرۀ حیات آشکار نشده.</p>

<p style="direction:rtl">  هر یک از این کرات اصلی با شش ماهواره که مراحل ویژۀ تمامی فعالیتهای حاملین حیات در جهان در آنها تمرکز یافته است احاطه شده&zwnj;اند.</p>
<p style="direction:rtl">  <em>کرۀ شمارۀ یک</em>، کرۀ ستاد مرکزی، به همراه شش ماهوارۀ فرعی آن، به مطالعۀ حیات جهانی، حیات در تمامی مراحل شناخته شدۀ تجلی آن، تخصیص یافته است. کالج طرح&zwnj;ریزی برای حیات در اینجا، جایی که آموزگاران و مشاوران از یوورسا و هاونا و حتی از بهشت در آن عمل می&zwnj;کنند، واقع شده است. و من اجازه دارم فاش کنم که هفت پایگاه مرکزی ارواح یاور ذهن در این کرۀ حاملین حیات واقع شده&zwnj;اند.</p>
<p style="direction:rtl">  شمارۀ ده &mdash; سیستم دهگان &mdash; ذاتی جهان فیزیکی است اما ذاتی جهان روحی نیست. قلمرو حیات با سه، هفت، و دوازده، یا با ضریب و ترکیب این اعداد پایه تعیین ویژگی می&zwnj;شود. سه طرح آغازین و اساساً متفاوت حیات، بر طبق نظام سه منبع و مرکز بهشت وجود دارد، و در جهان نبادان این سه شکل اساسی حیات در سه نوع متفاوت از سیارات تفکیک شده&zwnj;اند. در ابتدا دوازده مفهوم بارز و الهی از حیات قابل انتقال وجود داشتند. این شمارۀ دوازده، به همراه تقسیمات فرعی و ضریبهای آن در سرتاسر کلیۀ الگوهای اساسی حیات تمامی هفت ابرجهان جاری است. همچنین هفت نوع ساخته شدۀ طرح حیات، ترتیبات بنیادین شکل&zwnj;بندیهای تولید مثل کنندۀ مادۀ زنده، وجود دارد. الگوهای حیاتی اروانتان به صورت دوازده حامل ارثی شکل&zwnj;بندی شده&zwnj;اند. انواع متفاوت مخلوقات دارای اراده به صورت 12، 24، 48، 96، 192، 384، 768 شکل&zwnj;بندی شده&zwnj;اند. در یورنشیا چهل و هشت واحد کنترل الگویی &mdash; تعیین کننده&zwnj;های ویژگی &mdash; در سلولهای جنسی تولید مثل انسان وجود دارد.</p>
<p style="direction:rtl">  <em>کرۀ دوم</em> کرۀ طراحی حیات است. در اینجا تمامی شیوه&zwnj;های جدید سازماندهی حیات تعیین می&zwnj;شوند. در حالی که طرحهای آغازین حیات توسط پسر آفریننده فراهم می&zwnj;شوند، اجرای واقعی این طرحها به عهدۀ حاملین حیات و همکاران آنها گذارده شده است. هنگامی که طرحهای کلی حیات برای یک کرۀ جدید فرمول&zwnj;بندی شدند، به کرۀ ستاد مرکزی فرستاده می&zwnj;شوند، و در آنجا توسط شورای عالی حاملین ارشد حیات در تشریک مساعی با گروهی از مشاوران ملک صادق به طور دقیق مورد بررسی قرار می&zwnj;گیرند. اگر طرحها از فرمولهای از پیش پذیرفته شده عدول کرده&zwnj;اند، باید مورد قبول و تصویب پسر آفریننده قرار گیرند. رئیس ملک صادقها اغلب در این بررسیها پسر آفریننده را نمایندگی می&zwnj;کند.</p>
<p style="direction:rtl">  از این رو، در حالی که حیات سیاره&zwnj;ای در برخی جنبه&zwnj;ها مشابه است، از بسیاری جهات در هر کرۀ تکاملی متفاوت است. حتی در یک سری همسان حیاتی در یک خانوادۀ واحد از کرات، حیات در هر دو سیاره عیناً یکسان نیست. همیشه یک نوع سیاره&zwnj;ای وجود دارد، زیرا حاملین حیات در تلاش برای بهبود دادن فرمولهای حیاتی که به عهدۀ آنها سپرده شده دائماً در حال کار هستند.</p>
<p style="direction:rtl">  بیش از یک میلیون فرمول بنیادین یا کیهانی شیمیایی وجود دارد که الگوهای اصلی و تنوعات اساسی عملی بیشمار جلوه&zwnj;های حیات را تشکیل می&zwnj;دهند. ماهوارۀ شمارۀ یک کرۀ طراحی حیات قلمرو فیزیکدانان و شیمیدانان برقی جهان است که به عنوان دستیاران تکنیکی حاملین حیات در کار تسخیر، سازماندهی، و تحت تسلط در آوردن واحدهای اساسی انرژی که برای ساختن وسایل مادی انتقال حیات، موسوم به پلاسمای جرم، به کار گرفته می&zwnj;شوند خدمت می&zwnj;کنند.</p>
<p style="direction:rtl">  آزمایشگاههای سیاره&zwnj;ای طراحی حیات در دومین ماهوارۀ این کرۀ شمارۀ دو واقع شده&zwnj;اند. در این آزمایشگاهها حاملین حیات و تمامی همکارانشان در تلاش برای تعدیل و احتمالاً بهبود حیات که برای کاشتن در <em>سیارات دهگان</em> نبادان طرح شده با ملک صادقها تشریک مساعی می&zwnj;کنند. حیاتی که اکنون در یورنشیا در حال تکامل است در همین کره طراحی شد و بخشاً به اجرا در آمد، چرا که یورنشیا یک سیارۀ دهگان، یک کرۀ حیات آزمایشی می&zwnj;باشد. در یک کره از هر ده کره تنوع بیشتری در طرحهای استاندارد حیات نسبت به کرات دیگر (غیر آزمایشی) مجاز است.</p>
<p style="direction:rtl">  <em>کرۀ شمارۀ سه</em> به حراست از حیات تخصیص یافته است. در اینجا شیوه&zwnj;های گوناگون حفظ و حراست حیات به وسیلۀ دستیاران و مسئولان سپاه حامل حیات مورد مطالعه قرار گرفته و توسعه می&zwnj;یابد. در طرحهای حیات برای هر کرۀ جدید همیشه استقرار اولیۀ کمیسیون حفظ حیات، که در بر گیرندۀ متخصصان مسئول در تحت کنترل در آوردن ماهرانۀ الگوهای اساسی حیات می&zwnj;باشد، در نظر گرفته می&zwnj;شود. در یورنشیا بیست و چهار عضو هیئت سرپرست وجود داشتند، دو تا برای هر الگوی بنیادین یا اصلیِ سازمان ساختاری مادۀ حیات. در سیاراتی نظیر سیارۀ شما بالاترین شکل حیات توسط یک مجموعۀ ناقل حیات که در بر گیرندۀ بیست و چهار واحد الگویی می&zwnj;باشد تکثیر می&zwnj;شود. (و چون حیات عقلانی ناشی از حیات فیزیکی است و بر بنیاد آن استوار است، بیست و چهار نوع اساسی سازمان روانی به وجود می&zwnj;آید.)</p>
<p style="direction:rtl">  <em>کرۀ شمارۀ چهار</em> و اقمار فرعی آن به مطالعۀ تکامل حیات مخلوق به طور کلی و دودمان تکاملی هر سطح حیات به طور خاص تخصیص یافته است. پلاسمای اولیۀ حیات یک کرۀ تکاملی باید برای تمامی تنوعات رشدی آینده و برای تمامی تغییرات و اصلاحات متعاقب تکاملی از پتانسیل کامل برخوردار باشد. تأمین دیدن برای چنین پروژه&zwnj;های گستردۀ دگرگونی حیات ممکن است نیازمند پدیداری بسیاری اشکال ظاهراً بی&zwnj;فایدۀ حیات حیوانی و گیاهی باشد. چنین فراورده&zwnj;های جنبی تکامل سیاره&zwnj;ای، پیش بینی شده یا پیش بینی نشده، چند صباحی در صحنۀ عمل ظاهر شده و سپس ناپدید می&zwnj;شوند، اما در تمامی این پروسۀ طولانی و از طریق آن رشتۀ فرمول&zwnj;بندیهای خردمندانه و هوشمندانۀ طراحان اولیۀ طرح حیات سیاره&zwnj;ای و طرح نوع بشر امتداد دارد. به رغم این که در تقلای به سوی بالای مخلوقات بالاتر برای تسلط بر اشکال پایین&zwnj;تر حیات که بسیاری از آنها گاهی اوقات برای آرامش و آسایش مخلوقات در حال تکامل برخوردار از اراده بسیار آشتی&zwnj;ناپذیر هستند ممکن است گاه به گاه ناهماهنگی بزرگ بیرونی مستولی شود، فراورده&zwnj;های جنبی چندگانۀ تکامل بیولوژیک برای کارکرد نهایی و کامل اشکال بالاتر هوشمند حیات تماماً ضروری هستند.</p>
<p style="direction:rtl">  <em>کرۀ شمارۀ پنج </em>تماماً به حیاتی که به ذهن ارتباط دارد مربوط است. هر یک از اقمار آن به مطالعۀ یک مرحلۀ واحد از ذهن مخلوق که به حیات مخلوق مرتبط است تخصیص یافته است. ذهن آن گونه که انسان آن را می&zwnj;فهمد، عطیۀ هفت روح یاور ذهن می&zwnj;باشد که توسط عوامل روح بیکران روی سطوح غیرقابل آموزش یا مکانیکی ذهن سوار شده است. الگوهای حیات در برابر این یاوران و در برابر خادمان روحی متفاوتی که در جهانهای زمان و مکان عمل می&zwnj;کنند به طرق گوناگون واکنش نشان می&zwnj;دهند. ظرفیت مخلوقات مادی برای عملی ساختن واکنش روحی به طور کامل به عطیه&zwnj;های ذهنی مربوطه بستگی دارد، و آن به نوبۀ خود مسیر تکامل بیولوژیک همین مخلوقات انسانی را سمت و سو داده است.</p>
<p style="direction:rtl">  <em>کرۀ شمارۀ شش</em> به ارتباط ذهن با روح، آنطور که به اشکال و ارگانیسمهای زنده مربوطند، تخصیص یافته است. این کره و شش ماهوارۀ فرعی آن در بر گیرندۀ مدارس هماهنگی مخلوق هستند. در آنجا آموزگاران از جهان مرکزی و ابرجهان هر دو با استادان نبادان در ارائۀ بالاترین سطوح پیشرفت مخلوق در زمان و مکان تشریک مساعی می&zwnj;کنند.</p>
<p style="direction:rtl">  <em>کرۀ شمارۀ هفتِ</em> حاملین حیات به قلمروهای آشکار ناشدۀ حیات تکاملی مخلوق، آنطور که به فلسفۀ کیهانیِ پدیداری در حال گسترش ایزد متعال مربوط است، تخصیص یافته است.</p>
<div class="c1">
<h4 style="direction:rtl">3- ایجاد حیات</h4></div>

<p style="direction:rtl">  حیات به طور خود به خودی در جهانها ظاهر نمی&zwnj;شود. حاملین حیات باید آن را در سیارات بایر به وجود آورند. آنها حاملین، پخش کنندگان، و نگاهبانان حیات، آنطور که در کرات تکاملی فضا پدیدار می&zwnj;شود، می&zwnj;باشند. تمامی رسته&zwnj;ها و اشکال شناخته شدۀ حیات در یورنشیا با این پسران به وجود می&zwnj;آیند، گر چه کلیۀ اشکال حیات سیاره&zwnj;ای در یورنشیا موجود نیستند.</p>
<p style="direction:rtl">  سپاه حاملین حیات که مسئولیت ایجاد حیات در یک کرۀ جدید به عهدۀ آنان سپرده شده معمولاً شامل یکصد حامل ارشد، یکصد دستیار، و یک هزار سرپرست می&zwnj;باشد. حاملین حیات اغلب پلاسمای واقعی حیات را به یک کرۀ جدید حمل می&zwnj;کنند، اما نه همیشه. آنها گاهی اوقات بعد از ورود به سیارۀ مأموریت الگوهای حیات را مطابق فرمولهایی که از پیش برای یک ماجرای جدید در ایجاد حیات تصویب شده سازماندهی می&zwnj;کنند. منشأ حیات سیاره&zwnj;ای در یورنشیا چنین بود.</p>
<p style="direction:rtl">  بعد از این که مطابق فرمولهای تأیید شده الگوهای فیزیکی فراهم شدند، حاملین حیات این مادۀ بیجان را کاتالیز می&zwnj;کنند. آنها از طریق شخص خود جرقۀ حیاتی روحی را اهدا می&zwnj;کنند، و بی&zwnj;درنگ الگوهای بیجان مادۀ زنده می&zwnj;شوند.</p>
<p style="direction:rtl">  جرقۀ حیاتی &mdash; راز زندگی &mdash; از طریق حاملین حیات اعطا می&zwnj;شود، نه توسط آنها. آنها به راستی بر این کنشها نظارت می&zwnj;کنند. آنها خودِ پلاسمای حیات را فرمول&zwnj;بندی می&zwnj;کنند، اما این روح مادر جهان است که عامل ضروری پلاسمای زنده را فراهم می&zwnj;کند. از دختر آفرینشگر روح بیکران آن جرقۀ انرژی که به بدن جان می&zwnj;بخشد و پیشنمای ذهن است می&zwnj;آید.</p>
<p style="direction:rtl">  در اعطای حیات حاملین حیات هیچ چیز از سرشت شخصی خود را انتقال نمی&zwnj;دهند، حتی در آن کراتی که رسته&zwnj;های جدید حیات ارائه می&zwnj;شود نیز چنین نیست. در چنین لحظاتی آنها صرفاً جرقۀ حیات را آغاز نموده و انتقال می&zwnj;دهند، و چرخشهای لازم ماده را مطابق مشخصات فیزیکی، شیمیایی، و الکتریکی طرحها و الگوهای مقرر شده آغاز می&zwnj;کنند. حاملین حیات وجودهای زندۀ کنشیار هستند که عناصر بیجان رسته&zwnj;های مادی وجود را تحریک نموده، سازمان داده، و حیات می&zwnj;بخشند.</p>
<p style="direction:rtl">  به حاملین حیات متعلق به یک سپاه سیاره&zwnj;ای یک مدت زمان مشخص داده می&zwnj;شود که در یک کرۀ جدید حیات برقرار کنند، تقریباً نیم میلیون سال از زمان آن سیاره. در پایان این دوره، که با دستیابیهای تکاملی مشخص حیات سیاره&zwnj;ای نشان می&zwnj;شود، آنها تلاشهای ایجاد حیات را متوقف می&zwnj;کنند، و نمی&zwnj;توانند متعاقباً چیزی جدید یا تکمیلی به حیات آن سیاره اضافه کنند.</p>
<p style="direction:rtl">  در طول اعصار بین برقراری حیات و پدیداری مخلوقات بشریِ دارای مرتبت اخلاقی، حاملین حیات اجازه می&zwnj;یابند که محیط زندگی را تحت کنترل در آورند و از جهات دیگر به گونه&zwnj;ای مطلوب مسیر تکامل بیولوژیک را سمت و سو دهند. و آنها این کار را طی ادوار طولانی انجام می&zwnj;دهند.</p>
<p style="direction:rtl">  هنگامی که حاملین حیاتی که در یک کرۀ جدید عمل می&zwnj;کنند یکباره در ساختن موجودی با اراده با نیروی تصمیم اخلاقی و انتخاب معنوی موفق شدند، در آن وقت و در آنجا کار آنها خاتمه می&zwnj;یابد. آنها کارشان به انجام رسیده است. دیگر نیاز نیست آنها حیات در حال تکامل را بیشتر دستکاری کنند. از این نقطه به بعد تکامل چیزهای زنده باید مطابق عطیۀ طبیعت ذاتی و تمایلاتی که از پیش به فرمولها و الگوهای حیات سیاره&zwnj;ای داده شده و در آن استقرار یافته جلو رود. حاملین حیات اجازه ندارند اراده را آزمایش نموده یا در آن دخالت ورزند. آنها اجازه ندارند مخلوقات اخلاقی را تحت تسلط قرار داده یا به طور اختیاری تحت تأثیر قرار دهند.</p>
<p style="direction:rtl">  به دنبال ورود یک پرنس سیاره&zwnj;ای آنها آمادۀ رفتن می&zwnj;شوند، گر چه دو تن از حاملین ارشد و دوازده سرپرست می&zwnj;توانند با انجام سوگندِ موقتِ چشم پوشی به عنوان مشاور در امر توسعه و محافظت بیشتر پلاسمای حیات به طور نامحدود در سیاره باقی بمانند. دو تن از این پسران و دوازده همکارشان اکنون در یورنشیا خدمت می&zwnj;کنند.</p>
<div class="c1">
<h4 style="direction:rtl">4- حاملین ملک صادق حیات</h4></div>

<p style="direction:rtl">  در هر سیستم محلی از کرات مسکونی در سرتاسر نبادان یک کرۀ واحد وجود دارد که ملک صادقها به عنوان حاملین حیات در آن عمل کرده&zwnj;اند. این منزلگاهها به عنوان کرات<em> میدسونایت</em> سیستم مشهورند، و در هر یک از آنها یک پسر ملک صادق که از نظر مادی تغییر یافته با یک دختر انتخابی رستۀ مادی فرزندی زناشویی کرده است. حواهای مادر چنین کرات میدسونایت، بعد از انتخاب توسط حامل ملک صادق حیات برگزیده، از میان داوطلبان بیشمار پاسخ دهنده به ندای فرمانروای سیستم که خطاب به دختران مادی کرۀ او صورت می&zwnj;گیرد، از حوزۀ ستاد مرکزی سیستم اعزام می&zwnj;شوند.</p>
<p style="direction:rtl">  اولاد یک حامل ملک صادق حیات و یک دختر ماتریال به عنوان <em>میدسونایتیها</em> مشهورند. ملک صادق پدر چنین نژادی از مخلوقات آسمانی سرانجام سیارۀ کارکرد بی&zwnj;نظیر حیات خود را ترک می&zwnj;کند، و حوای مادر این مرتبت ویژۀ موجودات جهانی نیز به دنبال پدیداری هفتمین نسل از اولاد سیاره&zwnj;ای آنجا را ترک می&zwnj;کند. آنگاه سرپرستی چنین کره&zwnj;ای به پسر ارشد او محول می&zwnj;شود.</p>
<p style="direction:rtl">  مخلوقات میدسونایتی در کرات شکوهمند خود به صورت موجودات تولید مثل کننده زندگی و عمل می&zwnj;کنند، تا این که سنشان به یک هزار سال استاندارد برسد. بعد از آن آنها توسط فرشتگان سراف به دنیای دیگر انتقال می&zwnj;یابند. از آن هنگام به بعد میدسونایتیها به موجوداتی غیرتولید مثل کننده تبدیل می&zwnj;شوند، زیرا تکنیک غیرمادی سازی که آنها در آماده شدن برای احاطۀ سرافیمی در معرض آن قرار می&zwnj;گیرند آنان را برای همیشه از امتیازات تولید مثل محروم می&zwnj;سازد.</p>
<p style="direction:rtl">  وضعیت کنونی این موجودات به سختی می&zwnj;تواند فانی یا فناناپذیر محسوب شود. همچنین آنها نمی&zwnj;توانند به طور قطعی انسانی یا الهی طبقه&zwnj;بندی شوند. در این مخلوقات تنظیم کننده سکونت ندارد، لذا به سختی می&zwnj;توانند فناناپذیر تلقی شوند. اما به نظر نمی&zwnj;رسد آنها فانی هم باشند. هیچ میدسونایتی مرگ را تجربه نکرده است. کلیۀ میدسونایتیهایی که تاکنون در نبادان متولد شده&zwnj;اند امروزه زنده هستند، و در کرات بومی خویش، در برخی کراتی که در میان دو دنیا قرار گرفته&zwnj;اند، و یا در کرۀ میدسونایتِ سلوینگتون در گروه کرات پایان دهندگان عمل می&zwnj;کنند.</p>
<p style="direction:rtl">  <em>کرات پایان دهندگان در سلوینگتون</em>. حاملین ملک صادق حیات، و نیز حواهای مادر مربوطه، از کرات میدسونایت سیستم به کرات مدار سلوینگتون می&zwnj;روند. فرزندان آنها نیز تقدیرشان این است که در آنجا گرد آیند.</p>
<p style="direction:rtl">  باید در این رابطه توضیح داده شود که پنجمین گروه هفت کرات اولیه در مدار سلوینگتون کرات نبادانیِ پایان دهندگان هستند. پسران حاملین ملک صادق حیات و دختران ماتریال در هفتمین کرۀ پایان دهندگان، کرۀ میدسونایت سلوینگتون اقامت دارند.</p>
<p style="direction:rtl">  اقمار هفت کرات اولیۀ پایان دهندگان میعادگاه شخصیتهای ابرجهانها و جهان مرکزی می&zwnj;باشند که ممکن است در نبادان در حال انجام مأموریت باشند. در حالی که انسانهای در حال فراز در کلیۀ گستره&zwnj;های فرهنگی و کرات آموزشی از 490 کراتی که دانشگاه ملک صادق را تشکیل می&zwnj;دهند آزادانه سیر و سیاحت می&zwnj;کنند، مدارس ویژۀ مشخص و مناطق بیشمار ممنوعه&zwnj;ای وجود دارند که آنان اجازۀ ورود به آنها را ندارند. این به ویژه در مورد چهل و نه کراتی که تحت اختیار پایان دهندگان قرار دارد صادق است.</p>
<p style="direction:rtl">  مقصود از مخلوقات میدسونایت در حال حاضر شناخته شده نیست، اما به نظر می&zwnj;رسد که این شخصیتها در آمادگی برای نوعی رویداد آینده در تکامل جهان در حال گرد آمدن در هفتمین کرۀ پایان دهندگان هستند. پرس و جوهای ما پیرامون تیره&zwnj;های میدسونایت همیشه به پایان دهندگان ارجاع می&zwnj;شود و همیشه پایان دهندگان از بحث پیرامون سرنوشت نگاهبانان خود خودداری می&zwnj;ورزند. صرف نظر از عدم اطمینان ما نسبت به آیندۀ میدسونایتیها، ما می&zwnj;دانیم که هر جهان محلی در اروانتان چنین گروه در حال ازدیاد از این موجودات اسرارآمیز را در بر می&zwnj;گیرد. اعتقاد حاملین ملک صادق حیات بر این است که روزگاری روح متعالی و جاودانۀ ابسونیتیِ خدای غائی به فرزندان میدسونایت آنان عطا خواهد شد.</p>
<div class="c1">
<h4 style="direction:rtl">5- هفت روح یاور ذهن</h4></div>

<p style="direction:rtl">  حضور هفت روح یاور ذهن در کرات بدوی است که مسیر تکامل ارگانیک را هموار می&zwnj;سازد. این امر مشخص می&zwnj;سازد که چرا تکامل هدفمند است نه تصادفی. این یاوران آن عملکرد خدمت ذهنی روح بیکران را که از طریق کارکردهای یک روح مادر جهان محلی به رسته&zwnj;های پایین&zwnj;تر زندگی هوشمند تعمیم داده می&zwnj;شود نمایندگی می&zwnj;کنند. یاوران فرزندان روح مادر جهان هستند و تشکیل دهندۀ خدمت روحانی شخصی او به اذهان مادی ناحیه&zwnj;های جهان می&zwnj;باشند. هر جا و هر گاه چنین ذهنی تجلی یابد، این ارواح به طرق گوناگون در حال عمل کردن هستند.</p>
<p style="direction:rtl">  هفت روح یاور ذهن با نامهایی که برابر با القاب زیرین هستند نامیده می&zwnj;شوند: بصیرت، درایت، شجاعت، دانش، تدبیر، پرستش، و خرد. این ارواح ذهن تأثیر خود را به کلیۀ کرات مسکونی به صورت یک اشتیاق متمایز اعزام می&zwnj;دارند، و هر یک در جستجوی ظرفیت دریافت برای تجلی، کاملاً جدا از درجه&zwnj;ای که مردمان آن بتوانند برای آن پذیرش و فرصت برای کارکرد بیابند، برمی&zwnj;آیند.</p>
<p style="direction:rtl">  منزلگاههای مرکزی ارواح یاور در کرۀ ستاد مرکزی حاملین حیات دامنه و کیفیت عملکرد ذهنی یاوران در هر کره و در هر ارگانیسم زندۀ برخوردار از وضعیت عقلانی را به سرپرستان حامل حیات نمایان می&zwnj;سازد. این کار گذاشتن&zwnj;های حیاتی - ذهنی نشانه&zwnj;های کاملی از کارکرد ذهن زنده برای پنج یاور اول می&zwnj;باشد. اما در رابطه با ششمین و هفتمین روح یاور &mdash; پرستش و خرد &mdash; این منزلگاههای مرکزی فقط یک کارکرد کیفی را ثبت می&zwnj;کنند. فعالیت کمّی یاور پرستش و یاور خرد که یک تجربۀ شخصی روح مادر جهان می&zwnj;باشد، در حضور بلافصل خادم الهی در سلوینگتون ثبت می&zwnj;شود.</p>
<p style="direction:rtl">  هفت روح یاور ذهن همیشه حاملین حیات را به یک سیارۀ جدید همراهی می&zwnj;کنند، اما آنها نباید به عنوان موجود تلقی شوند. آنها بیشتر شبیه مدار هستند. ارواح هفت یاور جهان جدا از حضور جهانی خادم الهی به صورت شخصیت عمل نمی&zwnj;کنند. آنها در واقع یک سطحی از آگاهی خادم الهی هستند و همیشه تابع عمل و حضور مادر آفرینشگر خود هستند.</p>
<p style="direction:rtl">  ما در مشخص نمودن مکفی این هفت روح یاور ذهن از نظر کلامی در نارسایی به سر می&zwnj;بریم. آنها خادمان سطوح پایین&zwnj;تر ذهن تجربی هستند، و به ترتیب نیل تکاملی می&zwnj;توانند به صورت زیرین توصیف شوند:</p>

<p style="direction:rtl">  1- <em>روح بصیرت</em> &mdash; ادراک سریع، غریزۀ بدوی فیزیکی و انگیزۀ ذاتی، عطایای هدایتی و سایر عطایای حفظ خودِ کلیۀ مخلوقات ذهنی؛ از میان یاوران تنها یاوری که چنان به طور گسترده در رسته&zwnj;های پایین&zwnj;تر حیات حیوانی عمل می&zwnj;کند و تنها یاوری که تماس گستردۀ عملی با سطوح غیرقابل آموزش ذهن مکانیکی برقرار می&zwnj;سازد.</p>
<p style="direction:rtl">  2- <em>روح درایت</em> &mdash; انگیزۀ هماهنگی، پیوند خودجوش و ظاهراً اتوماتیک عقاید. این هدیۀ هماهنگیِ دانش کسب شده، پدیدۀ استدلال سریع، قضاوت تند، و تصمیم فوری است.</p>
<p style="direction:rtl">  3- <em>روح شجاعت</em> &mdash; عطیۀ پایبندی &mdash; در موجودات شخصی، اساس کسب کاراکتر و ریشۀ عقلانیِ استقامت اخلاقی و دلیری معنوی. هنگامی که از طریق واقعیات روشن شود و به واسطۀ حقایق الهام یابد، این رازِ اشتیاقِ فرازیابیِ تکاملی توسط کانالهای هدایت خودِ هوشمند و آگاهانه می&zwnj;گردد.</p>
<p style="direction:rtl">  4- <em>روح دانش</em> &mdash; مادرِ کنجکاویِ ماجراجویانه و اکتشاف، روح علمی. راهنما و همکار باوفای ارواح شجاعت و تدبیر. میل زیاد برای هدایت عطایای شجاعت به مسیرهای مفید و مترقی رشد.</p>
<p style="direction:rtl">  5- <em>روح تدبیر</em> &mdash; اشتیاق اجتماعی، عطیۀ همکاری نوع بشر. توان مخلوقات صاحب اراده برای هم&zwnj;آوایی با همنوعان خود. منشأ غریزۀ اجتماعی در میان مخلوقات پایین&zwnj;تر.</p>
<p style="direction:rtl">  6- <em>روح پرستش</em> &mdash; انگیزۀ مذهبی، اولین اشتیاق ناهمسان که مخلوقات ذهنی را به دو طبقۀ اساسی وجود انسانی تفکیک می&zwnj;کند. روح پرستش حیوان را به واسطۀ ارتباطش از مخلوقات بی&zwnj;روح که از عطیۀ ذهن برخوردارند برای همیشه تمیز می&zwnj;دهد. پرستش نشان کاندیداتوری برای فرازیابی معنوی است.</p>
<p style="direction:rtl">  7- <em>روح خرد</em> &mdash; تمایل ذاتی تمامی مخلوقات اخلاقی به سوی پیشرفت منظم و تدریجی تکاملی. در میان یاوران این بالاترین است، هماهنگ کنندۀ روحی و ادا کنندۀ کار همۀ یاوران دیگر. این روح راز آن اشتیاق غریزی مخلوقات برخوردار از ذهن است که برنامۀ عملی و مؤثر مقیاس فراز یابندۀ وجود را آغاز و آن را حفظ می&zwnj;کند، آن هدیۀ چیزهای زنده که توان غیرقابل توضیح آنها را برای بقا موجب می&zwnj;شود، و در بقا، هماهنگی مجموعۀ تجارب گذشته و فرصتهای کنونی آنها برای دستیابی به تمامی آنچه که تمامی شش خادم ذهنی دیگر می&zwnj;توانند در ذهن ارگانیسم مربوطه به حرکت آورند به کار گیرد. خرد اوج عملکرد عقلانی است. خرد هدف یک وجود صرفاً ذهنی و اخلاقی است.</p>

<p style="direction:rtl">  ارواح یاور ذهن به طور تجربی رشد می&zwnj;کنند، اما هرگز شخصی نمی&zwnj;شوند. آنها در کارکرد تکامل می&zwnj;یابند، و کارکرد پنج تای اول در انواع حیوانی تا اندازه&zwnj;ای برای کارکرد تمامی هفت تای آنها به عنوان خرد بشری ضروری است. این رابطۀ حیوانی یاوران را به عنوان ذهن بشری عملاً مؤثرتر می&zwnj;سازد. از این رو حیوانات تا اندازه&zwnj;ای برای تکامل عقلانی و نیز فیزیکی انسان ضروری هستند.</p>
<p style="direction:rtl">  این یاوران ذهنی یک روح مادر جهان محلی همانقدر که مراکز نیرو و کنترلگران فیزیکی به نیروهای غیرزندۀ جهان مربوط هستند به حیات مخلوق برخوردار از وضعیت هوشمندی مربوطند. آنها خدمت پر ارزشی در مدارهای ذهنی در کرات مسکونی انجام می&zwnj;دهند و تشریک مساعی کنندگان مؤثری با کنترلگران استاد فیزیکی که همچنین به عنوان کنترلگران و مدیران سطوح پیش یاور ذهنی، سطوح غیرقابل آموزشی یا مکانیکی ذهنی، خدمت می&zwnj;کنند می&zwnj;باشند.</p>
<p style="direction:rtl">  ذهن زنده پیش از پدیداری ظرفیت یادگیری از تجربه، قلمرو خدمت کنترلگران استاد فیزیکی است. ذهن مخلوق، پیش از دستیابی به توان شناخت ربانیت و پرستش الوهیت، قلمرو ویژۀ ارواح یاور است. با ظهور واکنش معنوی نیروی عقلانی مخلوق، این اذهان آفریده شده به یکباره فوق ذهنی می&zwnj;شوند، و فوراً در مدار چرخه&zwnj;های روحی روح مادر جهان محلی قرار می&zwnj;گیرند.</p>
<p style="direction:rtl">  ارواح یاور ذهن به هیچ وجه به طور مستقیم به عملکرد متنوع و بسیار معنوی روح حضور شخصی خادم الهی، روح&zwnj;القدسِ کرات مسکونی مربوط نیستند، اما آنها به طور کارکردی مقدم بر، و آماده&zwnj;ساز برای ظهور همین روح در انسان تکاملی می&zwnj;باشند. یاوران به روح مادر جهان یک تماس متفاوت با، و کنترل روی، مخلوقات زندۀ مادی یک جهان محلی می&zwnj;دهند، اما هنگامی که در سطوح پیش شخصیتی عمل می&zwnj;کنند در ایزد متعال اثری ندارند.</p>
<p style="direction:rtl">  ذهن غیرمعنوی یا یک تجلی روحی - انرژی و یا یک پدیدۀ فیزیکی - انرژی است. حتی ذهن بشر، ذهن شخصی، جدا از تعیین هویت روحی هیچ کیفیت بقا ندارد. ذهن یک عطیۀ ربانیت است، اما هنگامی که بدون بصیرت روحی عمل می&zwnj;کند، و هنگامی که فاقد توان پرستش است و طالب نجات نیست فناناپذیر نیست.</p>
<div class="c1">
<h4 style="direction:rtl">6- نیروهای زنده</h4></div>

<p style="direction:rtl">  حیات هم مکانیستی و هم سرزنده &mdash; مادی و روحی &mdash; است. فیزیکدانان و شیمیدانان یورنشیا در فهم خود از اشکال پروتوپلاسمی حیات گیاهی و حیوانی همواره پیشرفت می&zwnj;کنند، اما هرگز قادر نخواهند بود ارگانیسمهای زنده تولید کنند. حیات چیزی متفاوت از کلیۀ جلوه&zwnj;های انرژی است. حتی حیات مادی مخلوقات فیزیکی ذاتی ماده نیست.</p>
<p style="direction:rtl">  چیزهای مادی ممکن است از یک وجود مستقل برخوردار باشند، اما حیات فقط از حیات ناشی می&zwnj;شود. ذهن فقط می&zwnj;تواند از ذهن از پیش موجود سرچشمه گیرد. منشأ روح فقط در نیاکان روحی است. مخلوق ممکن است اشکال حیات را ایجاد کند، اما فقط یک شخصیت آفریننده یا یک نیروی آفرینشگر می&zwnj;تواند جرقۀ فعال کنندۀ زندگانی را تأمین کند.</p>
<p style="direction:rtl">  حاملین حیات می&zwnj;توانند اشکال مادی یا الگوهای فیزیکی موجودات زنده را سازمان دهند، اما روح جرقۀ اولیۀ حیات را فراهم می&zwnj;کند و عطیۀ ذهن را اعطا می&zwnj;دارد. حتی اشکال زندۀ حیات تجربی که حاملین حیات در کرات خود در سلوینگتون سازمان می&zwnj;دهند همیشه فاقد نیروهای تولید مثل کننده هستند. هنگامی که فرمولهای حیات و الگوهای حیاتی به طور صحیح گردآوری می&zwnj;شوند و به گونه&zwnj;ای مناسب سازماندهی می&zwnj;شوند، حضور یک حامل حیات برای آغاز کردن حیات کافی است، اما تمامی چنین ارگانیسمهای زنده فاقد دو ویژگی ضروری هستند &mdash; عطیۀ ذهن و نیروهای تولید مثل کننده. ذهن حیوانی و ذهن بشری هدایای روح مادر جهان محلی هستند، که از طریق هفت روح یاور ذهن عمل می&zwnj;کنند، در حالی که توان مخلوق برای تولید مثل اعطای ویژه و شخصی روح جهان به پلاسمای نیایی حیات است که توسط حاملین حیات برپا می&zwnj;شود.</p>
<p style="direction:rtl">  هنگامی که حاملین حیات الگوهای حیات را طراحی کردند، بعد از این که آنها سیستمهای انرژی را سازماندهی کردند، یک پدیدۀ دیگر باید به وقوع پیوندد، &rdquo;روح حیات&ldquo; باید به این اشکال بی&zwnj;جان عطا گردد. پسران خداوند می&zwnj;توانند اشکال حیات را بسازند، اما این روح خداوند است که به راستی جرقۀ حیاتی را اهدا می&zwnj;کند. و هنگامی که حیاتی که بدین گونه داده شد به پایان رسید، باز بدن به جا ماندۀ مادی به مادۀ مرده تبدیل می&zwnj;شود. هنگامی که حیات اعطا شده تهی گردید، بدن به آغوش جهان مادی باز می&zwnj;گردد که از آن توسط حاملین حیات قرض گرفته شد تا به عنوان یک وسیلۀ نقلیۀ گذرا برای آن عطیۀ حیاتی که آنها به چنین ارتباط مرئی انرژی - ماده انتقال دادند به کار گرفته شود.</p>
<p style="direction:rtl">  حیاتی که توسط حاملین حیات به گیاهان و حیوانات اعطا می&zwnj;شود به دنبال مرگ گیاه یا حیوان به حاملین حیات باز نمی&zwnj;گردد. حیات پایان یافتۀ چنین چیز زنده از هویت و یا شخصیت برخوردار نیست. آن به طور انفرادی از مرگ نجات نمی&zwnj;یابد. آن در طول وجود و مدت اقامت موقتش در بدن ماده دچار تغییر شده است. آن در معرض تکامل انرژی قرار گرفته است و فقط به عنوان بخشی از نیروهای کیهانی جهان بقا می&zwnj;یابد. آن به عنوان حیات منفرد بقا نمی&zwnj;یابد. بقای مخلوقات انسانی به طور کامل مبتنی بر تکامل یک روح فناناپذیر در درون ذهن انسانی است.</p>
<p style="direction:rtl">  ما پیرامون حیات به عنوان &rdquo;انرژی&ldquo; و به عنوان &rdquo;نیرو&ldquo; سخن می&zwnj;گوییم، اما به راستی آن هیچکدام از آنها نیست. نیرو - انرژی به طرق گوناگون نسبت به جاذبه واکنشگر است، اما حیات چنین نیست. الگو نیز نسبت به جاذبه واکنشگر نیست. آن یک شکل&zwnj;بندی از انرژیهایی است که تمامی الزامات واکنش به جاذبه را به انجام رسانیده&zwnj;اند. حیات، بدین گونه، در بر گیرندۀ جان بخشی یک الگوی شکل&zwnj;بندی شده یا سیستم مجزای انرژی &mdash; مادی، ذهنی، یا معنوی &mdash; می&zwnj;باشد.</p>
<p style="direction:rtl">  چیزهایی در ارتباط با به وجود آمدن حیات در سیارات تکاملی وجود دارند که در مجموع برای ما روشن نیستند. ما سازماندهی فیزیکی فرمولهای الکتروشیمیایی حاملین حیات را به طور کامل می&zwnj;فهمیم، اما طبیعت و سرچشمۀ <em>جرقۀ فعال&zwnj;سازی حیات</em> را به طور کامل نمی&zwnj;فهمیم. ما می&zwnj;دانیم که حیات از پدر از طریق پسر و <em>توسط</em> روح جریان می&zwnj;یابد. بسیار محتمل است که ارواح استاد کانال هفتگانۀ رودخانۀ حیات هستند که روی تمامی آفرینش ریخته می&zwnj;شود. اما ما تکنیکی را که توسط آن روح سرپرست استاد در مرحلۀ آغازین اعطای حیات در یک سیارۀ جدید شرکت می&zwnj;کند نمی&zwnj;فهمیم. ما اطمینان داریم که قدمای ایامها نیز در این افتتاح حیات در یک کرۀ جدید سهمی دارند، اما ما از طبیعت آن به طور کامل بی&zwnj;اطلاع هستیم. ما می&zwnj;دانیم که روح مادر جهان در واقع به الگوهای بی&zwnj;جان جان می&zwnj;بخشد و به چنین پلاسمای فعال شده امتیازات بازتولیدی ارگانیسمی را اهدا می&zwnj;کند. ما مشاهده می&zwnj;کنیم که این سه، سطوح خدای هفتگانه هستند که گاهی اوقات به عنوان آفرینندگان متعالی زمان و مکان تخصیص یافته&zwnj;اند، اما سوا از آن ما اندکی بیش از انسانهای یورنشیا می&zwnj;دانیم &mdash; به عبارت ساده مفهوم ذاتی در پدر، تجلی آن در پسر، و تحقق حیات در روح می&zwnj;باشد.</p>
<p style="direction:rtl">  [نوشته شده توسط یک پسر وُراندادِک که به عنوان یک ناظر در یورنشیا ساکن است و با درخواست رئیس ملک صادق گروه سرپرست آشکار کننده در این سِمت عمل می&zwnj;کند.]</p>
</body>
</html>
