<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 38 - ارواح خادم جها</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 38</h1>
</div>
<div class="c1">
<h4 style="direction:rtl">ارواح خادم جهان محلی</h4>
</div>

<p style="direction:rtl">  سه رستۀ بارز از شخصیتهای روح بیکران وجود دارد. رسول عجول این مسئله را می&zwnj;فهمید هنگامی که دربارۀ عیسی نوشت: &rdquo;او به بهشت رفته است و در دست راست خداوند قرار دارد. فرشتگان و اولیای امور و قدرتها تحت امر او قرار دارند.&ldquo; فرشتگان ارواح خادم زمان هستند؛ اولیای امور گروههای پیام&zwnj;آور فضا می&zwnj;باشند؛ و قدرتها شخصیتهای بالاتر روح بیکران هستند.</p>
<p style="direction:rtl">  همانند سوپرنافیم در جهان مرکزی و سکنافیم در ابرجهان، سرافیمها به همراه فرشتگان مربوطۀ کروب و سنوب گروه فرشتگان یک جهان محلی را تشکیل می&zwnj;دهند.</p>
<p style="direction:rtl">  سرافیمها از نظر طراحی نسبتاً یکسان هستند. آنها از جهان تا جهان، در سرتاسر تمامی هفت ابرجهان، کمترین تنوع را نشان می&zwnj;دهند. آنها در میان تمامی انواع روحی موجودات شخصی به استاندارد نزدیکترند. انواع گوناگون رسته&zwnj;های آنها سپاه خادمان ورزیده و معمول آفرینشهای محلی را تشکیل می&zwnj;دهند.</p>
<div class="c1">
<h4 style="direction:rtl">1- منشأ سرافیمها</h4></div>

<p style="direction:rtl">  سرافیمها توسط روح مادر جهان خلق می&zwnj;شوند و از هنگام آفرینش &rdquo;فرشتگان الگو&ldquo; و برخی انواع فرشتگان اعظم در روزگاران آغازین نبادان هر بار در یکان 41٫472 نفره به وجود آمده&zwnj;اند. پسر آفریننده و تجلی جهانی روح بیکران در آفرینش تعداد زیادی از پسران و شخصیتهای دیگر جهانی تشریک مساعی می&zwnj;کنند. به دنبال تکمیل این تلاش یکپارچه، پسر درگیر آفرینش فرزندان ماتریال، اولین مخلوقات دارای جنسیت، می&zwnj;شود، در حالی که روح مادر جهان به طور همزمان درگیر تلاش اولیۀ منحصر به فرد خود در تولید روح می&zwnj;شود. بدین ترتیب آفرینش گروههای فرشتگان یک جهان محلی آغاز می&zwnj;شود.</p>
<p style="direction:rtl">  این رسته&zwnj;های فرشتگان در هنگام برنامه&zwnj;ریزی برای تکامل مخلوقات انسانی دارای اراده طراحی می&zwnj;شوند. تاریخ آفرینش سرافیمها به زمان دستیابی شخصیت نسبی توسط روح مادر جهان باز می&zwnj;گردد، نه به عنوان همرتبۀ آیندۀ پسر استاد، بلکه به عنوان یاور اولیۀ آفرینشگر پسر آفریننده. پیش از این رویداد سرافیمهایی که در نبادان مشغول به کار بودند از یک جهان همسایه به طور موقت قرض گرفته می&zwnj;شدند.</p>
<p style="direction:rtl">  سرافیمها هنوز گهگاه خلق می&zwnj;شوند. جهان نبادان هنوز در حال ساخته شدن است. روح مادر جهانی در یک جهان در حال رشد و کمال یابنده هرگز فعالیت آفرینشگرانه را متوقف نمی&zwnj;کند.</p>
<div class="c1">
<h4 style="direction:rtl">2- سرشت فرشتگان</h4></div>

<p style="direction:rtl">  فرشتگان از بدنهای مادی برخوردار نیستند، اما موجوداتی مشخص و مجزا هستند. آنها طبیعت و منشأ روحی دارند. آنها گر چه برای انسانها نامرئی هستند، شما را آنطور که در جسم هستید بدون کمک تغییر شکل دهندگان یا تبدیل کنندگان مشاهده می&zwnj;کنند. آنها به طور هوشمندانه روال حیات انسانی را می&zwnj;فهمند، و در تمامی احساسات و عواطف غیرحسی انسانی سهیم هستند. آنها از موسیقی، هنر، و مزاح واقعی قدردانی می&zwnj;کنند و به اندازۀ زیاد لذت می&zwnj;برند. آنها از تقلاهای اخلاقی و دشواریهای معنوی شما به طور کامل آگاهند. آنها به موجودات بشری مهر می&zwnj;ورزند، و از تلاشهای شما برای درک و دوست داشتن آنان فقط چیزهای خوب می&zwnj;تواند حاصل شود.</p>
<p style="direction:rtl">  اگر چه سرافیمها موجوداتی بسیار پرمحبت و دلسوز هستند، مخلوقاتی جنسی - احساسی نیستند. آنها عمدتاً آنطور هستند که شما در کرات قصر خواهید بود، جایی که &rdquo;نه ازدواج می&zwnj;کنید و نه به همسری کسی در خواهید آمد، بلکه همانند فرشتگان آسمانی خواهید بود.&ldquo; زیرا تمامی &rdquo;کسانی که لیاقت دستیابی به کرات قصر را داشته باشند نه ازدواج می&zwnj;کنند و نه به همسری کسی در خواهند آمد، و نه این که دیگر می&zwnj;میرند، زیرا آنان با فرشتگان برابرند.&ldquo; با این وجود، در ارتباط با مخلوقات دارای جنسیت رسم ما بر این است که پیرامون آن موجوداتی که بیشتر مستقیماً از تبار پدر و پسر هستند به عنوان پسران خداوند سخن گوییم، در حالی که به فرزندان روح به عنوان دختران خداوند اشاره می&zwnj;کنیم. از این رو در سیارات حاوی جنسیت فرشتگان عموماً با ضمایر مؤنث مشخص می&zwnj;شوند.</p>
<p style="direction:rtl">  سرافیمها طوری آفریده شده&zwnj;اند که در سطوح روحی و مادی، هر دو، عمل می&zwnj;کنند. فازهای اندکی از فعالیتهای مورانشیا یا روحی وجود دارند که به خدمات آنان گشوده نیستند. ضمن این که فرشتگان از نقطه نظر شخصی زیاد از موجودات بشری جدا نیستند، در برخی از کارکردهای عملی سرافیمها بسیار از آنها برتری دارند. آنها از قدرتهای بسیاری برخوردارند که فراتر از درک بشری است. برای مثال، به شما گفته شده که &rdquo;تعداد موهای سر شما نیز شمرده شده است&ldquo;، و این امر صحت دارد، چنین است، اما یک فرشتۀ سراف وقت خود را صرف شمردن آنها نمی&zwnj;کند و رقم آن را مطابق روز تصحیح نمی&zwnj;کند. فرشتگان از نیروهای ذاتی و اتوماتیک دانستن این چیزها (یعنی اتوماتیک تا جایی که شما می&zwnj;توانید مشاهده کنید) برخوردارند. شما به راستی یک سرافیم را به عنوان یک اعجوبۀ ریاضیات محسوب خواهید کرد. از این رو وظایف بیشماری که برای انسانها کارهای عظیمی هستند توسط سرافیمها با سهولتی بی&zwnj;اندازه انجام می&zwnj;شوند.</p>
<p style="direction:rtl">  فرشتگان از نظر مرتبت معنوی از شما برترند، اما آنها داور یا متهم کنندۀ شما نیستند. صرف نظر از این که تقصیر شما چه باشد، &rdquo;فرشتگان، گر چه در توان و قدرت برترند، بر علیه شما هیچ اتهامی وارد نمی&zwnj;کنند.&ldquo; فرشتگان روی نوع بشر به قضاوت نمی&zwnj;نشینند، و افراد انسان نیز نباید پیرامون مخلوقات همنوع خود پیش داوری کنند.</p>
<p style="direction:rtl">  شما کاری نیکو می&zwnj;کنید که آنان را دوست می&zwnj;دارید، اما نباید آنها را پرستش کنید. فرشتگان اشیاءِ پرستشی نیستند. سرافیم بزرگ لویالاشیا، هنگامی که پیامبر شما &rdquo;در برابر پاهای فرشته سجده نمود تا او را پرستش کند&ldquo;، گفت: &rdquo;مراقب باش که این کار را نکنی. من یک خادم شما و مردم شما هستم. برای ما مقدر شده که خداوند را پرستش کنیم.&ldquo;</p>
<p style="direction:rtl">  سرافیمها در طبیعت و عطیۀ شخصیتی در مقیاس وجود مخلوق فقط اندکی از نژادهای انسانی جلوترند. به راستی هنگامی که شما از جسم رهایی می&zwnj;یابید، بسیار شبیه آنها می&zwnj;شوید. در کرات قصر شما شروع به قدردانی کردن از سرافیمها خواهید کرد. در کرات کوکبه از آنان لذت خواهید برد، در حالی که در سلوینگتون آنها مکانهای استراحت و پرستش خود را با شما قسمت خواهند کرد. در سرتاسر تمامی صعود مورانشیا و فرازیابی متعاقب، برادری شما با سرافیمها ایده&zwnj;آل خواهد بود و همنشینی شما عالی خواهد بود.</p>
<div class="c1">
<h4 style="direction:rtl">3- فرشتگان آشکار ناشده</h4></div>

<p style="direction:rtl">  رسته&zwnj;های بیشماری از موجودات روحی در سرتاسر قلمروهای جهان محلی عمل می&zwnj;کنند که برای انسانها آشکار ناشده هستند زیرا آنها به هیچ طریق به طرح تکاملی فرازیابی بهشتی مربوط نیستند. در این مقاله کلمۀ &rdquo;فرشته&ldquo; عمدتاً به نامگذاری آن فرشتگان سراف و فرزندان مربوط به روح مادر جهان محدود می&zwnj;شود که عمدتاً به کارکرد برنامه&zwnj;های بقای انسانی مربوطند. در جهان محلی شش رستۀ دیگر از موجودات مربوطه، فرشتگان آشکار ناشده، خدمت می&zwnj;کنند که به هیچ طریق مشخص با آن فعالیتهای جهانی مربوط به صعود بهشتی انسانهای تکاملی ارتباط ندارند. این شش گروه از همکاران فرشته مانند هرگز سرافیم نامیده نمی&zwnj;شوند. از آنها به عنوان ارواح خادم نیز نام برده نمی&zwnj;شود. این شخصیتها کاملاً با کارهای اداری و سایر امور نبادان مشغول هستند، کارکردهایی که به هیچ وجه به دوران پیشروندۀ فرازیابی معنوی و نیل به کمال انسان مربوط نیستند.</p>
<div class="c1">
<h4 style="direction:rtl">4- کرات فرشتگان سراف</h4></div>

<p style="direction:rtl">  نهمین گروه از هفت کرات اصلیِ در مدار سلوینگتون کرات سرافیمها هستند. هر یک از این کرات شش ماه فرعی دارد و مدارس ویژه&zwnj;ای که به تمامی مراحل آموزش فرشتگان سراف اختصاص یافته در آنجا واقع شده&zwnj;اند. سرافیمها ضمن این که به تمامی چهل و نه کرات تشکیل دهندۀ این گروه از کرات سلوینگتون دسترسی دارند، منحصراً فقط اولین خوشۀ هفت&zwnj;تایی را اشغال می&zwnj;کنند. شش خوشۀ باقیمانده توسط شش رسته از همکاران فرشتگانی که در یورنشیا آشکار ناشده هستند اشغال شده&zwnj;اند. مقر مرکزی هر یک از این گروهها در یکی از این شش کرات اصلی قرار دارد و آنان در شش ماه فرعی به فعالیتهای ویژه می&zwnj;پردازند. هر رستۀ این فرشتگان به تمامی کرات این هفت گروههای متنوع آزادانه دسترسی دارد.</p>
<p style="direction:rtl">  این کرات ستاد مرکزی در زمرۀ قلمروهای شکوهمند نبادان می&zwnj;باشند. سرزمینهای فرشتگان سراف با زیبایی و پهناوری هر دو تعیین ویژگی می&zwnj;شوند. در اینجا هر سرافیم یک منزل واقعی دارد، و &rdquo;منزل&ldquo; به معنی اقامتگاه دو سرافیم می&zwnj;باشد؛ آنها به صورت دوتایی زندگی می&zwnj;کنند.</p>
<p style="direction:rtl">  اگر چه سرافیمها همانند فرزندان ماتریال و نژادهای انسانی مذکر و مؤنث نیستند، منفی و مثبت می&zwnj;باشند. در اکثر مأموریتها برای انجام کار به دو فرشته نیاز است. آنها هنگامی که در مدار نیستند می&zwnj;توانند به تنهایی کار کنند، و هنگامی که ساکن هستند نیز به وجود مکمل نیاز ندارند. آنها معمولاً وجودهای مکمل اولیۀ خود را حفظ می&zwnj;کنند، ولی لزوماً چنین نیست. این مشارکتها بدواً به واسطۀ کارکرد مورد لزوم هستند. آنها به واسطۀ احساس جنسی تعیین ویژگی نمی&zwnj;شوند، گر چه به حد وافر شخصی و به راستی عاطفی هستند.</p>
<p style="direction:rtl">  سرافیمها علاوه بر منازل مشخص همچنین از دسته، گروهان، گردان، و یکان ستاد مرکزی برخوردار هستند. آنها هر هزار سال برای دیدار مجدد گرد هم می&zwnj;آیند و مطابق زمان آفرینش خود همگی حضور دارند. اگر یک سرافیم مسئولیتهایی داشته باشد که غیبت از مأموریت را قدغن می&zwnj;سازد، با فرشتۀ مکمل خود به نوبت جا عوض می&zwnj;کند، و یک سرافیم که تاریخ تولد دیگری دارد جای او را می&zwnj;گیرد. بدین ترتیب هر یار سراف حداقل به طور یکی در میان در تجدید دیدار حاضر است.</p>
<div class="c1">
<h4 style="direction:rtl">5- آموزش فرشتگان سراف</h4></div>

<p style="direction:rtl">  سرافیمها اولین هزارۀ خود را به عنوان ناظران غیرمأمور در سلوینگتون و مدارس جهانی مربوط به آن می&zwnj;گذرانند. هزارۀ دوم در کرات فرشتگان که در مدار سلوینگتون قرار دارند گذرانده می&zwnj;شود. ریاست مدرسۀ آموزشی مرکزی آنان اکنون به عهدۀ یکصد هزار فرشتۀ اول نبادان می&zwnj;باشد، و در رأس آنان فرشتۀ اولیه یا اولین زادۀ جهان محلی می&zwnj;باشد. اولین گروه آفریده شدۀ سرافیمها توسط سپاهی متشکل از یک هزار سرافیم از آوالان آموزش یافتند. به دنبال آن فرشتگان ما توسط نفرات ارشد خودشان آموزش یافته&zwnj;اند. ملک صادقها نیز سهم بزرگی در آموزش و تعلیم تمامی فرشتگان جهان محلی &mdash; سراف، کروب، و سنوب &mdash; داشته&zwnj;اند.</p>
<p style="direction:rtl">  در خاتمۀ این دورۀ آموزشی در کرات سراف سلوینگتون، سرافیمها در گروهها و واحدهای متعارف سازماندهی فرشتگان بسیج می&zwnj;شوند، و به گروهی در کواکب گمارده می&zwnj;شوند. آنها هنوز به صورت ارواح خادم گمارده نشده&zwnj;اند، گر چه کاملاً در فازهای پیش مأموریتی آموزش فرشتگان وارد شده&zwnj;اند.</p>
<p style="direction:rtl">  سرافیمها از طریق خدمت به عنوان ناظر در دون&zwnj;ترین کرات تکاملی به صورت ارواح خادم آغاز به کار می&zwnj;کنند. آنها بعد از این تجربه به کرات مربوط به ستاد مرکزی کوکبۀ تعیین شده باز می&zwnj;گردند تا مطالعات پیشرفتۀ خود را آغاز کنند و با حتمیت بیشتر برای خدمت در یک سیستم محلی ویژه آماده شوند. آنها به دنبال این آموزش کلی برای خدمت در یکی از سیستمهای محلی پیشروی می&zwnj;کنند. در کرات ساخته شده که به پایتخت یک سیستم نبادان مربوطند سرافیمهای ما آموزش خود را تکمیل می&zwnj;کنند و به عنوان ارواح خادم زمان عازم مأموریت می&zwnj;شوند.</p>
<p style="direction:rtl">  هنگامی که سرافیمها به یکباره به کار گمارده شدند، ممکن است در تمامی نبادان، حتی اروانتان به مأموریت روند. کار آنها در جهان بدون حد و مرز و محدودیت است. آنها از نزدیک با مخلوقات مادی کرات در ارتباط هستند و پیوسته در خدمت رسته&zwnj;های پایین&zwnj;تر شخصیتهای روحی می&zwnj;باشند، و میان این موجودات دنیای روحی و انسانهای قلمروهای مادی ارتباط برقرار می&zwnj;کنند.</p>
<div class="c1">
<h4 style="direction:rtl">6- سازماندهی فرشتگان سراف</h4></div>

<p style="direction:rtl">  بعد از هزارۀ دوم اقامت موقت در ستاد مرکزی فرشتگان سراف، سرافیمها تحت مسئولیت رئیسان در گروههای دوازده نفره (12 جفت، 24 سرافیم) سازماندهی می&zwnj;شوند، و دوازده عدد از این گروهها یک گروهان (144 جفت، 288 سرافیم) را که توسط یک رهبر فرماندهی می&zwnj;شود تشکیل می&zwnj;دهند. دوازده گروهان تحت مسئولیت یک فرمانده، یک گردان (1٫728 جفت، 3٫456 سرافیم) را تشکیل می&zwnj;دهند، و دوازده گردان تحت مسئولیت یک مدیر، برابر با یک یکان سرافیم (20٫736 جفت یا 41٫472 فرد) می&zwnj;باشد، در حالی که دوازده یکان، تحت مسئولیت یک سرپرست در بر گیرندۀ یک لشکر که تعداد آن 248٫832 جفت یا 497٫664 فرد است می&zwnj;باشد. عیسی آن شب در باغ جتسیمانی به این گروه از فرشتگان اشاره می&zwnj;کرد هنگامی که گفت: &rdquo;من حتی اکنون می&zwnj;توانم از پدرم تقاضا کنم، و او فوراً به من بیش از دوازده لشکر از فرشتگان را خواهد داد.&ldquo;</p>
<p style="direction:rtl">  دوازده لشکر از فرشتگان در بر گیرندۀ سپاهی است که تعداد آن 2٫985٫984 جفت یا 5٫971٫968 فرد می&zwnj;باشد، و دوازده عدد از این سپاهها (35٫831٫808 جفتیا 71٫663٫616 فرد) تشکیل دهندۀ بزرگترین سازمان کاری سرافیمها، یک ارتش فرشتگان را تشکیل می&zwnj;دهد. یک سپاه از فرشتگان توسط یک فرشتۀ اعظم یا توسط شخصیت دیگری که از مقام مشابه برخوردار است فرماندهی می&zwnj;شود، در حالی که ارتشهای فرشتگان توسط ستارگان تابناک عصر یا توسط سایر دستیاران بلافصل جبرئیل هدایت می&zwnj;شوند. و جبرئیل &rdquo;فرماندۀ عالی ارتشهای آسمان&ldquo; است، رئیس اجرائیِ فرمانروای نبادان، &rdquo;خداوند خدای لشکریان.&ldquo;</p>
<p style="direction:rtl">  سرافیمها و تمامی رسته&zwnj;های دیگر جهان محلی گر چه تحت سرپرستی مستقیم روح بیکران، آنطور که در سلوینگتون پدیدار گشته&zwnj;اند، خدمت می&zwnj;&zwnj;کنند، از هنگام اعطای میکائیل در یورنشیا تحت حاکمیت پسر استاد قرار گرفته&zwnj;اند. حتی هنگامی که میکائیل در یورنشیا در جسم متولد گشت، پخش برنامه&zwnj;های ابرجهان که برای تمامی نبادان پخش گردید اعلام نمود: &rdquo;و بگذارید تمامی فرشتگان او را پرستش کنند.&ldquo; تمامی سلسله مراتب فرشتگان تحت فرمان او قرار دارند. آنها بخشی از آن گروهی می&zwnj;باشند که &rdquo;فرشتگان توانمند او&ldquo; نام گرفته&zwnj;اند.</p>
<div class="c1">
<h4 style="direction:rtl">7- فرشتگان کروب و سنوب</h4></div>

<p style="direction:rtl">  فرشتگان کروب و سنوب در تمامی عطایای بنیادین شبیه سرافیمها می&zwnj;باشند. آنها منشأ یکسان دارند اما همیشه از سرنوشت یکسان برخوردار نیستند. آنها به طرزی شگفت&zwnj;انگیز باهوش، به گونه&zwnj;ای اعجاب&zwnj;آور مؤثر، به طرزی متأثر کننده باعاطفه و تقریباً همانند انسان می&zwnj;باشند. آنها پایین&zwnj;ترین رستۀ فرشتگان هستند، لذا نزدیکترین همتباران انواع مترقی&zwnj;تر موجودات بشری در کرات تکاملی می&zwnj;باشند.</p>
<p style="direction:rtl">  فرشتگان کروب و سنوب به طور ذاتی به هم مرتبط و به طور کارکردی متحد هستند. یکی یک شخصیت انرژی مثبت و دیگری انرژی منفی است. تغییر جهت دهندۀ دست راست، یا فرشتۀ به طور مثبت شارژ شده، فرشتۀ کروب، شخصیت ارشد یا کنترل کننده است. تغییر جهت دهندۀ دست چپ، یا فرشتۀ به طور منفی شارژ شده، فرشتۀ سنوب، موجود مکمل می&zwnj;باشد. هر نوع فرشته در کارکرد انفرادی بسیار محدود است لذا آنها معمولاً به صورت دوتایی خدمت می&zwnj;کنند. آنها هنگامی که به صورت مستقل از فرشتگان سراف مدیر خود خدمت می&zwnj;کنند، بیش از همیشه به تماس متقابل وابسته&zwnj;اند و پیوسته با هم کار می&zwnj;کنند.</p>
<p style="direction:rtl">  فرشتگان کروب و سنوب یاوران وفادار و مؤثر خادمان سراف می&zwnj;باشند، و این دستیاران تحت فرمان برای تمامی هفت رستۀ سرافیمها فراهم شده&zwnj;اند. فرشتگان کروب و سنوب برای اعصار در این سمتها خدمت می&zwnj;کنند، اما سرافیمها را در مأموریتهای فراتر از محدوده&zwnj;های جهان محلی همراهی نمی&zwnj;کنند.</p>
<p style="direction:rtl">  فرشتگان کروب و سنوب کارکنان روحی معمول در تک تک کرات سیستمها هستند. آنها ممکن است به جای یک زوج سراف در یک مأموریت غیرشخصی و در یک وضعیت اضطراری خدمت کنند، اما به عنوان فرشتگان مراقب موجودات بشری حتی به طور موقت هم هرگز عمل نمی&zwnj;کنند. این یک امتیاز ویژۀ فرشتگان سراف است.</p>
<p style="direction:rtl">  فرشتگان کروب هنگامی که به یک سیاره گمارده می&zwnj;شوند به درسهای محلی آموزشی که شامل مطالعۀ سنتها و زبانهای سیاره&zwnj;ای می&zwnj;باشد وارد می&zwnj;شوند. ارواح خادم زمان همگی دو زبانه هستند، و به زبان جهان محلی منشأ خود و زبان ابرجهان بومی خود صحبت می&zwnj;کنند. آنها از طریق مطالعه در مدارس آن محدوده زبانهای بیشتری را فرا می&zwnj;گیرند. فرشتگان کروب و سنوب همانند سرافیمها و تمامی انواع موجودات روحی دیگر به طور مداوم درگیر تلاش برای بهبود خود می&zwnj;باشند. تنها موجوداتی نظیر موجودات تحت فرمان کنترل نیرو و هدایت انرژی فاقد توان پیشرفت می&zwnj;باشند. کلیۀ مخلوقاتی که دارای اختیار شخصی واقعی یا بالقوه می&zwnj;باشند در صدد کسب دستاوردهای جدید هستند.</p>
<p style="direction:rtl">  فرشتگان کروب و سنوب ذاتاً به سطح مورانشیای وجود بسیار نزدیکند، و اثبات نموده&zwnj;اند که در کار میان قلمروهای فیزیکی، مورانشیایی و روحی از همه مؤثرتر می&zwnj;باشند. این فرزندان روح مادر جهان محلی با &rdquo;چهارمین مخلوقات&ldquo; تعیین ویژگی می&zwnj;شوند، عمدتاً همانطور که سرویتالهای هاونا و کمیسیونهای آشتی دهنده چنین هستند. هر چهارمین فرشتۀ کروب و هر چهارمین فرشتۀ سنوب نیمه مادی هستند، و بسیار به سطح مورانشیای وجود شباهت دارند.</p>
<p style="direction:rtl">  این چهارمین مخلوقات فرشته مانند در مراحل عینی&zwnj;تر فعالیتهای جهانی و سیاره&zwnj;ای خود برای سرافیمها کمک بزرگی هستند. این فرشتگان کروب مورانشیا همچنین وظایف ضروری بینابینی بسیاری را در کرات آموزشی مورانشیا به انجام می&zwnj;رسانند و به تعداد زیاد به خدمت یاران مورانشیا گمارده شده&zwnj;اند. آنها برای کرات مورانشیا تقریباً آن چیزی هستند که مخلوقات بینابینی برای سیارات تکاملی هستند. این فرشتگان کروب مورانشیا مکرراً در ارتباط با مخلوقات بینابینی در کرات مسکونی کار می&zwnj;کنند. فرشتگان کروب و مخلوقات بینابینی به طور بارز رسته&zwnj;های جداگانه&zwnj;ای از موجودات هستند. منشأ آنها نامشابه است، اما آنها در طبیعت و کارکرد شباهتهای زیادی نشان می&zwnj;دهند.</p>
<div class="c1">
<h4 style="direction:rtl">8- تکامل فرشتگان کروب و سنوب</h4></div>

<p style="direction:rtl">  مسیرهای بیشماری از خدمت پیشرونده در برابر فرشتگان کروب و سنوب گشوده است که به ارتقاءِ رتبه راه می&zwnj;برد و می&zwnj;تواند باز هم با پذیرش خادم الهی ارتقا داده شود. سه طبقۀ بزرگ از فرشتگان کروب و سنوب در رابطه با پتانسیل تکاملی وجود دارد:</p>
<blockquote>
<p style="direction:rtl">  1- <em>کاندیداهای صعود</em>. این موجودات ذاتاً برای مرتبت سرافی کاندیدا هستند. فرشتگان کروب و سنوب متعلق به این رسته بسیار باهوش هستند، گر چه در عطیۀ ذاتی با سرافیمها برابر نیستند؛ اما برای آنها ممکن است که طی عمل و تجربه به مرتبت کامل سراف دست یابند.</p>
<p style="direction:rtl">  2- <em>فرشتگان فاز میانی کروب</em>. کلیۀ فرشتگان کروب و سنوب در پتانسیلهای صعود یکسان نیستند، و اینها موجودات ذاتاً محدود آفرینشهای نوع فرشتگان هستند. بیشتر آنها کروب و سنوب باقی می&zwnj;مانند، گر چه موجودات با استعدادتر ممکن است به خدمت محدود سرافی دست یابند.</p>
<p style="direction:rtl">  3- <em>فرشتگان مورانشیای کروب</em>. این &rdquo;مخلوقات چهارم&ldquo; رسته&zwnj;های فرشتگان همیشه ویژگیهای نیمه مادی خود را حفظ می&zwnj;کنند. آنها به همراه اکثر برادران فاز میانی خود تا واقعیت&zwnj;یابی کامل ایزد متعال به صورت فرشتگان کروب و سنوب ادامه خواهند داد.</p>
</blockquote>
<p style="direction:rtl">  در حالی که پتانسیل رشد گروههای دوم و سوم تا اندازه&zwnj;ای محدود است، کاندیداهای صعود می&zwnj;توانند به فرازهای خدمت جهانی فرشتگان سراف دست یابند. بسیاری از این فرشتگان باتجربه&zwnj;تر کروب به نگاهبانان سراف سرنوشت وصل هستند و هنگامی که فرشتگان ارشد سراف آنها را ترک می&zwnj;کنند بدین گونه در خط مستقیم برای پیشرفت به سوی مرتبت آموزگاران کرات قصر قرار می&zwnj;گیرند. نگاهبانان سرنوشت هنگامی که انسانهای تحت سرپرستی آنها به حیات مورانشیا دست می&zwnj;یابند، از یاوران کروب و سنوب برخوردار نمی&zwnj;شوند. و هنگامی که انواع دیگر سرافیمهای تکاملی اجازۀ ورود به سرافینگتون و بهشت را دریافت می&zwnj;کنند، باید وقتی که از محدودۀ نبادان خارج می&zwnj;شوند تابعین سابق خود را ترک کنند. این فرشتگان رها شدۀ کروب و سنوب معمولاً توسط روح مادر جهان پذیرفته می&zwnj;شوند، و بدین ترتیب در دستیابی به مرتبت سرافی به سطحی که برابر با سطح یک آموزگار کرات قصر می&zwnj;باشد دست می&zwnj;یابند.</p>
<p style="direction:rtl">  هنگامی که فرشتگان کروب و سنوب به دنبال پذیرش به عنوان آموزگاران کرات قصر برای مدتی طولانی در کرات مورانشیا خدمت کردند، از پایین&zwnj;ترین تا بالاترین، و هنگامی که سپاه آنان در سلوینگتون بیش از اندازه عضوگیری شد، ستارۀ تابان و بامداد این خادمان وفادار مخلوقات زمان را در پیشگاه خود فرا می&zwnj;خواند. سوگند دگرگونی شخصیت به اجرا در می&zwnj;آید، و پس از آن این فرشتگان پیشرفته و ارشد کروب و سنوب در گروههای هفت هزار نفره توسط روح مادر جهان از نو پذیرفته می&zwnj;شوند. از این پذیرش دوم آنها به عنوان سرافیمهای تمام عیار پدیدار می&zwnj;شوند. از این پس دوران زندگانی سرشار و کامل یک سرافیم، با تمامی امکانات بهشتی آن برای این فرشتگان از نو تولد یافتۀ کروب و سنوب گشوده است. چنین فرشتگانی ممکن است به عنوان نگاهبانان سرنوشت به برخی موجودات انسانی تخصیص داده شوند، و اگر نگاهبان انسانی به بقا دست یابد، آنگاه آنان برای پیشروی به سوی سرافینگتون و هفت دایرۀ پیشرفت سرافی، حتی به بهشت و سپاه نهایت واجد شرایط می&zwnj;شوند.</p>
<div class="c1">
<h4 style="direction:rtl">9- مخلوقات بینابینی</h4></div>

<p style="direction:rtl">  مخلوقات بینابینی از یک طبقه&zwnj;بندی سه&zwnj;گانه برخوردارند: آنها به درستی با پسران فراز یابندۀ خداوند طبقه&zwnj;بندی شده&zwnj;اند. آنها در واقع با رسته&zwnj;های دائم شهروندی گروهبندی شده&zwnj;اند، در حالی که به دلیل همکاری نزدیک و مؤثر با گروههای فرشتگان در کار خدمت به انسان فانی در تک تک کرات فضا به طور کارکردی در شمار ارواح خادم زمان محسوب می&zwnj;شوند.</p>
<p style="direction:rtl">  این مخلوقات منحصر به فرد در اکثر کرات مسکونی ظاهر می&zwnj;شوند و همیشه در سیارات دهگان یا حیات تجربی نظیر یورنشیا یافت می&zwnj;شوند. بینابینیها از دو نوع هستند &mdash; اولیه و ثانویه &mdash; و از طریق تکنیکهای زیرین ظاهر می&zwnj;شوند:</p>
<blockquote>
<p style="direction:rtl">  1- <em>بینابینیهای اولیه</em> که گروه روحی&zwnj;تری هستند تا اندازه&zwnj;ای رستۀ استاندارد شدۀ موجوداتی هستند که به طور یکنواخت از پرسنلهای تغییر یافتۀ فرازگرای انسانیِ پرنسهای سیاره&zwnj;ای برآمده&zwnj;اند. تعداد مخلوقات بینابینی اولیه همیشه پنجاه هزار تن می&zwnj;باشد، و هیچ سیاره&zwnj;ای که از خدمت آنان بهره&zwnj;مند است از گروه بزرگتری برخوردار نیست.</p>
<p style="direction:rtl">  2- <em>تعداد بینابینیهای ثانویه</em> که گروه مادی&zwnj;تر این مخلوقات هستند در کرات گوناگون به اندازۀ زیاد متفاوت است، گر چه میانگین آنان در حدود پنجاه هزار تن است. آنها به طور متنوع از ارتقا دهندگان بیولوژیک سیاره&zwnj;ای، آدمها و حواها، یا از نیای بلافصل خود برآمده&zwnj;اند. تعداد تکنیکهای متفاوت به وجود آوردن این مخلوقات ثانویۀ بینابینی در کرات تکاملی فضا کمتر از بیست و چهار عدد نیست. شیوۀ پیدایش این گروه در یورنشیا غیرعادی و خارق&zwnj;العاده بود.</p>
</blockquote>
<p style="direction:rtl">  هیچیک از این گروهها یک تصادف تکاملی نبودند. آنها هر دو شکل اصلی در طرحهای از پیش تعیین شدۀ آرشیتکتهای جهان می&zwnj;باشند، و ظهور آنها در کرات در حال تکامل در زمان مناسب مطابق با طرحهای اولیه و برنامه&zwnj;های توسعۀ حاملین حیات ناظر می&zwnj;باشد.</p>
<p style="direction:rtl">  بینابینیهای اولیه از طریق تکنیک فرشتگان به طور عقلانی و معنوی انرژی می&zwnj;یابند، و در وضعیت عقلانی یکسان هستند. هفت روح یاور ذهن با آنها هیچ تماسی برقرار نمی&zwnj;کنند، و فقط ششمین و هفتمین یاور ذهن، روح پرستش و روح خرد، قادرند به گروه ثانویه خدمت روحانی کنند.</p>
<p style="direction:rtl">  بینابینیهای ثانویه از طریق تکنیک آدم به طور فیزیکی انرژی می&zwnj;یابند. آنها به لحاظ معنوی از طریق فرشتگان در مدار قرار گرفته و از لحاظ عقلانی از عطیۀ نوع ذهن انتقالی مورانشیا برخوردارند. آنها به چهار نوع فیزیکی، هفت رستۀ معنوی، و دوازده سطح واکنش عقلانی به خدمت مشترک دو روح یاور آخر و ذهن مورانشیا تقسیم شده&zwnj;&zwnj;اند. این تنوعات فعالیت متفاوت و مأموریت سیاره&zwnj;ای آنها را تعیین می&zwnj;سازد.</p>
<p style="direction:rtl">  بینابینیهای اولیه بیشتر به فرشتگان شباهت دارند تا انسانها. رسته&zwnj;های ثانویه بسیار بیشتر شبیه موجودات بشری هستند. هر یک در انجام وظایف چندگانۀ سیاره&zwnj;ای&zwnj;شان کمک پرارزشی به دیگری می&zwnj;کند. خادمان اولیه می&zwnj;توانند همکاری مرتبطی با کنترلگران مورانشیا و روحی - انرژی و احاطه کنندگان ذهنی، هر دو، به دست آورند. گروه ثانویه می&zwnj;تواند فقط با کنترلگران فیزیکی و کاربران مادی - مداری ارتباطات کاری برقرار سازد. اما چون هر نوع بینابینی می&zwnj;تواند هماهنگی کامل ارتباطی با دیگری برقرار سازد، هر گروه بدین ترتیب قادر است به استفادۀ عملی از تمامی گسترۀ انرژی که از جمع کلی نیروی فیزیکی کرات مادی تا مراحل انتقالی انرژیهای جهان و تا نیروهای روحی - واقعی بالاتر قلمروهای آسمانی امتداد می&zwnj;یابد دست یابد.</p>
<p style="direction:rtl">  فاصلۀ میان کرات مادی و معنوی به طور کامل از طریق ارتباط زنجیروار انسان فانی، بینابینیهای ثانویه، بینابینیهای اولیه، فرشتگان کروب مورانشیا، فرشتگان فاز میانی کروب، و سرافیمها پر می&zwnj;شود. در تجربۀ شخصی یک فرد انسان این سطوح متنوع از طریق کارکردهای نامشهود و اسرارآمیز تنظیم کنندۀ الهی فکری بدون شک و کم و بیش یکدست می&zwnj;شوند و شخصاً معنی می&zwnj;یابند.</p>
<p style="direction:rtl">  در کرات نرمال بینابینیهای اولیه از جانب پرنس سیاره&zwnj;ای خدمت خود را به عنوان سپاه اطلاعاتی و سرگرم کنندگان آسمانی حفظ می&zwnj;کنند، در حالی که خادمان ثانویه به همکاری خود با نظام آدمی برای پیشبرد آرمان تمدن پیشرفتۀ سیاره&zwnj;ای ادامه می&zwnj;دهند. در شرایط پشت کردن پرنس سیاره&zwnj;ای و شکست پسر ماتریال، آنطور که در یورنشیا رخ داد، مخلوقات بینابینی سرپرستان فرمانروای سیاره&zwnj;ای می&zwnj;شوند و تحت رهبری هدایت کنندۀ سرپرست موقت سیاره خدمت می&zwnj;کنند. اما این موجودات فقط در سه کرۀ دیگر در سِتانیا به صورت یک گروه تحت رهبری متحد، همانند خادمان بینابینی متحد یورنشیا، عمل می&zwnj;کنند.</p>
<p style="direction:rtl">  کار سیاره&zwnj;ای بینابینیهای اولیه و ثانویه هر دو در تک تک کرات بیشمار یک جهان متفاوت و متنوع است، اما در سیارات نرمال و عادی فعالیتهای آنان بسیار متفاوت از وظایفی است که وقت آنان را در کرات منزوی، نظیر یورنشیا، اشغال می&zwnj;کند.</p>
<p style="direction:rtl">  بینابینیهای اولیه تارخ نویسان سیاره&zwnj;ای هستند، که از زمان ورود پرنس سیاره&zwnj;ای تا عصر ثبات نور و حیات، نمایش شرح تاریخ سیاره&zwnj;ای را برای نمایشگاههای سیارات در کرات ستاد مرکزی سیستم تدوین و طراحی می&zwnj;کنند.</p>
<p style="direction:rtl">  بینابینیها برای مدتهای طولانی در یک کرۀ مسکونی باقی می&zwnj;مانند، اما اگر به مسئولیت خود وفادار باقی بمانند، سرانجام و قطعاً برای خدمت بسیار طولانی خود در حفظ حاکمیت پسر آفریننده مورد قدردانی قرار می&zwnj;گیرند. آنها به گونه&zwnj;ای شایسته برای خدمت صبورانۀ خویش به انسانهای فانی ماتریال در کرۀ زمان و مکانشان پاداش دریافت می&zwnj;کنند. دیر یا زود کلیۀ مخلوقات بینابینیِ اعتبار یافته به صفوف پسران فراز یابندۀ خداوند فرا خوانده می&zwnj;شوند و در همراهی با همان انسانهای دارای منشأ حیوانی، برادران زمینی&zwnj;شان، که آنان در طول اقامت طولانی موقت سیاره&zwnj;ای بسیار غیرتمندانه از آنها محافظت کرده و به طور بسیار مؤثر به آنها خدمت کردند، به گونه&zwnj;ای شایسته به ماجرای طولانی صعود بهشت وارد می&zwnj;شوند.</p>
<p style="direction:rtl">  [ارائه شده توسط یک ملک صادق که با تقاضای رئیس سپاهیان فرشتگان سراف نبادان عمل می&zwnj;نماید.]</p>
</body>
</html>
