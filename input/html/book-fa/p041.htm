<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 41 - سیمای فیزیکی جها</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 41</h1>
</div>
<div class="c1">
<h3 style="direction:rtl">سیمای فیزیکی جهان محلی</h3>
</div>

<p style="direction:rtl">  آن ویژگی پدیدۀ فضایی که هر آفرینش محلی را از تمامی آفرینشهای دیگر متمایز می&zwnj;سازد حضور روح آفرینشگر است. حضور فضایی خادم الهی سلوینگتون قطعاً بر تمامی نبادان سایه افکنده است، و چنین حضوری با همان قطعیت در مرزهای بیرونی جهان محلی ما خاتمه می&zwnj;یابد. آنچه که تحت نفوذ روح مادر جهان محلی ما قرار دارد نبادان می&zwnj;باشد. آنچه که فراسوی حضور فضایی او امتداد می&zwnj;یابد خارج از نبادان است، و مناطق فضایی بیرون نبادان در ابرجهان اُروانتان، جهانهای محلی دیگر می&zwnj;باشند.</p>
<p style="direction:rtl">  در حالی که سازمان اداری جهان بزرگ دولتهای جهان مرکزی، ابرجهانها و جهانهای محلی را به طور روشن تفکیک می&zwnj;سازد، و در حالی که این تقسیمات به لحاظ نجومی در جداسازی فضایی هاونا و هفت ابرجهان همانند هستند، هیچ مرزبندی خطی مشخص فیزیکی آفرینشهای محلی را تفکیک نمی&zwnj;سازد. حتی بخشهای اصلی و فرعی اروانتان (برای ما) به وضوح قابل تشخیص هستند، اما تعیین مرزهای فیزیکی جهانهای محلی زیاد آسان نیست. دلیل آن این است که این آفرینشهای محلی از لحاظ اداری مطابق اصول <em>آفرینشی</em> مشخصی سازماندهی شده&zwnj;اند که بر تقسیم&zwnj;بندی تمامی شارژ انرژی یک ابرجهان حاکم است، در حالی که منشأ اجزای فیزیکی آنها، کرات فضا &mdash; خورشیدها، جزیره&zwnj;های تاریک، سیارات، و غیره &mdash; بدواً در سحابیها است، و اینها مطابق طرحهای <em>پیش آفرینشی</em> (متعالی) مشخص آرشیتکتهای جهان بنیادین ظهور نجومی می&zwnj;یابند.</p>
<p style="direction:rtl">  یک یا تعداد بیشتر &mdash; حتی بسیاری &mdash; از این سحابیها ممکن است در درون گسترۀ یک جهان محلی تنها محصور باشند، حتی آنطور که نبادان از نواده&zwnj;های ستاره&zwnj;ای و سیاره&zwnj;ای آندرونووِر و سحابیهای دیگر به طور فیزیکی گردآوری گردید. کرات نبادان از تبار سحابیهای گوناگونی می&zwnj;باشند، اما همگی از یک حداقل اشتراک مشخص حرکت فضایی برخوردار بودند که توسط تلاشهای هوشمندانۀ مدیران نیرو برای ایجاد تودۀ کنونی اجرام فضایی ما که به صورت یک واحد چسبیده به هم در مدارهای ابرجهان همراه هم حرکت می&zwnj;کنند بدین گونه تنظیم گردید.</p>
<p style="direction:rtl">  ساختار ابر ستاره&zwnj;ای محلی نبادان چنان است که امروزه در یک مدار به طور فزاینده باثبات حول مرکز صورت فلکی قوس متعلق به آن ناحیۀ فرعی اروانتان که آفرینش محلی ما به آن تعلق دارد در گردش است.</p>
<div class="c1">
<h4 style="direction:rtl">1- مراکز نیروی نبادان</h4></div>

<p style="direction:rtl">  سحابیهای مارپیچ و سایر سحابیها، چرخهای مادر کرات فضا، توسط سازمان دهندگان نیروی بهشت به حرکت در می&zwnj;آیند؛ و به دنبال تکامل سحابیهای واکنش جاذبه&zwnj;ای، جای آنها را در کارکرد ابرجهان، مراکز نیرو و کنترلگران فیزیکی که پس از آن مسئولیت کامل هدایت تکامل فیزیکی نسلهای بعدی نوادگان ستاره&zwnj;ای و سیاره&zwnj;ای را به عهده دارند، می&zwnj;گیرند. این سرپرستی فیزیکی پیش جهانی نبادان، به دنبال ورود پسر آفرینندۀ ما فوراً با طرح او برای سازماندهی جهان هماهنگ گردید. در قلمرو این پسر بهشتی خداوند مراکز عالی نیرو و کنترلگران استاد فیزیکی با سرپرستان بعداً پدیدار شدۀ نیروی مورانشیا و دیگران برای ایجاد آن مجتمع عظیم خطوط ارتباطی، مدارهای انرژی، و خطوط نیرو که اجرام چندگانۀ فضایی نبادان را به صورت یک واحد یکپارچۀ اداری به طور استوار پیوند می&zwnj;دهد تشریک مساعی نمودند.</p>
<p style="direction:rtl">  یکصد مرکز عالی نیروی ردۀ چهارم به طور دائم به جهان محلی ما تخصیص یافته است. این موجودات خطوط درآیند نیرو را از مراکز ردۀ سوم یوورسا دریافت می&zwnj;کنند و مدارهای نزول یافته و تعدیل یافته را به مراکز نیروی کواکب و سیستمهای ما رله می&zwnj;کنند. این مراکز نیرو، در مشارکت با هم عمل می&zwnj;کنند تا سیستم زندۀ کنترل و همتراز کننده را که برای حفظ توازن و تقسیم انرژیهای در غیر اینصورت در حال نوسان و متغیر کار می&zwnj;کند ایجاد کنند. با این وجود مراکز نیرو درگیر دگرگونیهای گذرا و محلی انرژی، نظیر لکه&zwnj;های خورشیدی و اختلالات الکتریکی سیستم نیستند. نور و الکتریسیته انرژیهای بنیادین فضا نیستند. آنها نمودهای ثانویه و فرعی هستند.</p>
<p style="direction:rtl">  یکصد مرکز جهان محلی در سلوینگتون مستقر هستند. آنها در آنجا در مرکز دقیق انرژی آن کره عمل می&zwnj;کنند. کرات معماری شده، نظیر سلوینگتون، ایدنشیا، و جروسم از طریق روشهایی که کاملاً آنها را از خورشیدهای فضا مستقل می&zwnj;سازد، نور دریافت می&zwnj;کنند، گرما می&zwnj;بینند، و انرژی می&zwnj;یابند. این کرات توسط مراکز نیرو و کنترلگران فیزیکی ساخته شدند &mdash; سامان یافتند &mdash; و طوری طراحی شدند که تأثیر قدرتمندی روی تقسیم انرژی اعمال کنند. مراکز نیرو که پایۀ فعالیتهای خود را روی این نقاط کانونی کنترل انرژی قرار می&zwnj;دهند از طریق حضور زندۀ خود انرژیهای فیزیکی فضا را جهت داده و کانالیزه می&zwnj;کنند. و این مدارهای انرژی مبنای تمامی پدیده&zwnj;های فیزیکی - مادی و مورانشیایی - روحی هستند.</p>
<p style="direction:rtl">  ده مرکز عالی نیروی ردۀ سوم به هر یک از تقسیمات فرعی اولیۀ نبادان، یکصد کوکبه، تخصیص یافته&zwnj;اند. در نُرلاشیادک، کوکبۀ شما، آنان در کرۀ ستاد مرکزی استقرار نیافته&zwnj;اند بلکه در مرکز آن سیستم عظیم ستاره&zwnj;ای که هستۀ فیزیکی کوکبه را تشکیل می&zwnj;دهد واقع شده&zwnj;اند. در ایدنشیا ده کنترل کنندۀ مکانیکی مربوطه و ده فراندالانک که در ارتباط کامل و مداوم با مراکز نیروی مجاور هستند وجود دارند.</p>
<p style="direction:rtl">  یک مرکز نیروی عالی ردۀ ششم دقیقاً در کانون جاذبۀ هر سیستم محلی استقرار یافته است. در سیستم سِتانیا مرکز نیروی تخصیص یافته یک جزیرۀ تاریک فضا را که در مرکز نجومی سیستم واقع شده اشغال می&zwnj;کند. بسیاری از این جزایر تاریک دینامهای عظیمی هستند که انرژیهای فضایی مشخص را به حرکت در آورده و جهت می&zwnj;دهند، و این شرایط طبیعی توسط مرکز نیروی سِتانیا که جرم زندۀ آن با مراکز بالاتر به صورت یک رابط عمل می&zwnj;کند به طور مؤثر مورد استفاده قرار می&zwnj;گیرد. او جریانهای نیروی مادیت یافتۀ بیشتری را به سوی کنترلگران استاد فیزیکی در سیارات تکاملی فضا هدایت می&zwnj;کند.</p>
<div class="c1">
<h4 style="direction:rtl">2- کنترلگران فیزیکی سِتانیا</h4></div>

<p style="direction:rtl">  در حالی که کنترلگران استاد فیزیکی به همراه مراکز نیرو در سرتاسر جهان بزرگ خدمت می&zwnj;کنند، فهم کارکردهای آنها در یک سیستم محلی، نظیر سِتانیا، آسانتر است. سِتانیا یکی از یکصد سیستم محلی است که سازمان اداری کوکبۀ نُرلاشیادک را تشکیل می&zwnj;دهند، و همسایگان بلافصل آن سیستمهای سَندمیشیا، آسونشیا، پُرُگیا، سُرتُریا، رَنتولیا، و گلانتونیا می&zwnj;باشند. سیستمهای نُرلاشیادک از بسیاری جهات متفاوتند، اما همگی تکاملی و پیشرونده هستند، بسیار زیاد نظیر سِتانیا.</p>
<p style="direction:rtl">  سِتانیا خود متشکل از بیش از هفت هزار گروه نجومی یا سیستم فیزیکی می&zwnj;باشد که تعداد اندکی از آنان سرآغازی شبیه سرآغاز منظومۀ شمسی شما داشتند. مرکز نجومی سِتانیا یک جزیرۀ تاریک فضایی عظیم است که با کرات همراهش از ستاد مرکزی دولت سیستم دور نیست.</p>
<p style="direction:rtl">  به استثنای حضور مرکز تخصیص یافتۀ نیرو، سرپرستی تمامی سیستم فیزیکی - انرژی سِتانیا در جروسِم تمرکز یافته است. یک کنترلگر استاد فیزیکی، که در این کرۀ ستاد مرکزی مستقر است، در هماهنگی با مرکز نیروی سیستم کار می&zwnj;کند، و به عنوان رئیس رابط بازرسان نیرو که مقر مرکزیشان در جروسم است و در سرتاسر سیستم محلی عمل می&zwnj;کنند خدمت می&zwnj;کند.</p>
<p style="direction:rtl">  در مدار قرار دادن و کانالیزه کردن انرژی توسط پانصد هزار مهار کنندۀ زنده و هوشمند انرژی که در سرتاسر سِتانیا پراکنده&zwnj;اند سرپرستی می&zwnj;شود. از طریق عمل این کنترلگران فیزیکی مراکز سرپرست نیرو کنترل تمام عیار و کامل انرژیهای بنیادین فضا، که برون تابیهای کرات بسیار حرارت یافته و کرات تاریک شارژ شده از انرژی را شامل می&zwnj;شود در دست دارند. این گروه از موجودات زنده می&zwnj;توانند تقریباً تمامی انرژیهای فیزیکی فضای سازمان یافته شده را به حرکت در آورند، دگرگون سازند، تغییر ماهیت دهند، تحت کنترل در آورند، و انتقال دهند.</p>
<p style="direction:rtl">  حیات برای به حرکت در آوردن و دگردیسی انرژی جهانی ظرفیتی ذاتی دارد. شما با عملکرد حیات گیاهی در دگرگون ساختن انرژی مادی نور به تجلیهای گوناگون دنیای گیاهی آشنا هستید. شما همچنین تا اندازه&zwnj;ای از روشی که از طریق آن این انرژی گیاهی می&zwnj;تواند به پدیدۀ فعالیتهای حیوانی تبدیل شود آشنا هستید، اما عملاً از تکنیک مدیران نیرو و کنترلگران فیزیکی که از توان به حرکت در آوردن، دگرگون کردن، جهت دادن، و متمرکز ساختن انرژیهای چندگانۀ فضا برخوردارند هیچ چیز نمی&zwnj;دانید.</p>
<p style="direction:rtl">  این موجوداتِ قلمرو انرژی به طور مستقیم خود را درگیر انرژی به عنوان یک عامل تشکیل دهندۀ مخلوقات زنده نمی&zwnj;کنند، نه حتی با حوزۀ شیمی فیزیولوژیک. آنها گاهی اوقات مراحل فیزیکی اولیۀ حیات را مورد توجه قرار می&zwnj;دهند، با جزئیات آن سیستمهای انرژی که ممکن است به عنوان ابزار فیزیکی برای انرژیهای زندۀ ارگانیسمهای ابتدایی مادی به کار گرفته شوند. کنترلگران فیزیکی از یک لحاظ به نمودهای پیش زندۀ انرژی مادی مربوطند، همانطور که ارواح یاور ذهن در کارکردهای پیش روحی ذهن مادی دخل دارند.</p>
<p style="direction:rtl">  این مخلوقات هوشمند کنترل نیرو و هدایت انرژی باید تکنیک خود را در هر کره مطابق ساختار فیزیکی و معماری آن سیاره تعدیل کنند. آنها به طور مداوم محاسبات و استنتاجات پرسنل مربوطۀ فیزیکدانان و مشاوران تکنیکی دیگر خود را پیرامون تأثیر محلی خورشیدهای بسیار حرارت یافته و انواع دیگر ستارگان فوق شارژ شده به کار می&zwnj;گیرند. حتی غولهای عظیم سرد و تاریک فضا و ابرهای انبوه گرد و غبار ستارگان باید مورد محاسبه واقع شوند. تمامی این چیزهای مادی در مشکلات عملی تحت تسلط در آوردن انرژی مورد توجه قرار می&zwnj;گیرند.</p>
<p style="direction:rtl">  سرپرستی نیرو - انرژی کرات تکامل مسکونی تحت مسئولیت کنترلگران استاد فیزیکی است، اما این موجودات مسئول تمام سوءِ عملکرد انرژی در یورنشیا نیستند. دلایل متعددی برای این اختلالات انرژی وجود دارد که برخی از آنان فراسوی حوزه و کنترل سرپرستان فیزیکی است. یورنشیا در راستای انرژیهای فوق&zwnj;العاده&zwnj;ای قرار دارد، سیاره&zwnj;ای کوچک در مدار اجرام عظیم، و کنترلگران محلی گاهی اوقات تعداد عظیمی از رده&zwnj;های خود را در تلاش برای یکدست کردن این خطوط انرژی به کار می&zwnj;گیرند. آنها در رابطه با مدارهای فیزیکی سِتانیا نسبتاً خوب عمل می&zwnj;کنند اما در عایق سازی در برابر جریانات نیرومند نُرلاشیادک مشکل دارند.</p>
<div class="c1">
<h4 style="direction:rtl">3- همدمان پرستارۀ ما</h4></div>

<p style="direction:rtl">  بیش از دو هزار خورشید تابناک در سِتانیا وجود دارد که نور و انرژی می&zwnj;افشانند، و خود خورشید شما یک کرۀ متوسط شعله&zwnj;ور است. از سی خورشیدی که به شما نزدیکترند، تنها سه&zwnj;تای آنها درخشانتر هستند. مدیران نیروی جهان جریانات ویژۀ انرژی را که میان تک تک ستارگان و سیستمهای مربوطۀ آنان عمل می&zwnj;کنند راه می&zwnj;اندازند. این کوره&zwnj;های خورشیدی، به همراه غولهای تاریک فضا، به مراکز نیرو و کنترلگران فیزیکی به عنوان ایستگاههای راه برای تمرکز مؤثر و جهت دادن مدارهای انرژیِ آفرینشهای مادی خدمت می&zwnj;کنند.</p>
<p style="direction:rtl">  خورشیدهای نبادان بی&zwnj;شباهت به خورشیدهای جهانهای دیگر نیستند. ساختار مادی تمامی خورشیدها، جزیره&zwnj;های تاریک، سیارات، و اقمار، حتی شهابها، کاملاً یکسان است. این خورشیدها قطر متوسط حدوداً یک میلیون مایل دارند. قطر کرۀ خورشیدی خود شما اندکی کمتر است. بزرگترین ستاره در جهان، ابر ستاره&zwnj;ای آنتارس چهار صد و پنجاه برابر قطر خورشید شما است و شصت میلیون برابر حجم آن است. اما فضای فراوانی برای جای دادن تمامی این ستارگان غول پیکر وجود دارد. آنها در مقایسه همانقدر جای خالی در فضا دارند که اگر یورنشیا یک کرۀ توخالی بود و یک دوجین پرتقال در درون این سیاره در حال گردش بودند، می&zwnj;داشت.</p>
<p style="direction:rtl">  هنگامی که خورشیدهای بسیار بزرگ از یک چرخۀ سحابی مادر به بیرون پرتاب می&zwnj;شوند، به زودی متلاشی می&zwnj;شوند و یا ستارگان دوتایی را شکل می&zwnj;دهند. تمامی خورشیدها در ابتدا به راستی گازی هستند، گر چه بعدها ممکن است به صورت گذرا در یک حالت نیمه مایع وجود داشته باشند. هنگامی که خورشید شما به این حالت نیمه مایع فشار فوق گازی دست یافت، به قدر کافی بزرگ نبود که از ناحیۀ استوایی دو نیم شده و به یک نوع ساختار ستاره&zwnj;ای دوتایی تبدیل شود.</p>
<p style="direction:rtl">  این کرات آتشین هنگامی که کمتر از یک دهم اندازۀ خورشید شما باشند، به سرعت منقبض، متراکم، و سرد می&zwnj;شوند. هنگامی که بیش از سی برابر اندازۀ آن باشند &mdash; به عبارت دیگر سی برابر گنجایش کل مادۀ واقعی &mdash; خورشیدها فوراً به دو جسم جداگانه شقه می&zwnj;شوند، و مراکز سیستمهای جدید می&zwnj;شوند و یا این که در میدان جاذبۀ یکدیگر باقی می&zwnj;مانند و حول یک مرکز مشترک به صورت یک نوع ستارۀ دوتایی می&zwnj;چرخند.</p>
<p style="direction:rtl">  جدیدترین فوران عمدۀ کیهانی در اروانتان انفجار خارق&zwnj;العادۀ یک ستارۀ دوتایی بود که نور آن در سال 1٫572 بعد از میلاد مسیح به یورنشیا رسید. این حریق بزرگ چنان شدید بود که انفجار در روز روشن به وضوح قابل مشاهده بود.</p>
<p style="direction:rtl">  تمامی ستارگان جامد نیستند، اما بسیاری از قدیمی&zwnj;ترها هستند. برخی از ستارگان سرخ فام کم سو در مرکز اجرام عظیم خود از غلظتی برخوردار گشته&zwnj;اند که بدین شکل می&zwnj;توان آن را توصیف نمود که یک اینچ مکعب از چنین ستاره&zwnj;ای اگر در یورنشیا می&zwnj;بود شش هزار پوند وزن می&zwnj;داشت. فشار عظیم، به همراه از دست دادن حرارت و انرژیِ گردنده به نزدیکتر و نزدیکتر ساختن مدارهای واحدهای بنیادین ماده منجر گشته است، تا این که اکنون تقریباً به وضعیت تراکم الکترونی نزدیک می&zwnj;شود. این پروسۀ سردی و انقباض ممکن است تا نقطۀ محدود کننده و بحرانی انفجار تراکم آلتیمتانی ادامه یابد.</p>
<p style="direction:rtl">  بیشتر خورشیدهای غول پیکر نسبتاً جوان هستند، و بیشتر ستارگان کوچک کهنسال می&zwnj;باشند، ولی نه همگی. کوتوله&zwnj;های تصادمی ممکن است بسیار جوان باشند و ممکن است با یک نور سفید شدید بدرخشند. آنها ممکن است یک مرحلۀ سرخ رنگ اولیه را طی درخشش دوران جوانی هرگز تجربه نکرده باشند. خورشیدهای بسیار جوان و بسیار کهنسال، هر دو، معمولاً با یک درخشش سرخ رنگ می&zwnj;درخشند. رنگ زرد نشان دهندۀ جوانی متوسط یا نزدیک شدن به دوران کهولت است، اما نور سفید درخشان حاکی از حیات بالغ نیرومند و طولانی است.</p>
<p style="direction:rtl">  در حالی که تمامی خورشیدهای نوجوان از میان یک مرحلۀ تپش عبور نمی&zwnj;کنند، حداقل نه به طور آشکار، شما در هنگام نظاره کردن فضا ممکن است بسیاری از این ستارگان جوانتر را که تنفس عظیم آنها به دو تا هفت روز برای تکمیل یک دور کامل نیاز دارد مشاهده نمایید. خود خورشید شما هنوز یک میراث کاهش یابندۀ تورمهای نیرومند در روزهای جوانترش را حمل می&zwnj;کند، اما این دوره از سه و نیم روز پیشین تپش به دورۀ کنونی یازده و نیم سالۀ لکۀ خورشیدی افزایش یافته است.</p>
<p style="direction:rtl">  ستارگان متغیر از سرآغازهای بیشمار برخوردارند. در برخی از ستارگان دوتایی جز و مدهایی که توسط مسافتهای به سرعت در حال تغییر ایجاد شده&zwnj;اند، همینطور که دو جسم در مدارهایشان گردش می&zwnj;کنند، موجب نوسانات متناوب نوری می&zwnj;شوند. این تغییرات جاذبه&zwnj;ای زبانه&zwnj;های منظم و مکرر ایجاد می&zwnj;کنند، درست همانطور که تسخیر شهابها از طریق افزایش انرژی - ماده در سطح به درخشش نسبتاً ناگهانی نور که به سرعت به تابندگی نرمال برای آن خورشید فروكش می&zwnj;کند منجر می&zwnj;شود. گاهی اوقات یک خورشید فوجی از شهابها را در یک خط تقابل کاهش یافتۀ جاذبه&zwnj;ای تسخیر می&zwnj;کند، و هر چند گاه یکبار تصادمات باعث ایجاد زبانه&zwnj;های ستاره&zwnj;ای می&zwnj;شود، اما اکثر این پدیده&zwnj;ها کاملاً به سبب نوسانات داخلی است.</p>
<p style="direction:rtl">  در یک گروه از ستارگان متغیر دورۀ نوسان نوری به طور مستقیم به درخشندگی وابسته است، و آگاهی از این واقعیت ستاره شناسان را قادر می&zwnj;سازد از این خورشیدها به عنوان فانوسهای جهانی یا نقاط دقیق اندازه&zwnj;گیری برای کاوش بیشتر خوشه&zwnj;های ستاره&zwnj;ای دور استفاده کنند. از طریق این تکنیک اندازه&zwnj;گیری مسافتهای ستاره&zwnj;ای به دقیق&zwnj;ترین نحو تا بیش از یک میلیون سال نوری امکان&zwnj;پذیر است. روشهای بهتر اندازه&zwnj;گیری فضایی و تکنیکهای بهبود یافتۀ تلسکوپی ده بخش بزرگ ابرجهان اُروانتان را در آینده به طور کاملتر آشکار خواهد ساخت. شما حداقل هشت عدد از این بخشهای پهناور را به صورت خوشه&zwnj;های ستاره&zwnj;ای عظیم و نسبتاً متقارن خواهید شناخت.</p>
<div class="c1">
<h4 style="direction:rtl">4- غلظت خورشید</h4></div>

<p style="direction:rtl">  جرم خورشید شما اندکی بیشتر از تخمین فیزیکدانان شما که آن را در حدود دو اُکتیلیون تن (دو برابر ده به توان 27) محاسبه کرده&zwnj;اند می&zwnj;باشد. اکنون آن تقریباً در نیمۀ راه بین متراکم&zwnj;ترین و کم تراکم&zwnj;ترین ستارگان می&zwnj;باشد، و غلظت آن در حدود یک و نیم برابر آب است. اما خورشید شما نه مایع است و نه جامد &mdash; گازی است &mdash; و این به رغم دشواری توضیح این که مادۀ گازی چگونه می&zwnj;تواند به این غلظت و حتی غلظتهای بسیار بیشتر دست یابد، حقیقت دارد.<sup></sup></p>
<p style="direction:rtl">  حالتهای گازی، مایع، و جامد موضوع روابط اتمی - مولکولی می&zwnj;باشند، اما غلظت یک رابطۀ فضا و جرم است. غلظت مستقیماً با کمیت جرم در فضا و به طور معکوس با مقدار فضای در جرم، فضای میان هسته&zwnj;های مرکزی ماده و ذراتی که به دور این مراکز می&zwnj;چرخند، و نیز فضای میان این ذرات ماده، تغییر می&zwnj;کند.</p>
<p style="direction:rtl">  ستارگان در حال سرد شدن می&zwnj;توانند به طور فیزیکی گازی و در همان حال به طور فوق&zwnj;العاده زیاد متراکم باشند. شما با <em>فوق گازهای</em> خورشیدی آشنا نیستید، اما این شکل و سایر اشکال غیرعادی ماده روشن می&zwnj;سازند که چگونه حتی خورشیدهای غیرجامد می&zwnj;توانند به غلظتی برابر با آهن دست یابند &mdash; تقریباً همانند یورنشیا &mdash; و هنوز در یک حالت بسیار حرارت یافتۀ گازی باشند و مداوماً به صورت خورشید عمل کنند. در این فوق گازهای متراکم اتمها فوق&zwnj;العاده کوچک هستند. آنها حاوی الکترونهای اندکی هستند. چنین خورشیدهایی همچنین به اندازۀ زیاد ذخایر آزاد آلتیمتانی انرژی خود را از دست داده&zwnj;اند.</p>
<p style="direction:rtl">  یکی از خورشیدهای نزدیک شما که با جرمی تقریباً به اندازۀ خورشید شما حیاتش را آغاز نمود، اکنون تقریباً به اندازۀ یورنشیا منقبض شده است، و چهل هزار برابر خورشید شما غلظت یافته است. وزن این جامد - گازیِ داغ - سرد یک تن در هر اینچ مکعب است. و هنوز این خورشید با یک تابش ضعیف سرخ فام می&zwnj;درخشد، سوسوی فرتوت یک پادشاه نور در حال موت.</p>
<p style="direction:rtl">  با این وجود بیشتر خورشیدها چنان متراکم نیستند. یکی از همسایگان نزدیکتر شما غلظتی دقیقاً برابر با غلظت اتمسفر شما در سطح دریا دارد. اگر شما در داخل این خورشید بودید، قادر نمی&zwnj;بودید هیچ چیز را تشخیص دهید. و اگر حرارت اجازه می&zwnj;داد، می&zwnj;توانستید به داخل اکثر خورشیدهایی که در آسمان شب چشمک می&zwnj;زنند رسوخ کنید و نسبت به آنچه که در هوای اتاقهای نشیمن زمینی خود مشاهده می&zwnj;کردید مادۀ بیشتری حس نمی&zwnj;کردید.</p>
<p style="direction:rtl">  خورشید عظیم وِلونشیا، که یکی از بزرگترینها در اروانتان می&zwnj;باشد، غلظتی برابر با فقط یک هزارم غلظت اتمسفر یورنشیا دارد. اگر ترکیب آن مشابه اتمسفر شما بود و حرارت فوق&zwnj;العاده نمی&zwnj;یافت، چنان مکنده بود که موجودات بشری در صورت بودن در داخل یا روی آن به سرعت خفه می&zwnj;شدند.</p>
<p style="direction:rtl">  یکی دیگر از غولهای اروانتان اکنون از درجه حرارت اندکی زیر سه هزار درجه در سطح برخوردار است. قطر آن بیش از سیصد میلیون مایل می&zwnj;باشد &mdash; مکانی کافی برای گنجایش خورشید شما و مدار کنونی زمین. و باز برای تمامی این اندازۀ عظیم، بیش از چهل میلیون برابر خورشید شما، جرم آن فقط در حدود سی برابر بزرگتر است. این خورشیدهای عظیم کناره&zwnj;ای وسعت یابنده دارند که تقریباً از یکی به دیگری می&zwnj;رسد.</p>
<div class="c1">
<h4 style="direction:rtl">5- تشعشعات خورشیدی</h4></div>

<p style="direction:rtl">  این که خورشیدهای فضا خیلی متراکم نیستند از طریق جریانات مداوم انرژیهای در حال گریز نوری ثابت می&zwnj;شود. غلظتِ خیلی زیاد نور را از طریق ناشفافی حفظ می&zwnj;کند، تا این که فشار انرژی نوری به نقطۀ انفجار رسد. یک فشار خارق&zwnj;العادۀ نوری یا گازی در درون یک خورشید وجود دارد که موجب افکندن چنین جریانی از انرژی می&zwnj;شود، طوری که میلیونها میلیون مایل در فضا رخنه نموده و سیارات دوردست را انرژی، نور، و گرما می&zwnj;دهد. پانزده فوت از تراکم یورنشیا در سطح به طور مؤثر مانع گریز انرژیهای اشعۀ ایکس و نور از یک خورشید می&zwnj;شود، تا این که فشار فزایندۀ داخلیِ انرژیهای در حال انباشته شدن که از تجزیۀ اتمی ناشی می&zwnj;شود با یک انفجار بیرونی فوق&zwnj;العاده بر جاذبه فائق آید.</p>
<p style="direction:rtl">  نور در حضور گازهای رانشگر هنگامی که در حرارتهای بالا به وسیلۀ دیوارهای حایل ناشفات محصور می&zwnj;شود، بسیار انفجاری است. نور واقعی است. همینطور که شما برای انرژی و برق در کره&zwnj;تان ارزش قائل هستید، نور خورشید به قیمت پوندی یکی میلیون دلار مقرون به صرفه است.</p>
<p style="direction:rtl">  داخل خورشید شما یک ژنراتور عظیم اشعۀ ایکس است. خورشیدها از طریق بمباران بی&zwnj;وقفۀ این برون تابیهای قدرتمند از درون حفظ می&zwnj;شوند.</p>
<p style="direction:rtl">  بیش از نیم میلیون سال زمان لازم است تا یک الکترون تحریک شده با اشعۀ ایکس از مرکز یک خورشید متوسط به سطح خورشیدی راه برد، جایی که از آنجا به ماجرای فضایی رهسپار می&zwnj;شود، تا احتمالاً یک سیارۀ مسکونی را گرما بخشد، توسط یک شهاب تسخیر شود، در تولد یک اتم شرکت کند، جذب یک جزیرۀ تاریک بسیار شارژ شدۀ فضا گردد، یا پرواز فضایی خود را که از طریق یک سقوط نهایی به سوی سطح یک خورشید، مشابه خورشید مبدأ خود، خاتمه یافته است بیابد.</p>
<p style="direction:rtl">  اشعه&zwnj;های ایکس داخل یک خورشید الکترونهای بسیار حرارت یافته و تحریک شده را با انرژی مکفی شارژ می&zwnj;کنند تا آنها را با عبور از میان فضا، با گذار از گروههای تأثیرات باز دارندۀ مادۀ بینابین، و به رغم کششهای ناهمگن جاذبه&zwnj;ای، به کرات دوردست سیستمهای دور حمل کنند. انرژی عظیم سرعت که برای گریز از چنگال جاذبۀ یک خورشید لازم است کافی است تا حرکت پرتو خورشید را با سرعتی کاهش نیافته تضمین نماید، تا این که به جرمهای قابل ملاحظۀ ماده مواجه شود، و در آن هنگام با رهایی انرژیهای دیگر سریعاً به حرارت تغییر شکل دهد.</p>
<p style="direction:rtl">  انرژی، چه به صورت نور یا به اشکال دیگر، در پروازش از میان فضا به صورت مستقیم به جلو حرکت می&zwnj;کند. ذرات واقعی وجود مادی همانند یک گلوله باران فضا را در می&zwnj;نوردند. آنها در یک خط یا حرکت مستقیم و نشکسته راهی می&zwnj;شوند، به جز هنگامی که نیروهای برتر روی آنها عمل می&zwnj;کنند، و به جز زمانی که از کشش خطی جاذبه که ذاتی جرم ماده است و حضور دایره&zwnj;وار جاذبۀ جزیرۀ بهشت به طور پیوسته فرمانبرداری می&zwnj;کنند.</p>
<p style="direction:rtl">  انرژی خورشیدی ممکن است به نظر رسد به صورت امواج به جلو رانده می&zwnj;شود، اما آن به سبب عمل تأثیرات همزیست و متنوع می&zwnj;باشد. یک شکل مفروض انرژی سازمان یافته به صورت امواج پیش نمی&zwnj;رود بلکه در خطوط مستقیم. حضور یک شکل دوم یا سوم نیرو - انرژی ممکن است جریان مورد مشاهده را در هنگام حرکت به شکل موجدار <em>به نظر</em> رساند، درست همانطور که آب در یک طوفان کور کننده که با باد سنگین همراهی می&zwnj;شود، گاهی اوقات به نظر می&zwnj;رسد به صورت ورقه&zwnj;ای فرو می&zwnj;ریزد یا به صورت موجی فرود می&zwnj;آید. قطره&zwnj;های باران در یک خط مستقیمی از حرکت مداوم می&zwnj;بارند، اما عمل باد چنان است که نمای مشهود ورقه&zwnj;های آب و امواج قطره&zwnj;های باران را به نظر می&zwnj;رساند.</p>
<p style="direction:rtl">  عمل برخی انرژیهای ثانویه و دیگرِ کشف ناشدۀ موجود در مناطق فضایی جهان محلی شما چنان است که برون تابیهای نور خورشیدی به نظر می&zwnj;رسد پدیده&zwnj;های موجدار مشخصی به وجود می&zwnj;آورند، و نیز به قسمتهای بسیار کوچک حاوی طول و وزن معین خرد می&zwnj;شوند. و با ملاحظۀ عملی، این دقیقاً چیزی است که رخ می&zwnj;دهد. شما نمی&zwnj;توانید امید به درک بهتری از کارکرد نور داشته باشید تا این که برداشت روشن&zwnj;تری از کنش و واکنش، و روابط متقابل نیروهای گوناگون فضایی و انرژیهای خورشیدی که در مناطق فضایی نبادان عمل می&zwnj;کنند به دست آورید. سردرگمی کنونی شما همچنین به سبب درک ناکاملتان از این مشکل است، زیرا که آن در بر گیرندۀ فعالیتهای مربوط به همِ کنترل شخصی و غیرشخصی جهان بنیادین &mdash; حضورها، کارکردها، و هماهنگی عامل مشترک و مطلق کامل &mdash; می&zwnj;باشد.</p>
<div class="c1">
<h4 style="direction:rtl">6- کلسیم &mdash; سرگردان فضا</h4></div>

<p style="direction:rtl">  در کشف رمز پدیدۀ طیفی، باید به خاطر داشت که فضا تهی نیست، و این که نور، در پیمایش فضا، گاهی اوقات توسط اشکال گوناگون انرژی و ماده که در تمامی فضای سازمان یافته در گردشند اندکی تغییر می&zwnj;یابد. برخی از خطوطِ نمایانگر مادۀ ناشناخته که در طیفهای خورشید شما پدیدار می&zwnj;شوند به سبب تغییرات عناصر به خوبی شناخته شده&zwnj;اند که به شکل خرد شده در سرتاسر فضا معلق می&zwnj;باشند. آنها تلفات اتمی برخوردهای شدید نبردهای عنصری خورشید می&zwnj;باشند. فضا با این مطرودهای سرگردان، به ویژه سدیم و کلسیم، فرا گرفته شده است.</p>
<p style="direction:rtl">  کلسیم در واقع عنصر اصلی رسوخ مادی فضا در سرتاسر اروانتان می&zwnj;باشد. سنگهای ریز پودر شده در تمامی ابرجهان ما پاشیده شده&zwnj;اند. سنگ به راستی مادۀ بنیادین ساختمانی سیارات و کرات فضا است. ابر کیهانی، پتوی بزرگ فضایی، به طور عمده از اتمهای تغییر یافتۀ کلسیم تشکیل شده است. اتم سنگ یکی از رایج&zwnj;ترین و ماندگارترین عناصر است. آن نه تنها از یونیزه شدن خورشیدی &mdash; دو نیم شدن &mdash; دوام می&zwnj;آورد بلکه حتی بعد از این که توسط اشعۀ نابود کنندۀ ایکس کوبیده شده و با حرارتهای بالای خورشیدی از هم پاشیده شده است در یک هویت پیوندی پا بر جا می&zwnj;ماند. کلسیم از یک تجزیه ناپذیری و یک طول عمر برخوردار است که از تمامی اشکال معمول&zwnj;تر ماده سرآمدتر است.</p>
<p style="direction:rtl">  همانطور که فیزیکدانان شما گمان برده&zwnj;اند، این بقایای آسیب دیدۀ کلسیم خورشیدی برای مسافتهای گوناگون در واقع سوار پرتوهای نور می&zwnj;شوند، و بدین ترتیب انتشار گستردۀ آنها در سرتاسر فضا به طور فوق&zwnj;العاده زیاد تسهیل می&zwnj;شود. اتم سدیم نیز، تحت تغییراتی مشخص، قادر به جابجایی نور و انرژی است. کار بزرگ کلسیم بسیار فوق&zwnj;العاده است زیرا این عنصر تقریباً دو برابر جرم سدیم را دارا می&zwnj;باشد. رسوخ محلی فضا توسط کلسیم به این علت است که آن، در شکل تغییر یافته، عملاً از طریق سوار شدن بر انوار برون رو خورشیدی از فوتوسفر خورشیدی می&zwnj;گریزد. از میان تمامی عناصر خورشیدی، کلسیم، به رغم حجم قابل مقایسۀ خود &mdash; که شامل بیست الکترون در حال گردش است &mdash; در گریز از درون خورشید و رفتن به قلمرو فضا از همه موفق&zwnj;تر است. این روشن می&zwnj;سازد که چرا یک لایۀ کلسیم، یک سطح گازی سنگی در خورشید، که شش هزار مایل ضخامت دارد، وجود دارد، و این به رغم این واقعیت که نوزده عنصر سبکتر، و تعداد بیشماری از عناصر سنگین&zwnj;تر، در زیر وجود دارند.</p>
<p style="direction:rtl">  کلسیم در حرارتهای خورشیدی یک عنصر فعال و متحرک است. سنگ اتم دو الکترون سریع&zwnj;الانتقال و به سستی به هم پیوسته در دو مدار الکترونی بیرونی دارد که بسیار به یکدیگر نزدیکند. آن در تقلاهای اتمی اولیه الکترون بیرونی خود را از دست می&zwnj;دهد، و در آن هنگام درگیر یک عمل ماهرانۀ رد و بدل کردن نوزده الکترون میان مدارهای نوزدهم و بیستم گردش الکترونی می&zwnj;شود. یک اتم آسیب دیدۀ سنگ از طریق پرتاب این الکترون نوزدهم به پس و پیش میان مدار خودش و مدار یار از دست رفته&zwnj;اش بیش از بیست و پنج هزار بار در ثانیه، قادر است بخشاً با جاذبه رو در رویی کند و بدین گونه به طور موفقیت&zwnj;آمیز سوار بر جریانات در حال پدیداری نور و انرژی، پرتوهای خورشید، به سوی آزادی و ماجراجویی ره نوردد. این اتم کلسیم از طریق حرکات متناوب تند رانشی به سوی جلو به سمت بیرون حرکت می&zwnj;کند، و در حدود بیست و پنج هزار بار در ثانیه پرتو خورشید را می&zwnj;گیرد و رها می&zwnj;سازد. و به این دلیل است که سنگ بخش اصلی کرات فضا است. کلسیم خبره&zwnj;ترین فراری زندان خورشیدی است.</p>
<p style="direction:rtl">  چابکی این الکترون آکروبات&zwnj;باز کلسیم از طریق این واقعیت نشان داده می&zwnj;شود که، هنگامی که توسط نیروهای خورشیدیِ حرارتی و اشعۀ ایکس به دایرۀ مدار بالاتر پرتاب می&zwnj;شود، فقط حدوداً برای یک میلیونیم ثانیه در آن مدار باقی می&zwnj;ماند. اما پیش از این که نیروی الکتریکی - جاذبۀ هستۀ اتمی آن را به داخل مدار پیشین آن به عقب کشد، قادر می&zwnj;شود یک میلیون گردش را به دور مرکز اتمی به انجام رساند.</p>
<p style="direction:rtl">  خورشید شما مقدار خارق&zwnj;العاده&zwnj;ای از کلسیمش را از دست داده است. مقادیر عظیمی از این از دست رفتگی در طول روزگاران فورانهای متشنج آن در رابطه با شکل&zwnj;گیری منظومۀ شمسی رخ داده است. بخش عمدۀ کلسیم خورشیدی اکنون در پوستۀ بیرونی خورشید است.</p>
<p style="direction:rtl">  باید به یاد داشت که تجزیه و تحلیل طیفی فقط ترکیبات سطح خورشید را نشان می&zwnj;دهد. برای مثال: طیف خورشیدی خطوط آهن زیادی به نمایش می&zwnj;گذارد، اما آهن عنصر اصلی در خورشید نیست. این پدیده تقریباً به طور کامل به سبب درجۀ حرارت کنونی سطح خورشید، اندکی کمتر از 6٫000 درجه، می&zwnj;باشد. این درجۀ حرارت برای ثبت طیف آهن بسیار مطلوب است.</p>
<div class="c1">
<h4 style="direction:rtl">7- منابع انرژی خورشیدی</h4></div>

<p style="direction:rtl">  حرارت درونی بسیاری از خورشیدها، حتی خورشید خود شما، بسیار بیشتر از آن است که عموماً مورد باور است. در داخل یک خورشید در واقع هیچ اتم کاملی وجود ندارد. آنها همگی کم و بیش توسط بمباران شدید اشعۀ ایکس که ذاتی چنین حرارتهای بالا است از هم پاشیده می&zwnj;شوند. صرف نظر از این که چه عناصر مادی ممکن است در لایه&zwnj;های بیرونی یک خورشید پدیدار گردند، آنهایی که در داخل هستند از طریق عمل جدا کنندۀ اشعۀ مختل کنندۀ ایکس بسیار شبیه هم می&zwnj;شوند. اشعۀ ایکس برابرساز بزرگ وجود اتمی است.</p>
<p style="direction:rtl">  حرارت سطح خورشید شما تقریباً 6٫000 درجه است، اما همینطور که داخل آن مورد رسوخ واقع می&zwnj;شود، به سرعت افزایش می&zwnj;یابد تا این که به فراز باور نکردنی 35٫000٫000 درجه در نواحی مرکزی می&zwnj;رسد. (تمامی این درجه حرارتها به مقیاس فارنهایت شما اشاره دارد.)</p>
<p style="direction:rtl">  کلیۀ این پدیده&zwnj;ها نشانگر صرف عظیم انرژی می&zwnj;باشند، و منابع انرژی خورشیدی که به ترتیب اهمیتشان از آنها نام برده می&zwnj;شود از قرار زیر می&zwnj;باشند:</p>

<p style="direction:rtl">  1- نابودی اتمها، و سرانجام الکترونها.</p>
<p style="direction:rtl">  2- دگردیسی عناصر، شامل گروه رادیو اکتیو انرژیهایی که بدین گونه آزاد گشته&zwnj;اند.</p>
<p style="direction:rtl">  3- انباشت و انتقال انرژیهای فضایی مشخص جهانی.</p>
<p style="direction:rtl">  4- مادۀ فضایی و شهابها که به طور بی&zwnj;وقفه به داخل خورشیدهای مشتعل فرو می&zwnj;ریزند.</p>
<p style="direction:rtl">  5- انقباض خورشیدی؛ سردی و انقباض متعاقب یک خورشید انرژی و گرما تولید می&zwnj;کند، گاهی اوقات بیش از آنی که توسط مادۀ فضایی فراهم می&zwnj;شود.</p>
<p style="direction:rtl">  6- عمل جاذبه در درجه حرارتهای بالا نیروی مشخص مدار یافته را به انرژیهای تابشی تغییر شکل می&zwnj;دهد.</p>
<p style="direction:rtl">  7- نور و مواد باز پس گرفته شدۀ دیگر که پس از ترک خورشید به داخل آن کشیده شده&zwnj;اند، به همراه انرژیهای دیگری که منشأ در خارج از خورشید دارند.</p>

<p style="direction:rtl">  یک پوشش میزان کننده از گازهای داغ وجود دارد (گاهی اوقات با حرارت میلیونها درجه) که خورشیدها را احاطه می&zwnj;کند، و برای متعادل کردنِ از دست رفتگی گرما و از جهات دیگر جلوگیری از نوسانات مخاطره&zwnj;آمیز پراکندگی گرما عمل می&zwnj;کند. در طول حیات فعال یک خورشید حرارت داخلیِ 35٫000٫000 درجه صرف نظر از کاهش تدریجی حرارت بیرونی تقریباً همان مقدار باقی می&zwnj;ماند.</p>
<p style="direction:rtl">  شما ممکن است سعی کنید 35٫000٫000 درجه از گرما را، در ارتباط با فشارهای جاذبه&zwnj;ای مشخص، به عنوان نقاط جوش الکترونی تجسم کنید. تحت چنین فشاری و در چنین حرارتی تمامی اتمها استحاله شده و به اجزای الکترونی و سایر بخشهای نیایی خود تکه تکه می&zwnj;شوند. حتی الکترونها و سایر همدمان آلتیمتانها ممکن است خرد شوند، اما خورشیدها قادر نیستند آلتیمتانها را به ذرات ساده&zwnj;تر استحاله کنند.</p>
<p style="direction:rtl">  این درجه حرارتهای خورشیدی عمل می&zwnj;کنند تا سرعت آلتیمتانها و الکترونها را به اندازۀ فوق&zwnj;العاده زیاد افزایش دهند، حداقل سرعت الکترونها را، آنطور که برای حفظ وجود خود تحت این شرایط ادامه می&zwnj;دهند. شما از طریق شتاب فعالیتهای آلتیمتانی و الکترونی، هنگامی که درنگ می&zwnj;کنید تا ملاحظه کنید یک قطرۀ آب معمولی در بر گیرندۀ بیش از یک میلیارد تریلیون اتم است، درک می&zwnj;کنید درجۀ حرارت بالا به چه معنی است. این انرژیِ بیش از یکصد اسب بخار است که به مدت دو سال به طور مداوم به کار گرفته شود. مجموعۀ گرمایی که اکنون توسط خورشید منظومۀ شمسی در هر ثانیه ساطع می&zwnj;شود کافی است تا تمامی آبهای همۀ اقیانوسهای یورنشیا را تنها در زمان یک ثانیه بجوشاند.</p>
<p style="direction:rtl">  فقط آن خورشیدهایی که در کانالهای مستقیم جریانات اصلی انرژی جهان عمل می&zwnj;کنند می&zwnj;توانند برای همیشه بدرخشند. چنین کوره&zwnj;های خورشیدی برای ابد شعله&zwnj;ورند، و قادرند مادۀ از دست رفتۀ خود را از طریق درونبری نیروی فضا و انرژی قابل مقایسۀ در حال گردش دوباره پر سازند. اما ستارگانی که از این کانالهای اصلی شارژ مجدد بسیار دور هستند تقدیرشان قرار گرفتن تحت تخلیۀ انرژی &mdash; سردی تدریجی و خاموشی نهایی &mdash; می&zwnj;باشد.</p>
<p style="direction:rtl">  این خورشیدهای مرده یا در حال مردن می&zwnj;توانند از طریق برخورد تصادمی نیروی تازه یابند یا به وسیلۀ جزایر مشخص انرژی غیردرخشان فضا یا از طریق سرقت جاذبه&zwnj;ای خورشیدها یا سیستمهای کوچکتر مجاور از نو شارژ شوند. اکثر خورشیدهای مرده از طریق این تکنیکها یا تکنیکهای تکاملی دیگر جانبخشی را تجربه خواهند نمود. آنهایی که بدین ترتیب نهایتاً از نو شارژ نمی&zwnj;شوند، هنگامی که تراکم جاذبه به سطح بحرانی آلتیمتانی تراکم فشار انرژی رسد، تقدیرشان این است که از طریق انفجاری عظیم تکه تکه شوند. چنین خورشیدهای در حال نابودی بدین ترتیب به نادرترین شکل انرژی تبدیل می&zwnj;شوند تا با انطباقی قابل تحسین خورشیدهای دیگری را که در موقعیت مطلوب&zwnj;تری قرار گرفته&zwnj;اند انرژی دهند.</p>
<div class="c1">
<h4 style="direction:rtl">8- کنش و واکنشهای انرژی خورشیدی</h4></div>

<p style="direction:rtl">  در آن خورشیدهایی که در مدار کانالهای انرژی فضایی قرار گرفته&zwnj;اند، انرژی خورشیدی از طریق زنجیره&zwnj;های فعل و انفعالات پیچیدۀ گوناگون هسته&zwnj;ای آزاد می&zwnj;شود، که معمول&zwnj;ترین آنها کنش و واکنش هیدروژن - کربن - هلیوم می&zwnj;باشد. در این دگردیسی، کربن به صورت یک کاتالیزور انرژی عمل می&zwnj;کند زیرا در واقع به هیچ وجه از طریق این پروسۀ تبدیل هیدروژن به هلیوم تغییر نمی&zwnj;کند. تحت شرایط مشخصِ حرارت بالا هیدروژن به هستۀ کربن رسوخ می&zwnj;کند. از آنجا که کربن نمی&zwnj;تواند بیش از چهار عدد از این پروتونها را حفظ کند، هنگامی که این حالت اشباع به دست می&zwnj;آید، شروع به دفع پروتونها، با همان سرعتی که پروتونهای جدید از راه می&zwnj;رسند، می&zwnj;کند. در این واکنش ذرات وارد شوندۀ هیدروژن به صورت یک اتم هلیوم پدیدار می&zwnj;شوند.</p>
<p style="direction:rtl">  کاهش محتوای هیدروژن درخشندگی یک خورشید را افزایش می&zwnj;دهد. در خورشیدهایی که خاموشی را در تقدیر دارند، اوج درخشش در نقطۀ تخلیۀ هیدروژنی به دست می&zwnj;آید. به دنبال این نقطه از طریق پروسۀ حاصلۀ انقباض جاذبه&zwnj;ای درخشندگی حفظ می&zwnj;شود. نهایتاً، چنین ستاره&zwnj;ای یک کوتولۀ موسوم به سفید، یک کرۀ بسیار فشرده، خواهد شد.</p>
<p style="direction:rtl">  در خورشیدهای بزرگ &mdash; سحابیهای کوچک گرد &mdash; هنگامی که هیدروژن تخلیه می&zwnj;شود و انقباض جاذبه&zwnj;ای به دنبال می&zwnj;آید، اگر چنین توده&zwnj;ای به طور کافی مات نباشد تا فشار داخلی کمکی را برای مناطق بیرونی گازی حفظ نماید، یک فروپاشی ناگهانی رخ می&zwnj;دهد. تغییرات جاذبه&zwnj;ای - الکتریکی موجب پیدایش مقادیر عظیم ذرات ریز که عاری از پتانسیل الکتریکی هستند می&zwnj;شود، و چنین ذراتی فوراً از اندرون خورشیدی می&zwnj;گریزند، و بدین ترتیب ظرف چند روز موجب فروپاشی یک خورشید غول&zwnj;آسا می&zwnj;شوند. چنین مهاجرتی از این &rdquo;ذرات فراری&ldquo; بود که سبب فروپاشی نوای عظیم سحابی آندرومدا در حدود پنجاه سال پیش گردید. این تودۀ عظیم خورشیدی در عرض چهل دقیقه به وقت یورنشیا فرو پاشید.</p>
<p style="direction:rtl">  به عنوان یک قاعده، برون افکنی عظیم ماده حول باقیماندۀ خورشید در حال سردی به صورت ابرهای گستردۀ گازهای سحابی مانند ادامۀ وجود می&zwnj;دهد. و این تماماً منشأ بسیاری از انواع سحابیهای نامنظم، نظیر سحابی خرچنگ که منشأ آن حدوداً نهصد سال پیش می&zwnj;باشد را روشن می&zwnj;سازد. این سحابی هنوز کرۀ مادر را به صورت یک ستارۀ تنها در نزدیکی مرکز این تودۀ نامنظم سحابی به نمایش می&zwnj;گذارد.</p>
<div class="c1">
<h4 style="direction:rtl">9- ثبات خورشید</h4></div>

<p style="direction:rtl">  خورشیدهای بزرگتر چنان کنترل جاذبه&zwnj;ای روی الکترونهای خود حفظ می&zwnj;کنند که نور فقط با کمک اشعۀ قدرتمند ایکس می&zwnj;گریزد. این پرتوهای یاری دهنده به تمامی فضا نفوذ می&zwnj;کنند و به حفظ ارتباطات اساسی آلتیمتانی انرژی دخل دارند. از دست دادن زیاد انرژی در روزگاران اولیۀ یک خورشید، به دنبال دستیابی آن به حداکثر حرارت &mdash; بالای 35٫000٫000 درجه &mdash; زیاد به سبب گریز نور به صورت تراوش آلتیمتانی نیست. این انرژیهای آلتیمتان به داخل فضا می&zwnj;گریزند تا در ماجراجویی ارتباط الکترونی و مادیت&zwnj;یابی انرژی به صورت یک انفجار واقعی انرژی در طول روزگاران بلوغ خورشیدی درگیر شوند.</p>
<p style="direction:rtl">  اتمها و الکترونها تابع جاذبه هستند. آلتیمتانها تابع جاذبۀ محلی، تأثیر متقابل جاذبۀ مادی، <em>نیستند</em>، اما آنها در راستای چرخشِ دایرۀ جهانی و جاودانۀ جهان جهانها، به طور کامل مطیع جاذبۀ مطلق یا بهشت می&zwnj;باشند. انرژی آلتیمتانی مطیع کشش جاذبۀ خطی یا مستقیم اجرام مادی نزدیک یا دور نیست، اما همواره دقیقاً به سوی مدار بیضی بزرگ آفرینش گسترده چرخش می&zwnj;کند.</p>
<p style="direction:rtl">  مرکز خورشیدی خود شما تقریباً یکصد میلیارد تن از مادۀ واقعی را هر ساله ساطع می&zwnj;کند، در حالی که خورشیدهای غول&zwnj;آسا در طول رشد آغازین خود، یک میلیارد سال اول، به میزانی اعجاب&zwnj;آور ماده از دست می&zwnj;دهند. حیات یک خورشید بعد از رسیدن به ماکزیمم حرارت داخلی باثبات می&zwnj;شود، و انرژیهای زیر اتمی شروع به رها شدن می&zwnj;کنند. و درست در این نقطۀ بحرانی است که خورشیدهای بزرگتر تحت تپشهای متشنج قرار می&zwnj;گیرند.</p>
<p style="direction:rtl">  ثبات خورشید به طور کامل به توازن میان ستیز جاذبه - حرارت &mdash; فشارهای خارق&zwnj;العاده که با حرارتهای غیرقابل تصور متعادل می&zwnj;شوند &mdash; وابسته است. کشش گازی داخل خورشیدها لایه&zwnj;های زیاد مواد گوناگون را حفظ می&zwnj;کند، و هنگامی که جاذبه و گرما در توازن هستند، وزن مواد بیرونی دقیقاً با فشار حرارت گازهای زیرین و درونی برابر می&zwnj;شود. در بسیاری از ستارگان جوانتر تراکم مداوم جاذبه حرارتهای پیوسته بالا روندۀ داخلی ایجاد می&zwnj;کند، و به تدریج که گرمای داخل افزایش می&zwnj;یابد، فشار داخلی اشعۀ ایکسِ بادهای فوق گاز چنان زیاد می&zwnj;شود که یک خورشید، در رابطه با حرکت گریز از مرکز، شروع به بیرون افکندن لایه&zwnj;های بیرونی خود به سوی فضا می&zwnj;کند، و بدین ترتیب عدم توازن میان جاذبه و گرما را جبران می&zwnj;کند.</p>
<p style="direction:rtl">  خود خورشید شما مدتها است که به تعادل نسبی میان دوره&zwnj;های انبساط و انقباض خود، آن اختلالاتی که تپشهای عظیم بسیاری ستارگان جوانتر را ایجاد می&zwnj;کند، دست یافته است. خورشید شما اکنون ششمین میلیارد سال خود را پشت سر می&zwnj;گذارد. آن در حال حاضر در دورۀ بزرگترین کارکرد عمل می&zwnj;کند. آن برای بیش از بیست و پنج میلیارد سال با راندمان کنونی خواهد درخشید. آن احتمالاً یک دورۀ بخشاً کارآمد افول را به اندازۀ مجموع دوره&zwnj;های جوانی و کارکرد با ثباتش تجربه خواهد نمود.</p>
<div class="c1">
<h4 style="direction:rtl">10- منشأ کرات مسکونی</h4></div>

<p style="direction:rtl">  برخی از ستارگان متغیر، در وضعیت تپش ماکزیمم یا نزدیک به آن، در حال ایجاد سیستمهای فرعی، که بسیاری از آنها سرانجام بسیار شبیه خورشید خود شما و سیارات در حال گردش آن خواهند بود، می&zwnj;باشند. خورشید شما درست در چنین وضعیت تپش نیرومند قرار داشت که سیستم عظیم آنگونا به نزدیکی آن چرخش کرد، و سطح بیرونی خورشید شروع به فوران جریانات واقعی، ورقه&zwnj;های مداومِ ماده نمود. این حالت تا نزدیکترین فاصلۀ روبرویی با شدت پیوسته فزاینده ادامه یافت، تا این که سرحدات همچسبیدگی خورشیدی به دست آمد و یک قلۀ عظیم ماده، نیای منظومۀ شمسی، بیرون ریخته شد. در شرایط مشابه تنگاتنگ&zwnj;ترین نزدیکی جسم جذب کننده گاهی اوقات تمامی سیارات، حتی یک چهارم یا یک سوم یک خورشید را به سوی خود می&zwnj;کشد. این بیرون افکنیهای عمده انواع مشخص ویژۀ کرات پوشیده از ابر، کراتی بسیار شبیه مشتری و زحل، را شکل می&zwnj;دهند.</p>
<p style="direction:rtl">  با این وجود، اکثر منظومه&zwnj;های خورشیدی منشأیی کاملاً متفاوت از منظومۀ شما داشتند، و این امر حتی در رابطه با آنهایی که از طریق تکنیک جاذبۀ جذر و مدی ایجاد شدند صدق می&zwnj;کند. اما صرف نظر از این که چه تکنیک کره سازی موجود باشد، جاذبه همیشه نوع منظومۀ خورشیدی آفرینش را به وجود می&zwnj;آورد، یعنی یک خورشید مرکزی یا جزیرۀ تاریک با سیارات، اقمار، خرده اقمار، و شهابها.</p>
<p style="direction:rtl">  سیمای فیزیکی تک تک کرات عمدتاً از طریق نحوۀ پیدایش، وضعیت نجومی، و محیط فیزیکی تعیین می&zwnj;شود. سن، اندازه، میزان چرخش، و سرعت در میان فضا نیز عوامل تعیین کننده هستند. کرات انقباض گازی و انباشتگی مواد جامد، هر دو، به وسیلۀ کوهها و، در طول حیات آغازین آنان، هنگامی که زیاد کوچک نباشند، توسط آب و هوا تعیین ویژگی می&zwnj;شوند. کرات نیمه مذاب و تصادمی گاهی اوقات بدون رشته کوههای گسترده می&zwnj;باشند.</p>
<p style="direction:rtl">  در طول اعصار آغازین تمامی این کرات جدید، زمین لرزه&zwnj;ها مکرر هستند، و همگی از طریق اختلالات بزرگ فیزیکی تعیین ویژگی می&zwnj;شوند، این امر به خصوص در رابطه با کرات انقباض گازی صحت دارد، کراتی که از حلقه&zwnj;های عظیم سحابیها که در نتیجۀ تراکم اولیه و انقباض برخی خورشیدهای منحصر به فرد باقی مانده&zwnj;اند به وجود آمده&zwnj;اند. سیاراتی که مانند یورنشیا یک منشأ دوگانه دارند از میان یک دوران جوانی کم آشوبتر و کمتر طوفانی عبور می&zwnj;کنند. حتی با این وجود، کرۀ شما یک مرحلۀ اولیه از دگرگونیهای نیرومند را که با آتشفشانها، زمین لرزه&zwnj;ها، سیلها، و طوفانهای شدید تعیین ویژگی می&zwnj;شود تجربه نمود.</p>
<p style="direction:rtl">  یورنشیا نسبتاً در کرانه&zwnj;های بیرونی سِتانیا منزوی شده است. منظومۀ شمسی شما، با یک استثنا، از جروسم دورترین فاصله را دارد، در حالی که خود سِتانیا در مجاورت بیرونی&zwnj;ترین سیستم نُرلاشیادک قرار دارد، و این کوکبه اکنون لبۀ بیرونی نبادان را می&zwnj;پیماید. شما به راستی در زمرۀ ناچیزترین آفرینشها بودید تا این که اعطای میکائیل سیارۀ شما را به موقعیت بلند آوازگی و توجه عمدۀ جهان ارتقا داد. گاهی اوقات آخرین اولین است، در حالی که به راستی ناچیزترین بزرگترین می&zwnj;شود.</p>
<p style="direction:rtl">  [ارائه شده توسط یک فرشتۀ اعظم در تشریک مساعی با رئیس مراکز نیروی نبادان.]</p>
</body>
</html>
