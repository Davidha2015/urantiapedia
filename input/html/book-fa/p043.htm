<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 43 - کواکب</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 43</h1>
</div>
<div class="c1">
<h4 style="direction:rtl">کواکب</h4>
</div>

<p style="direction:rtl">  یورنشیا عموماً به صورت ششصد و ششِ سِتانیا در نُرلاشیادِکِ نبادان مورد اشاره قرار می&zwnj;گیرد، یعنی ششصد و ششمین کرۀ مسکونی در سیستم محلی سِتانیا، که در کوکبۀ نُرلاشیادک، یکی از یکصد کواکب جهان محلی نبادان، واقع شده است. کواکب جزو تقسیمات اولیۀ یک جهان محلی می&zwnj;باشند و حکمرانان آنان سیستمهای محلیِ کرات مسکونی را به حکومت مرکزی جهان محلی در سلوینگتون و از طریق بازتاب به اَبَرحکومت قدمای ایامها در یوورسا مرتبط می&zwnj;سازند.</p>
<p style="direction:rtl">  دولت کوکبۀ شما در خوشه&zwnj;ای از 771 کرات ساخته شده که مرکزی&zwnj;ترین و بزرگترین آنها ایدنشیا، مسند حکومت پدران کوکبه، والامرتبه&zwnj;های نُرلاشیادک، می&zwnj;باشد واقع شده است. ایدنشیا خود یکصد برابر بزرگتر از کرۀ شما می&zwnj;باشد. هفتاد کرات اصلی که ایدنشیا را احاطه کرده&zwnj;اند تقریباً ده برابر اندازۀ یورنشیا می&zwnj;باشند، حال آن که ده اقماری که به دور هر یک از این هفتاد کرات می&zwnj;گردند حدوداً اندازۀ یورنشیا هستند. اندازۀ این 771 کراتِ ساخته شده نسبتاً نظیر آنهایی است که متعلق به کواکب دیگر هستند.</p>
<p style="direction:rtl">  نحوۀ محاسبۀ زمان و اندازه&zwnj;گیری مسافت در ایدنشیا همانند سلوینگتون است، و کرات ستاد مرکزی کوکبه، مثل کرات پایتخت جهان، کاملاً با انواع موجودات هوشمند آسمانی پر می&zwnj;باشند. به طور کلی این شخصیتها زیاد متفاوت از آنهایی که در رابطه با حکومت جهان توصیف شدند نیستند.</p>
<p style="direction:rtl">  سرافیمهای سرپرست، سومین ردۀ فرشتگان جهان محلی، به خدمت در کواکب گمارده شده&zwnj;اند. آنها ستاد مرکزی خویش را در کرات پایتخت مستقر می&zwnj;سازند و به کرات آموزشیِ در حال گردش مورانشیا به طور گسترده&zwnj; خدمت می&zwnj;کنند. در نرلاشیادک هفتاد کرات اصلی و نیز هفتصد کرات فرعی توسط یونیویتیشیا، شهروندان دائمی کوکبه، مسکونی گردیده&zwnj;اند. تمامی این کراتِ ساخته شده کاملاً توسط گروههای گوناگون زندگی بومی که قسمت عمدۀ آن آشکار نمی&zwnj;شود و شامل اِسپیرانگاهای کارآمد و اِسپورناگیاهای زیبا می&zwnj;باشد اداره می&zwnj;شوند. همانطور که ممکن است گمان برید، زندگی مورانشیای کوکبه که در نقطۀ وسط نظام آموزشی مورانشیا قرار دارد، هم نمونه و هم ایده&zwnj;آل است.</p>
<div class="c1">
<h4 style="direction:rtl">1- ستاد مرکزی کوکبه</h4></div>

<p style="direction:rtl">  ایدنشیا مملو از کوهسارهای مسحور کننده است، ارتفاعات پهناور مادۀ فیزیکی که با حیات مورانشیا پوشیده شده و با شکوه معنوی گسترده شده است، اما سلسله کوههای ناهموار نظیر آنچه که در یورنشیا یافت می&zwnj;شود وجود ندارند. دهها هزار دریاچه&zwnj;های زلال و هزاران هزار جویبارهای به هم پیوسته وجود دارند، ولی از اقیانوسهای بزرگ یا رودخانه&zwnj;های متلاطم خبری نیست. فقط کوهسارها فاقد این نهرهای روی سطح زمین هستند.</p>
<p style="direction:rtl">  آب ایدنشیا و کرات ساخته شدۀ مشابه فرقی با آب سیارات تکاملی ندارد. سیستمهای آب چنین کراتی، هم روح سطح و هم زیر سطح زمین جاری هستند و رطوبت در گردش مداوم است. دور تا دور ایدنشیا را می&zwnj;توان از طریق این مسیرهای گوناگون آبی دور زد، گر چه کانال اصلی ترابری اتمسفر است. موجودات روحی طبعاً بر فراز سطح کره سفر می&zwnj;کنند، حال آن که موجودات مورانشیا و مادی برای عبور از مسیرهای جَوی از وسایل مادی و نیمه مادی استفاده می&zwnj;کنند.</p>
<p style="direction:rtl">  ایدنشیا و کرات مربوط به آن از یک اتمسفر واقعی، مخلوطی از سه گازِ معمول که ویژگی چنین آفرینشهای معماری شده می&zwnj;باشد برخوردار هستند. این اتمسفر شامل دو عنصر اتمسفر یورنشیا به اضافۀ آن گاز مورانشیا که برای تنفس مخلوقات مورانشیا مناسب است می&zwnj;باشد. اما در حالی که این اتمسفر هم مادی و هم مورانشیایی است، از طوفانها یا گردبادها اثری نیست و تابستان و زمستان هم وجود ندارد. این فقدان اختلالات اتمسفری و تغییرات فصلی، زیباسازی کامل محیط بیرون را در این کرات خلق شدۀ ویژه میسر می&zwnj;سازد.</p>
<p style="direction:rtl">  کوهسارهای ایدنشیا نماهای فیزیکی باشکوهی هستند و زیبایی آنان با وفور بی&zwnj;پایان حیات که سراسر طول و عرض آنها را پر می&zwnj;سازد فزونی یافته است. به استثنای تعداد معدودی از ساختمانهای مجزا، این کوهسارها هیچ کارِ دستی مخلوقات را در بر نمی&zwnj;گیرند. تزئینات مادی و مورانشیایی به مناطق مسکونی محدود می&zwnj;باشند. ارتفاعات کمتر مکانهای منازل مخصوص می&zwnj;باشند و با هنر بیولوژیک و مورانشیا به زیبایی تزئین شده&zwnj;اند.</p>
<p style="direction:rtl">  در نوک قلۀ هفتمین رشتۀ کوهستانی، تالارهای تجدید حیاتِ ایدنشیا، جایی که انسانهای در حال صعود متعلق به رتبۀ تغییر یافتۀ دومِ صعود بیدار می&zwnj;شوند، واقع شده&zwnj;اند. این تالارهای مونتاژِ مجددِ مخلوق تحت سرپرستی ملک صادقها می&zwnj;باشند. اولین کرات پذیرش ایدنشیا (نظیر سیارۀ ملک صادق در نزدیکی ایدنشیا) نیز تالارهای زنده سازی ویژه&zwnj;ای دارند که در آنجا انسانهای متعلق به مراتب تغییر یافتۀ صعود از نو مونتاژ می&zwnj;شوند.</p>
<p style="direction:rtl">  ملک صادقها همچنین دو کالج مخصوص در ایدنشیا دارند. یکی مدرسۀ اضطراری، که به مطالعۀ مشکلاتی که از شورش سِتانیا پدیدار گشته اختصاص یافته است. دیگری مدرسۀ اعطایی، که وقف غلبه بر مشکلات جدیدی گشته است که از این واقعیت که میکائیل اعطای نهایی خود را در یکی از کرات نرلاشیادک انجام داد، برخاسته است. این کالج دوم تقریباً چهل هزار سال پیش، بلافاصله بعد از اعلام میکائیل که یورنشیا به عنوان کرۀ اعطای نهایی او برگزیده شده بود تأسیس گشت.</p>
<p style="direction:rtl">  دریای بلور، منطقۀ پذیرش ایدنشیا، نزدیک مرکز اداری قرار دارد و توسط آمفی تئاتر ستاد مرکزی احاطه گردیده است. دور تا دور این منطقه، مراکز فرمانروایی برای هفتاد بخش امور کوکبه قرار دارند. نصف ایدنشیا به هفتاد قسمت مثلثی شکل، که سرحدات آن در ساختمانهای ستاد مرکزیِ نواحی مربوطه&zwnj;شان تلاقی می&zwnj;یابند، تقسیم شده است. باقیماندۀ این کره یک پارک طبیعی پهناور، بوستانهای خداوند، است.</p>
<p style="direction:rtl">  در طول دیدارهای متناوب شما به ایدنشیا، گر چه تمام سیاره برای بازبینی شما گشوده است، بیشتر وقت شما در آن مثلث اداری که شمارۀ آن مطابق شمارۀ کرۀ مسکونی جاری شماست سپری خواهد شد. شما همیشه به عنوان یک ناظر در مجالس قانونگذاری مورد خوشامد قرار خواهید گرفت.</p>
<p style="direction:rtl">  منطقۀ مورانشیا که به انسانهای صعود کنندۀ ساکن ایدنشیا تخصیص یافته، در ناحیۀ وسطِ سی و پنجمین مثلث واقع شده و به محل استقرار پایان دهندگان که در سی و ششمین مثلث قرار گرفته وصل می&zwnj;شود. محل استقرار عمومی یونیویتیشیاها، منطقۀ عظیمی را در ناحیۀ میانی سی و چهارمین مثلث که به طور بلافصل در مجاورت مکان مسکونی شهروندان مورانشیا قرار گرفته اشغال می&zwnj;سازد. از این ترتیبات می&zwnj;توان مشاهده نمود که برای منزل دادن حداقل هفتاد بخش عمدۀ حیات آسمانی تدارک دیده شده است و نیز این که هر یک از این هفتاد مناطق مثلثی شکل با یکی از هفتاد کرات اصلی آموزش مورانشیا مرتبط می&zwnj;باشد.</p>
<p style="direction:rtl">  دریای بلورِ ایدنشیا یک کریستال عظیم دایره&zwnj;ای شکل است که محیط آن یکصد مایل و عمق آن سی مایل می&zwnj;باشد. این کریستال باشکوه به عنوان میدان دریافت برای تمامی سرافیمهای انتقال و موجودات دیگری که از نقاط خارج از کره وارد می&zwnj;شوند عمل می&zwnj;نماید. این دریای بلور فرود سرافیمهای انتقال را بسیار تسهیل می&zwnj;نماید.</p>
<p style="direction:rtl">  یک میدان کریستال از این نوع تقریباً در تمامی کراتِ ساخته شده یافت می&zwnj;شود و گذشته از ارزش تزئینیِ آن به مقاصد بسیار به کار گرفته می&zwnj;شود. آن برای متبلور ساختن بازتاب ابرجهان برای گروههای گردآوری شده و به عنوان عاملی در تکنیک تغییر و تبدیل انرژی برای تعدیل جریانات فضا و برای انطباق دادن جریانات دیگر انرژی فیزیکیِ وارد شونده به کار گرفته می&zwnj;شود.</p>
<div class="c1">
<h4 style="direction:rtl">2- دولت کوکبه</h4></div>

<p style="direction:rtl">  کواکب واحدهای خود مختار یک جهان محلی می&zwnj;باشند و هر کوکبه مطابق مصوبات قانونگذاری خود اداره می&zwnj;شود. هنگامی که دادگاههای نبادان برای تصمیم&zwnj;گیری پیرامون امور جهان به داوری می&zwnj;نشینند، تمام امور داخلی مطابق قوانینی که در کوکبۀ مربوطه جاری است مورد دادرسی واقع می&zwnj;شوند. این احکام قضایی سلوینگتون، به همراه مصوبات قانونگذاری کواکب توسط مدیران سیستمهای محلی به اجرا گذارده می&zwnj;شوند.</p>
<p style="direction:rtl">  از این رو کواکب به عنوان واحدهای قضایی یا قانونگذار عمل می&zwnj;نمایند، در حالی که سیستمهای محلی به عنوان واحدهای اجرایی یا اعمال کننده به کار گرفته می&zwnj;شوند. دولت سلوینگتون اتوریتۀ عالی قضایی و هماهنگ کننده می&zwnj;باشد.</p>
<p style="direction:rtl">  در حالی که کارکرد عالی قضایی به عهدۀ حکومت مرکزی یک جهان محلی می&zwnj;باشد، دو دادگاه تابعه، اما عمده در ستاد مرکزی هر کوکبه وجود دارد، شورای ملک صادقها و دادگاه والامرتبه.</p>
<p style="direction:rtl">  کلیۀ مسائل قضایی ابتدا توسط شورای ملک صادقها مرور می&zwnj;شوند. دوازده نفر از این رسته که از تجربۀ مشخص لازم پیرامون سیارات تکاملی و کرات ستاد مرکزی سیستم برخوردارند، برای بررسی مدرک، فهم مدافعات و تنظیم رأی موقت دادگاه که به دادگاه والامرتبه، پدر حاکم کوکبه، رد می&zwnj;شود صاحب اختیار و قدرت هستند. بخش مربوط به انسان فانی در این دادگاه دوم شامل هفت قاضی که کلیۀ آنان انسانهای صعود کننده&zwnj;اند می&zwnj;باشد. شما هر چه بالاتر در جهان صعود کنید، با حتمیت بیشتر توسط همنوعان خود مورد قضاوت قرار خواهید گرفت.</p>
<p style="direction:rtl">  هیئت قضایی کوکبه به سه گروه تقسیم می&zwnj;شود. برنامۀ قضایی یک کوکبه در مجلس پایین&zwnj;ترِ فراز یابندگان، گروهی که ریاست آن را یک پایان دهنده به عهده داشته و شامل یک هزار نفر از انسانهای نماینده می&zwnj;شود، منشأ می&zwnj;یابد. هر سیستم ده عضو را کاندیدای شرکت در این مجلس تصمیم&zwnj;گیری می&zwnj;نماید. در ایدنشیا در حال حاضر این هیئت کاملاً عضوگیری نشده است.</p>
<p style="direction:rtl">  اتاق میانی قانونگذاران شامل گروههای فرشتگان سراف و همکاران آنها، فرزندان دیگر روح مادر جهان محلی، می&zwnj;باشد. تعداد افراد این گروه یکصد نفر است که توسط شخصیتهای ناظر کاندید می&zwnj;شوند. آنها سرپرستی فعالیتهای گوناگون چنین موجوداتی را که در داخل کوکبه کار می&zwnj;کنند بر عهده دارند.</p>
<p style="direction:rtl">  هیئت مشورتی یا بالاترین هیئت قانونگذاران کوکبه شامل مجلس اعیان &mdash; مجلس پسران الهی &mdash; می&zwnj;شود. این گروه توسط پدران والامرتبه انتخاب شده و تعداد نفرات آن ده نفر است. فقط پسرانی که از تجربۀ ویژه برخوردارند می&zwnj;توانند در این مجلس بالاتر خدمت کنند. این گروهِ واقعیت&zwnj;یاب و صرفه جو کنندۀ وقت است که به هر دو بخش پایین&zwnj;تر مجلس قانونگذار به طور بسیار مؤثر خدمت می&zwnj;کند.</p>
<p style="direction:rtl">  مجموع شوراهای قانونگذار شامل سه عضو از هر یک از این شعبات جداگانۀ مجلس تصمیم&zwnj;گیری کوکبه می&zwnj;شوند و ریاست آن را والامرتبۀ دون پایۀ حاکم به عهده دارد. این گروه، فرم نهایی کلیۀ لوایح قانونی را تصویب نموده و اجازۀ اعلان آنها را توسط گویندگان صادر می&zwnj;کند. تصویب این کمیسیون عالی، لوایح قضایی را به صورت قانون آن ناحیه در می&zwnj;آورد. کارهای آنها نهایی هستند. اعلانات قضایی ایدنشیا قانون پایه&zwnj;ایِ تمام نرلاشیادک را تشکیل می&zwnj;دهد.</p>
<div class="c1">
<h4 style="direction:rtl">3- والامرتبه&zwnj;های نرلاشیادک</h4></div>

<p style="direction:rtl">  حکمرانان کواکب از رستۀ وراندادک فرزندی جهان محلی می&zwnj;باشند. این پسران هنگامی که در جهان به عنوان حکمرانان کواکب یا غیره به خدمت فعال گمارده می&zwnj;شوند به عنوان <em>والامرتبه&zwnj;ها</em> شناخته می&zwnj;شوند، زیرا آنها در بر گیرندۀ بالاترین خِرد اداری، توأم با آینده&zwnj;نگرترین و هوشمند&zwnj;ترین وفاداری از میان کلیۀ رسته&zwnj;های فرزندی جهان محلی خداوند می&zwnj;باشند. صداقت شخصی آنان و وفاداری آنان هرگز زیر سؤال قرار نگرفته است. هرگز هیچ عدم رضایتی از پسران وراندادک در نبادان رخ نداده است.</p>
<p style="direction:rtl">  حداقل سه پسر وراندادک به عنوان والامرتبه&zwnj;های هر یک از کواکب نبادان توسط جبرئیل به کار گمارده شده&zwnj;اند. عضو سرپرست از میان این سه نفر به عنوان <em>پدر کوکبه</em> و دو همکار وی به عنوان <em>والامرتبۀ ارشد</em> و <em>والامرتبۀ دون پایه</em> شناخته می&zwnj;شوند. یک پدر کوکبه برای ده هزار سال استاندارد (در حدود 50٫000 سال یورنشیا) حکومت می&zwnj;کند و آن زمانی است که پیش از آن برای همان مدت به عنوان همکار دون پایه و به عنوان همکار ارشد خدمت کرده است.</p>
<p style="direction:rtl">  نویسندۀ مزامیر می&zwnj;دانست که ایدنشیا تحت حکومت سه پدران کواکب قرار دارد و از این رو پیرامون منزلگاه آنان به صورت جمع سخن گفت: &rdquo;رودی است که جویبارهایش، شهر خدا، مقدس&zwnj;ترین مکان خیمه&zwnj;گاههای والامرتبه&zwnj;ها را شادمان می&zwnj;سازد.&ldquo;</p>
<p style="direction:rtl">  طی اعصار متمادی، در رابطه با فرمانروایان گوناگون جهان سردرگمی بزرگی در یورنشیا وجود داشته است. بسیاری از آموزگاران بعدی، الوهیتهای مبهم و نامشخص قبیله&zwnj;ای خود را با پدران والامرتبه اشتباه گرفتند. باز هم بعد از آن، عبرانیان تمامی این حکمرانان آسمانی را در یک الوهیت مرکب ادغام نمودند. یک آموزگار فهمید که والامرتبه&zwnj;ها آن حکمرانان متعالی نبودند، زیرا گفت: &rdquo;آن کس که در مکان مقدس والامرتبه سکنی می&zwnj;گزیند، زیر سایۀ قادر مطلق اقامت خواهد داشت.&ldquo; در نگارشات یورنشیا، گاهی فهم آن بسیار مشکل است که عبارت &rdquo;والامرتبه&ldquo; دقیقاً به چه کسی اشاره دارد. اما دانیال این قضایا را کاملاً می&zwnj;فهمید. او گفت &rdquo;والامرتبه در ممالک انسانها حکومت می&zwnj;کند و آن را به هر که اراده کند می&zwnj;بخشد.&ldquo;</p>
<p style="direction:rtl">  پدران کوکبه چندان با مسائل افراد یک سیارۀ مسکونی اشتغال ندارند، اما آنها با آن عملکردهای قضایی و تدوین کنندۀ قانون کواکب که به هر <em>نژاد</em> انسان فانی و<em> گروه</em> ملی کرات مسکونی به اندازۀ زیاد مربوطند، از نزدیک در ارتباط هستند.</p>
<p style="direction:rtl">  اگر چه رژیم کوکبه بین شما و حکومت جهان قرار دارد، شما معمولاً به عنوان فرد به دولت کوکبه توجه زیادی ندارید. علاقۀ عمدۀ شما معمولاً روی سیستم محلی، سِتانیا، متمرکز است. اما به دلیل برخی شرایط سیستم و سیاره&zwnj;ایِ ناشی از شورش لوسیفر، یورنشیا به گونه&zwnj;ای تنگاتنگ موقتاً به فرمانروایان کوکبه مربوط می&zwnj;شود.</p>
<p style="direction:rtl">  در هنگام جدایی لوسیفر والامرتبه&zwnj;های ایدنشیا برخی از جنبه&zwnj;های اختیارات سیاره&zwnj;ای را در کرات شورشی در کنترل خود گرفتند. آنها به اِعمال این قدرت ادامه می&zwnj;دهند و قدمای ایامها مدتها قبل این به عهده گرفتن کنترل روی این کرات متمرّد را تصدیق نمودند. آنها بدون شک تا زمانی که لوسیفر زنده است به این اِعمال قدرت قضاییِ به عهده گرفته شده ادامه خواهند داد. در یک سیستم وفادار معمولاً بخش زیادی از این قدرت به حاکم سیستم محول می&zwnj;شود.</p>
<p style="direction:rtl">  ولی هنوز راه دیگری وجود دارد که از طریق آن یورنشیا به طور ویژه به والامرتبه&zwnj;ها ربط پیدا نمود. هنگامی که میکائیل، پسر آفریننده، در مأموریت نهایی اعطایی خویش بود، چون جانشین لوسیفر در سیستم محلی از اختیارات کامل برخوردار نبود کلیۀ امور یورنشیا که به اعطای میکائیل مربوط می&zwnj;شد به طور بلافصل توسط والامرتبه&zwnj;های نرلاشیادک سرپرستی می&zwnj;شد.</p>
<div class="c1">
<h4 style="direction:rtl">4- کوه گردهمایی &mdash; مؤمن ایامها</h4></div>

<p style="direction:rtl">  مقدس&zwnj;ترین کوهِ گردهمایی، مکان اقامت مؤمن ایامها، نمایندۀ تثلیث بهشت است که در ایدنشیا عمل می&zwnj;نماید.</p>
<p style="direction:rtl">  این مؤمن ایامها، یک پسر تثلیث بهشت است، و از هنگام آفرینش ستاد مرکزی ایدنشیا به عنوان نمایندۀ شخصی عمانوئیل در این کره حضور داشته است. مؤمن ایامها به عنوان دست راست پدران کوکبه همیشه در کنار آنها جای دارد تا به آنها اندرز دهد، ولی هیچگاه مشاوره&zwnj;ای عرضه نمی&zwnj;دارد مگر این که برای آن درخواست به عمل آید. پسران والای بهشت هرگز در هدایت امور یک جهان محلی شرکت نمی&zwnj;کنند، مگر بنا به درخواست فرمانروایان حاکم چنین قلمروهایی. اما تمام آن چه که یک اتحاد ایامها برای یک پسر آفریننده می&zwnj;باشد، یک مؤمن ایامها برای والامرتبه&zwnj;های یک کوکبه است.</p>
<p style="direction:rtl">  اقامتگاه مؤمن ایامهای ایدنشیا، مرکز کوکبۀ سیستم بهشتی در زمینۀ ارتباطات و خبر رسانی در خارج از جهان می&zwnj;باشد. این پسران تثلیث، به همراه پرسنل خویش از شخصیتهای هاونا و بهشت، و در رابطه با اتحاد ایامهای مسئول در سراسر تمامی جهانها در ارتباط مستقیم و مداوم با رستۀ خویش حتی تا هاونا و بهشت می&zwnj;باشند.</p>
<p style="direction:rtl">  مقدس&zwnj;ترین کوه به طرز بدیعی زیبا است و به گونه&zwnj;ای شگفت&zwnj;انگیز آراسته است. اما منزلگاه واقعی پسر بهشت در مقایسه با اقامتگاه مرکزی والامرتبه&zwnj;ها و هفتاد بنای اطراف آن که واحد مسکونی پسران وراندادک را تشکیل می&zwnj;دهد از اعتدال برخوردار است. این مکانهای تزئینی صرفاً برای سکونت می&zwnj;باشند؛ آنها از ساختمانهای اداری پهناور ستاد مرکزی که در آنها امور کوکبه به انجام می&zwnj;رسند کاملاً جدا هستند.</p>
<p style="direction:rtl">  منزل مؤمن ایامها در ایدنشیا، در شمال این منازل والامرتبه&zwnj;ها واقع شده است و به عنوان &rdquo;کوه گردهمایی بهشت&ldquo; شهرت دارد. در این کوهسار متبارک، انسانهای فراز یابنده، مکرراً اجتماع می&zwnj;نمایند تا به سخنان این پسر بهشت پیرامون سفر طولانی و مسحور کنندۀ انسانهای در حال پیشرفت در یک میلیارد کرات کمال دهندۀ هاونا و سپس به سوی شور و شعفهای وصف ناپذیر بهشت گوش فرا دهند. و در این گردهماییهای ویژه در کوه گردهمایی است که انسانهای مورانشیا با گروههای متنوع شخصیتهایی که منشأ در جهان مرکزی دارند به طور کاملتر آشنا می&zwnj;شوند.</p>
<p style="direction:rtl">  لوسیفر خائن که روزی حاکم سِتانیا بود، در اعلان خود مبنی بر افزایش قلمرو حاکمیت خویش، در صدد برآمد که تمامی رسته&zwnj;های مافوق فرزندی را در طرح حکومتی جهان محلی جابجا نماید. او در دل خود چنین قصدی را زمزمه نمود: &rdquo;من پادشاهی خود را بالاتر از پسران خدا بر می&zwnj;افرازم. من برفراز کوه گردهمایی در شمال جلوس می&zwnj;یابم. من همانند والامرتبه خواهم بود.&ldquo;</p>
<p style="direction:rtl">  یکصد حاکم سیستم متناوباً به اجتماعات ایدنشیا، که پیرامون رفاه کوکبه تبادل نظر می&zwnj;نمایند، می&zwnj;آیند. پس از شورشِ سِتانیا، شورشگران اصلی جروسم عادت داشتند به این شوراهای ایدنشیا بیایند، درست همان طور که در مواقع پیشین چنین می&zwnj;کردند. و تا بعد از اعطای میکائیل به یورنشیا و عهده&zwnj;داری حاکمیت نامحدود متعاقب وی در سراسر نبادان، راهی برای متوقف نمودن این گستاخی خود بینانه وجود نداشت. از آن هنگام، هرگز این تحریک کنندگان به گناه اجازه نیافته&zwnj;اند در شوراهای حکمرانان وفادار سیستم در ایدنشیا جلوس نمایند.</p>
<p style="direction:rtl">  این که آموزگاران دوران پیشین از این مسائل مطلع بودند، در نگارشات نمایان است: &rdquo;روزی بود که پسران خداوند آمدند تا خود را در پیشگاه والامرتبه&zwnj;ها عرضه نمایند، و شیطان نیز آمد و از میان آنان خود را عرضه نمود.&ldquo; و این صرف نظر از ربط آن با اصل قضیه، یک بیان واقعیت است.</p>
<p style="direction:rtl">  از هنگام پیروزی میکائیل، تمامی نرلاشیادک در حال پاکسازی از گناه و یاغیان است. زمانی پیش از مرگ میکائیل در جسم، همکار ساقط شدۀ لوسیفر، شیطان، در صدد بر آمد در چنین انجمن ایدنشیا حضور یابد، اما اتفاق نظر یکپارچه بر علیه شورشگران اصلی به نقطه&zwnj;ای رسیده بود که درهای سمپاتی تقریباً چنان به طور کامل بسته شدند که برای دشمنانِ سِتانیا جایگاهی یافت نمی&zwnj;شد. هنگامی که دری برای پذیرش شرارت وجود نداشته باشد، موقعیتی برای در خاطر پروراندن گناه موجود نیست. درهای قلوب سراسر ایدنشیا بر علیه شیطان بسته شد. او به اتفاق آرا توسط حکمرانان گرد آمدۀ سیستم طرد گردید، و در این هنگام بود که پسر انسان &rdquo;سقوط شیطان را از بهشت همچون آذرخش نظاره نمود.&ldquo;</p>
<p style="direction:rtl">  از هنگام شورش لوسیفر، بنای جدیدی در نزدیکی اقامتگاه مؤمن ایامها فراهم گردیده است. این عمارت موقت ستاد مرکزی والامرتبۀ رابط است که در رابطه با سیاست و روش رستۀ ایامها پیرامون گناه و شورش در تماس نزدیک با پسر بهشت به عنوان مشاور دولت کوکبه در کلیۀ امور عمل می&zwnj;نماید.</p>
<div class="c1">
<h4 style="direction:rtl">5- پدران ایدنشیا از زمان شورش لوسیفر</h4></div>

<p style="direction:rtl">  در زمان شورش لوسیفر، جابجایی متناوب والامرتبه&zwnj;ها در ایدنشیا به حال تعلیق در آمد. ما اکنون همان حکمرانانی را داریم که در آن وقت در رأس کار بودند. ما چنین استنتاج می&zwnj;کنیم که تا زمانی که سرانجام تکلیف لوسیفر و یارانش روشن نگردیده، هیچ تغییری در تعویض این حکمرانان صورت نخواهد گرفت.</p>
<p style="direction:rtl">  با این وجود، دولت کنونی کوکبه بسط یافته و شامل این دوازده پسر رستۀ وُراندادک می&zwnj;شود. این دوازده تن از این قرارند:</p>
<blockquote>
<p style="direction:rtl">  1- پدر کوکبه. حکمران والامرتبۀ کنونی نرلاشیادک شمارۀ 617٫318 از سری وُراندادِک نبادان می&zwnj;باشد. او پیش از به عهده گرفتن مسئولیتهای خود در ایدنشیا، در کواکب بسیاری در سراسر جهان محلی ما خدمت نمود.</p>
<p style="direction:rtl">  2- والامرتبۀ ارشد وابسته.</p>
<p style="direction:rtl">  3- والامرتبۀ دون پایۀ وابسته.</p>
<p style="direction:rtl">  4- والامرتبۀ مشاور، نمایندۀ شخصی میکائیل پس از دستیابی او به وضعیت یک پسر استاد.</p>
<p style="direction:rtl">  5- والامرتبۀ اجرایی، نمایندۀ شخصی جبرئیل که پس از شورش لوسیفر در ایدنشیا مستقر گردید.</p>
<p style="direction:rtl">  6- والامرتبۀ رئیس نظاره&zwnj;گران سیاره&zwnj;ای، مدیر نظاره&zwnj;گران وراندادک که در کرات منزوی سِتانیا مستقر است.</p>
<p style="direction:rtl">  7- والامرتبۀ داور، پسر وراندادک که وظیفۀ تعدیل کلیۀ مشکلاتی را که به دنبال شورش در کوکبه پدید آمد به عهده دارد.</p>
<p style="direction:rtl">  8- والامرتبۀ سرپرست اضطراری، پسر وراندادک که مسئولیت انطباق لوایح اضطراری قانونگذاری نرلاشیادک را برای کراتِ با شورش انزوا یافتۀ سِتانیا عهده&zwnj;دار می&zwnj;باشد.</p>
<p style="direction:rtl">  9- والامرتبۀ میانجی، پسر وراندادک که عهده&zwnj;دار مسئولیت هماهنگ نمودن تنظیمات ویژۀ اعطایی در یورنشیا با مدیریت جاری کوکبه می&zwnj;باشد. وجود برخی از فعالیتهای فرشتگان اعظم و خدمات بیشمار غیرمعمول دیگر در یورنشیا، به همراه فعالیتهای ویژۀ ستارگان تابناک عصر در جروسم، عملکرد این پسر را ضروری می&zwnj;سازد.</p>
<p style="direction:rtl">  10- والامرتبۀ قاضیِ حامی، رئیس دادگاه اضطراری که به حل و فصل مشکلات ویژۀ نرلاشیادک که ناشی از اغتشاش حاصل از شورش سِتانیا می&zwnj;باشد تخصیص یافته است.</p>
<p style="direction:rtl">  11- والامرتبۀ رابط، پسر وراندادک که به حکمرانان ایدنشیا گمارده شده ولی در رابطه با پیگیری بهترین مسیر در مهار مشکلات مربوط به شورش و خیانت مخلوق، به عنوان یک مشاور ویژه به مؤمن ایامها گمارده شده است.</p>
<p style="direction:rtl">  12- والامرتبۀ مدیر، سرپرست شورای اضطراری ایدنشیا. کلیۀ شخصیتهایی که به خاطر تحول سِتانیا به نرلاشیادک گمارده شده&zwnj;اند شورای اضطراری را تشکیل می&zwnj;دهند، و افسر سرپرست آنها یک پسر وراندادک که از تجربه&zwnj;ای خارق&zwnj;العاده برخوردار است می&zwnj;باشد.</p>
</blockquote>
<p style="direction:rtl">  و این توصیف، وراندادکهای بیشمار، فرستادگان کواکب نبادان و دیگرانی را که نیز در ایدنشیا ساکن هستند محسوب نمی&zwnj;دارد.</p>
<p style="direction:rtl">  از زمان شورش لوسیفر، پدران ایدنشیا توجه ویژه&zwnj;ای به یورنشیا و کرات منزوی دیگر سِتانیا معطوف داشته&zwnj;اند. مدتها پیش پیامبری دست کنترلگر پدران کوکبه را در امور ملتها تشخیص داد. &rdquo;هنگامی که والامرتبه میراث ملتها را میان آنها تقسیم نمود، وقتی که او پسران آدم را جدا نمود، او حد و مرز مردم را تعیین نمود.&ldquo;</p>
<p style="direction:rtl">  هر کرۀ قرنطینه شده یا منزوی دارای یک پسر وراندادک است که به عنوان یک ناظر عمل می&zwnj;نماید. او در مدیریت سیاره&zwnj;ای شرکت نمی&zwnj;کند مگر این که توسط پدر کوکبه به او دستور داده شود در امور ملتها مداخله کند. در واقع این والامرتبۀ ناظر است که &rdquo;در ممالک انسانها حکومت می&zwnj;نماید.&ldquo; یورنشیا یکی از کرات منزوی نرلاشیادک می&zwnj;باشد، و یک وراندادک ناظر از هنگام خیانت کلیگسشیا در سیاره استقرار یافته است. وقتی که ماکی&zwnj;ونتا ملک صادق در شکل نیمه مادی در یورنشیا خدمت می&zwnj;کرد، به والامرتبۀ ناظر که در آن هنگام در رأس کار بود، متواضعانه ادای احترام می&zwnj;نمود. چنان که نگاشته شده است، &rdquo;و ملک صادق، پادشاه سالیم، کاهن والامرتبه بود.&ldquo; ملک صادق روابط این والامرتبۀ ناظر را به ابراهیم آشکار نمود، آنگاه که گفت: &rdquo;و متبارک باد والامرتبه، که دشمنانت را به دستت تسلیم نموده است.&ldquo;</p>
<div class="c1">
<h4 style="direction:rtl">6- بوستانهای خداوند</h4></div>

<p style="direction:rtl">  پایتختهای سیستمها به طور خاصی با بناهای مادی و معدنی زیباسازی شده&zwnj;اند، حال آن که ستاد مرکزی جهان بیشتر منعکس کنندۀ شکوه روحی است. اما پایتختهای کواکب نقطۀ اوج فعالیتهای مورانشیا و تزئینات زنده هستند. در کرات ستاد مرکزی کوکبه بیشتر معمولاً تزئین زنده به کار گرفته می&zwnj;شود، و این کثرت حیات &mdash; هنرمندی گیاهی &mdash; است که موجب می&zwnj;شود این کرات &rdquo;بوستانهای خداوند&ldquo; نامیده شوند.</p>
<p style="direction:rtl">  در حدود نیمی از ایدنشیا به بوستانهای زیبای والامرتبه&zwnj;ها تخصیص یافته است و این بوستانها در زمرۀ مسحور کننده&zwnj;ترین آفرینشهای مورانشیای جهان محلی می&zwnj;باشند. این امر روشن می&zwnj;سازد به چه دلیل مکانهای فوق&zwnj;العاده زیبا در کرات مسکونی نرلاشیادک غالباً &rdquo;باغ عدن&ldquo; نامیده می&zwnj;شوند.</p>
<p style="direction:rtl">  پرستشگاه والامرتبه&zwnj;ها در نقطۀ مرکزی این باغ باشکوه واقع شده است. نویسندۀ مزامیر باید قدری از این موضوعات مطلع بوده است، زیرا که نوشت: &rdquo;چه کسی می&zwnj;تواند از کوه والامرتبه&zwnj;ها بالا رود؟ چه کسی می&zwnj;تواند در این مکان مقدس بایستد؟ آن کس که دستان پاکیزه و قلب صاف دارد، که روان خود را به بطالت نداده است و قسم دروغ نخورد.&ldquo; در این معبد، والامرتبه&zwnj;ها در هر دهمین روز استراحت تمامی ایدنشیا را در تعمق پرستشی خدای متعال پیشوایی می&zwnj;کنند.</p>
<p style="direction:rtl">  کرات ساخته شده از ده شکل حیات نوع مادی برخوردار هستند. در یورنشیا حیات گیاهی و حیوانی وجود دارد، ولی در کره&zwnj;ای نظیر ایدنشیا ده قسم از انواع مادی حیات موجود است. اگر شما این ده بخش از حیات ایدنشیا را نظاره می&zwnj;کردید، فوراً سه تای اول را به صورت گیاه و سه تای آخر را به صورت حیوان طبقه&zwnj;بندی می&zwnj;نمودید، اما از درک طبیعت چهار گروه میانی حاوی اشکال سرشار و مسحور کنندۀ زندگی به کلی ناتوان می&zwnj;بودید.</p>
<p style="direction:rtl">  حتی حیات متمایز حیوانی از آن که در کرات تکاملی است بسیار متفاوت است، آنقدر متفاوت که کاملاً غیرممکن است کاراکتر بی&zwnj;همتا و طبیعت پرعطوفت این مخلوقات نامتکلم را برای اذهان انسان فانی تصویر نمود. هزاران هزار مخلوقات زنده وجود دارند که ممکن نیست تخیل شما قادر به تصویر آنها باشد. کل آفرینش حیوانی نسبت به مجموع رده&zwnj;بندیهای حیوانی متعلق به سیارات تکاملی کاملاً از رستۀ متفاوتی می&zwnj;باشد. اما تمامی این حیات حیوانی بسیار هوشمند و به طور بدیعی خادم است، و کلیۀ اقسام گوناگون به طور شگفت&zwnj;آوری آرام و به طور محسوسی قابل همدمی هستند. هیچ مخلوق گوشتخواری در چنین کرات معماری شده وجود ندارد. در تمامی ایدنشیا هیچ چیز که موجب ترس موجود زنده شود وجود ندارد.</p>
<p style="direction:rtl">  زندگی گیاهی نیز بسیار از آن که در یورنشیا است متفاوت است و شامل انواع مادی و مورانشیا هر دو است. رویشهای مادی یک ویژگی سبز رنگ دارند، اما حیات گیاهی مشابه در مورانشیا از حاله و بازتاب متغیرِ رنگ بنفش یا ارغوانی برخوردار است. چنین زندگی نباتی مورانشیا کاملاً انرژی&zwnj;زا است و هنگامی که خورده شود هیچ قسمت زائد به جا نمی&zwnj;گذارد.</p>
<p style="direction:rtl">  این کرات معماری شده که صرف نظر از تنوعات مورانشیایی از عطیۀ ده بخش حیات فیزیکی برخوردارند، امکانات فوق&zwnj;العاده&zwnj;ای را برای زیباسازی بیولوژیک منظرۀ زمین و بناهای مادی و مورانشیایی فراهم می&zwnj;سازند. هنروران سماوی در این کار گستردۀ زینت بخشی گیاهی و تزئین بیولوژیک اِسپُرناگیاهای بومی را هدایت می&zwnj;کنند. در حالی که هنرمندان شما برای تصویر نمودن مفاهیم خویش باید به رنگ راکد و مرمر بی&zwnj;جان متوسل شوند، هنروران سماوی و یونیویتیشیاها برای عرضۀ ایده&zwnj;های خویش و تسخیر ایده&zwnj;آلهای خود به کرّار از مواد زنده استفاده می&zwnj;کنند.</p>
<p style="direction:rtl">  اگر شما از گلها، نهالها و درختان یورنشیا لذت می&zwnj;برید، پس چشمانتان محو زیبایی گیاهی و ابهت گلزار بوستانهای سماوی ایدنشیا خواهند گشت. اما این فراتر از توان توصیف من است که ایده&zwnj;ای مکفی از این زیباییهای کرات آسمانی به ذهن انسان فانی انتقال دهم. به راستی چنین شکوههایی را که در انتظار ورود شما به این کرات صعود ماجراجویانۀ انسان فانی است چشمی ندیده است.</p>
<div class="c1">
<h4 style="direction:rtl">7- یونیویتِیشیا</h4></div>

<p style="direction:rtl">  یونیویتِیشیاها شهروندان دائمی ایدنشیا و کرات مربوط به آن می&zwnj;باشند. کلیۀ هفتصد و هفتاد کراتی که ستاد مرکزی کوکبه را احاطه نموده&zwnj;اند تحت سرپرستی آنان قرار دارند. این فرزندان پسر آفریننده و روح آفرینشگر در سطحی از وجود میان مادی و روحی واقع شده&zwnj;اند، اما آنها مخلوقات مورانشیا نیستند. بومیان هر یک از هفتاد کرات اصلی ایدنشیا از اشکال مرئی مختلف برخوردارند و انسانهای مورانشیا هر بار که ضمن عبور پیاپی از کرۀ شمارۀ یک به کرۀ شمارۀ هفتاد، از یک کرۀ ایدنشیا به دیگری تغییر منزل می&zwnj;دهند، اشکال مورانشیایی خود را در مطابقت با مقیاس بالا روندۀ یونیویتیشیا هماهنگ می&zwnj;سازند.</p>
<p style="direction:rtl">  به لحاظ معنوی یونیویتیشیاها یکسان هستند؛ از نظر عقلانی، آنها همانند انسانهای فانی فرق می&zwnj;کنند؛ در شکل، آنها بسیار شبیه حالت وجود مورانشیا هستند، و طوری خلق شده&zwnj;اند که در هفتاد گونۀ متنوع شخصیتی عمل می&zwnj;کنند. هر یک از این انواع یونیویتیشیاها، نمایانگر ده شکل متنوع عمدۀ فعالیت عقلانی می&zwnj;باشد، و هر یک از این اقسام عقلانی گوناگون، سرپرستی مدارس ویژۀ آموزشی و فرهنگی اجتماعی ساختن تدریجی حرفه&zwnj;ای یا عملی را در یکی از ده اقماری که به دور هر یک از کرات اصلی ایدنشیا در گردش است به عهده دارد.</p>
<p style="direction:rtl">  این هفتصد کرات فرعی، کرات تکنیکیِ آموزش عملی در کارکرد تمامی جهان محلی می&zwnj;باشند و به روی تمامی طبقات موجودات هوشمند گشوده&zwnj;اند. این مدارس آموزشی مهارت ویژه و دانش تکنیکی، منحصراً برای انسانهای صعود کننده برگزار نمی&zwnj;شوند، گر چه دانشجویان مورانشیا به مراتب بزرگترین گروه کلیۀ کسانی را که در این دروس آموزشی شرکت دارند تشکیل می&zwnj;دهند. هنگامی که شما در هر یک از هفتاد کرات اصلی فرهنگ اجتماعی پذیرفته می&zwnj;شوید، بلافاصله برای هر یک از ده اقمارِ دور تا دور اجازۀ ورود می&zwnj;یابید.</p>
<p style="direction:rtl">  انسانهای در حال فراز مورانشیا در میان مدیران بازگشت در کُلنیهای گشوده به روی عموم حائز اکثریت می&zwnj;باشند، اما یونیویتیشیاها نمایانگر بزرگترین گروهی هستند که با گروه هنروران سماوی نبادان در ارتباطند. در تمامی اروانتان به استثنای اَبَندانتِرهای یوورسا، هیچیک از موجودات خارج از هاونا در چیره دستی هنری، انطباق اجتماعی، و هوش هماهنگ کننده به پای یونیویتیشیاها نمی&zwnj;رسند.</p>
<p style="direction:rtl">  این شهروندان کوکبه در واقع از اعضای گروه هنروران نمی&zwnj;باشند، اما آزادانه با تمامی گروهها کار می&zwnj;کنند و در تبدیل کرات کوکبه به کرات اصلی برای تحقق امکانات شکوهمند هنریِ فرهنگ انتقالی سهم بزرگی دارند. آنها در ورای محدوده&zwnj;های کرات ستاد مرکزی کوکبه عمل نمی&zwnj;نمایند.</p>
<div class="c1">
<h4 style="direction:rtl">8- کرات آموزشی ایدنشیا</h4></div>

<p style="direction:rtl">  موهبت فیزیکی ایدنشیا و کرات دور تا دور آن تقریباً کامل است. آنها به سختی می&zwnj;توانند با عظمت روحی کرات سلوینگتون برابری نمایند، اما از شکوه کرات آموزشی جروسم به مراتب برترند. تمامی این کرات ایدنشیا مستقیماً توسط جریانات جهانی فضا انرژی دریافت می&zwnj;کنند، و سیستمهای نیرویی عظیم آنها، مادی و مورانشیایی، هر دو، توسط مراکز کوکبه که توسط گروهی کارآمد از کنترلگران استاد فیزیکی و سرپرستان نیرویی مورانشیا یاری می&zwnj;شوند، ماهرانه سرپرستی شده و تقسیم می&zwnj;شوند.</p>
<p style="direction:rtl">  وقتی که در هفتاد کرات آموزشیِ فرهنگ گذرای مورانشیا صرف می&zwnj;گردد، به همراه عصر فراز انسانی در ایدنشیا، تا وقت رسیدن به وضعیت یک پایان دهنده، با ثبات&zwnj;ترین مرحلۀ دوران زندگانی یک انسان فانی در حال فراز می&zwnj;باشد. این به راستی نمونۀ یک زندگی مورانشیا است. ضمن این که شما هر بار با گذار از یک کرۀ عمدۀ فرهنگی به دیگری از نو میزان می&zwnj;شوید، همان بدن مورانشیا را حفظ می&zwnj;نمایید و هیچ دورانی از ناخودآگاهی شخصیتی وجود ندارد.</p>
<p style="direction:rtl">  اقامت موقت شما در ایدنشیا و کرات مربوط به آن عمدتاً با تسلط یافتن بر اخلاقیات گروهی، راز مناسبات دلپذیر و سودمند بین رده&zwnj;&zwnj;های گوناگون شخصیتهای هوشمند جهان و ابرجهان اشغال خواهد شد.</p>
<p style="direction:rtl">  در کرات قصر شما یگانه&zwnj;سازی شخصیت در حال تکامل انسانی را تکمیل نمودید؛ در پایتخت سیستم به شهروندی جروسم نائل شدید و به خواستۀ تسلیم نفس به انضباط فعالیتهای گروهی و انجام کارهای هماهنگ دست یافتید؛ اما اکنون در کرات آموزشی کوکبه باید اجتماعی نمودن واقعی شخصیت در حال تکامل مورانشیایی خود را کسب نمایید. این دستیابی متعالی فرهنگی شامل این یادگیریها می&zwnj;شود:</p>
<blockquote>
<p style="direction:rtl">  1- چگونه با ده همتای گوناگون مورانشیایی، در حالی که ده عدد از این گروهها در اکیپهای صد تایی با هم ارتباط یافته و در تشکلهای یک هزار نفره متحد می&zwnj;شوند، با شادی زندگی کرده و به طور مؤثر کار کنید.</p>
<p style="direction:rtl">  2- چگونه با یونیویتیشیاها، که گر چه به لحاظ عقلانی مشابه موجودات مورانشیا هستند، ولی از هر نظر دیگر متفاوتند، با مسرت زندگی کرده و از صمیم دل همکاری کنید. و سپس شما باید با این گروه ده نفره که با ده خانوادۀ دیگر هماهنگی می&zwnj;کنند و به نوبۀ خود در یک تشکل هزار نفرۀ یونیویتیشیا متحد شده&zwnj;اند، کار کنید.</p>
<p style="direction:rtl">  3- چگونه به سازگاری همزمان با مورانشیاییهای همتا و این یونیویتیشیاهای میزبان، هر دو، دست یابید، و در ارتباط کاری نزدیک با گروهی نسبتاً ناهمگون از مخلوقات هوشمند، توان همکاری داوطلبانه و مؤثر با موجودات نوع خود را به دست آورید.</p>
<p style="direction:rtl">  4- در حالی که بدین ترتیب با موجوداتی شبیه و نامشابه با خود به صورت جمعی کار می&zwnj;کنید، چگونه به توازن عقلانی و انطباق پیشه&zwnj;ای با هر دو گروهِ همکار دست یابید.</p>
<p style="direction:rtl">  5- در حالی که در سطوح عقلانی و پیشه&zwnj;ای به اجتماعی ساختن رضایتمندانۀ شخصیت دست می&zwnj;یابید، چگونه توان زندگی کردن در ارتباط صمیمانه با موجودات مشابه و قدری نامشابه را با تندخویی همواره کاهش یابنده و رنجش همواره تقلیل یابنده، هر چه بیشتر کسب نمایید. مدیران بازگشت از طریق فعالیتهای بازی گروهی خویش به این دستیابی دوم بسیار کمک می&zwnj;نمایند.</p>
<p style="direction:rtl">  6- چگونه تمامی این تکنیکهای گوناگون اجتماعی نمودن را در پیشبرد هماهنگی تدریجی دورۀ صعود به بهشت تعدیل نمایید، و از طریق افزایش توان درک معانی آرمانی جاودانه که در درون این فعالیتهای زمانی - مکانی ظاهراً بی&zwnj;اهمیت نهفته شده، بینش جهانی را تقویت کنید.</p>
<p style="direction:rtl">  7- و سپس، چگونه با افزایش همزمان بینش معنوی، آنطور که به تقویت کلیۀ مراحل موهبت شخصی از طریق معاشرت گروهی معنوی و هماهنگی مورانشیا مربوط می&zwnj;شود، کلیۀ این شیوه&zwnj;های اجتماعی ساختن چند بعدی را به نقطۀ اوج برسانید. دو مخلوق اخلاقی به لحاظ عقلانی، اجتماعی، و معنوی پتانسیلهای شخصی خود را در زمینۀ پیشرفت جهانی از طریق تکنیک مشارکت صرفاً دو برابر نمی&zwnj;کنند؛ آنها احتمالات کامیابی و دستاوردهای خویش را تقریباً چهار برابر می&zwnj;سازند.</p>
</blockquote>
<p style="direction:rtl">  ما اجتماعی ساختن را در ایدنشیا به صورت معاشرت یک انسان مورانشیا با یک گروه خانوادگی یونیویتیشیا که متشکل از ده فرد به لحاظ عقلانی نامشابه که ملازم با معاشرت مشابهی از ده مورانشیایی همتا می&zwnj;باشد تصویر نموده&zwnj;ایم. اما در هفت کرات اصلیِ اول، فقط یک انسان در حال صعود با ده یونیویتیشیا زندگی می&zwnj;کند. در دومین گروهِ هفت کرات اصلی، دو انسان فانی با هر گروه بومی ده نفره اقامت دارند، و غیره، تا این که در آخرین گروه هفت کرات اصلی، ده موجود مورانشیا با ده یونیویتیشیا هم مسکن هستند. به تدریج که شما فرا می&zwnj;گیرید چطور با یونیویتیشیا معاشرت کنید، چنین اخلاقیات بهبود یافته را در روابط خود با پیشروندگان همتای مورانشیایی خویش به کار می&zwnj;بندید.</p>
<p style="direction:rtl">  شما به عنوان انسانهای در حال صعود از اقامت موقت خود در کرات ترقی ایدنشیا لذت خواهید برد، اما آن شور و شعف شخصی رضایتمندانه که تماس اولیۀ شما را با امور جهان در ستاد مرکزی سیستم، یا وداع شما را با این واقعیات در کرات نهایی پایتخت جهان مشخص می&zwnj;سازد، تجربه نخواهید نمود.</p>
<div class="c1">
<h4 style="direction:rtl">9- شهروندی در ایدنشیا</h4></div>

<p style="direction:rtl">  انسانهای در حال صعود، پس از فارغ&zwnj;التحصیلی از کرۀ شمارۀ هفتاد در ایدنشیا منزل می&zwnj;یابند. صعود کنندگان اکنون برای اولین بار، در &rdquo;مجالس بهشت&ldquo; شرکت نموده و داستان دوران زندگانی پراکندۀ خویش را آنطور که توسط مؤمن ایامها تصویر می&zwnj;شود می&zwnj;شنوند. او اولین شخص از شخصیتهای متعالی تثلیث منشأ است که انسانها ملاقات کرده&zwnj;اند.</p>
<p style="direction:rtl">  تمام این اقامت موقت در کرات آموزشی کوکبه، که به شهروندی ایدنشیا منجر می&zwnj;شود، برای پیشروندگان مورانشیا دورانی از شادی حقیقی و آسمانی است. شما در سراسر اقامت موقت خود در کرات سیستم از یک مخلوق نزدیک به حیوان به یک مخلوق مورانشیا در حال تکامل بودید. شما بیشتر مادی بودید تا روحی. شما در کرات سلوینگتون از یک موجود مورانشیا به وضعیت یک روح حقیقی تکامل خواهید یافت. شما بیشتر روحی خواهید بود تا مادی. اما در ایدنشیا، فراز گرایان در نیمه راه بین وضعیت پیشین و آیندۀ خویش می&zwnj;باشند، در نیمۀ راه، در گذار خود از حیوان تکاملی به روح در حال فراز. شما در طی کل اقامت خود در ایدنشیا و کرات آن، &rdquo;همانند فرشتگان&ldquo; هستید. شما دائماً در حال پیشرفت هستید، اما به طور پیوسته یک وضعیت کلی و نمادین مورانشیا را حفظ می&zwnj;نمایید.</p>
<p style="direction:rtl">  این اقامت موقت یک انسان در حال فراز در کوکبه، یکنواخت&zwnj;ترین و باثبات&zwnj;ترین دوره در تمام مسیر پیشرفت مورانشیا می&zwnj;باشد. این تجربه در بر گیرندۀ آموزش معاشرتی پیش روحیِ فرازگرایان می&zwnj;باشد. این امر با تجربۀ پیش پایانی در هاونا و آموزش پیش ابسونایت در بهشت قابل مقایسه است.</p>
<p style="direction:rtl">  انسانهای در حال فراز در ایدنشیا عمدتاً با تکالیف هفتاد کرات پیشروندۀ یونیویتیشیا مشغول هستند. آنها همچنین در ظرفیتهای متنوع، عمدتاً در ارتباط با برنامۀ کوکبه پیرامون رفاه گروهی، نژادی، ملی، و سیاره&zwnj;ای، در خودِ ایدنشیا خدمت می&zwnj;کنند. والامرتبه&zwnj;ها زیاد درگیر شکوفایی فردی در کرات مسکونی نمی&zwnj;باشند. آنها در ممالک انسانها حکومت می&zwnj;کنند، تا این که در قلوب افراد.</p>
<p style="direction:rtl">  و در آن روز هنگامی که آماده&zwnj;اید ایدنشیا را به مقصد دوران زندگانی سلوینگتون ترک نمایید، درنگ نموده و پیرامون یکی از زیباترین و فرحبخش&zwnj;ترین دوران آموزشی خویش در این سوی بهشت به گذشته نظر خواهید افکند. اما به تدریج که به سوی داخل فراز می&zwnj;یابید و به ظرفیت افزایش یافته برای قدردانی زیاد معانی الهی و ارزشهای معنوی نائل می&zwnj;شوید، شکوه این امر تماماً افزوده می&zwnj;گردد.</p>
<p style="direction:rtl">  [مسئولیت این مقاله به عهدۀ مالاواشیا ملک صادق می&zwnj;باشد.]</p>
</body>
</html>
