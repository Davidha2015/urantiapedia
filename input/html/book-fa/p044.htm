<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 44 - هنروران سماوی</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 44</h1>
</div>
<div class="c1">
<h4 style="direction:rtl">هنروران سماوی</h4>
</div>

<p style="direction:rtl">  در میان کُلنیهای همیارانۀ کرات گوناگون ناحیه&zwnj;ای و جهانی ستاد مرکزی، رستۀ بی&zwnj;نظیری از شخصیتهای مرکب را که هنروران سماوی نام گرفته&zwnj;اند می&zwnj;توان یافت. این موجودات هنرمندان ماهر و هنروران مورانشیا و قلمروهای پایین&zwnj;تر روحی هستند. آنها روحها و نیمه روحهایی هستند که در تزیین مورانشیا و در زیباسازی روحی درگیرند. چنین هنرورانی در سراسر جهان بزرگ &mdash; در کرات ستاد مرکزی ابرجهانها، جهانهای محلی، کواکب، و سیستمها و نیز در کلیۀ کراتی که در نور و حیات استقرار یافته&zwnj;اند &mdash; پراکنده&zwnj;اند، اما قلمرو اصلی فعالیت آنان در کواکب و به خصوص در هفتصد و هفتاد کراتی که هر کرۀ ستاد مرکزی را احاطه کرده است می&zwnj;باشد.</p>
<p style="direction:rtl">  اگر چه کار آنها تقریباً ممکن است برای ذهن مادی غیرقابل فهم باشد، باید تفهیم شود که کرات مورانشیا و روحی فاقد هنرهای والا و فرهنگهای متعالی خویش نیستند.</p>
<p style="direction:rtl">  هنروران سماوی بدین صورت خلق نشده&zwnj;اند. آنها یک گروه انتخابی و عضوگیری شده از موجودات هستند که در بر گیرندۀ برخی شخصیتهای آموزگار وابسته به جهان مرکزی می&zwnj;باشند و شاگردان داوطلب آنها از میان انسانهای فرازگرا و سایر گروههای بیشمار آسمانی برگزیده شده&zwnj;اند. گروه اولیۀ آموزش دهندۀ این هنروران زمانی در تشریک مساعی با هفت روح استاد توسط روح بیکران به کار گمارده شدند و شامل هفت هزار آموزگار هاونا، هزار تن برای هر یک از هفت بخش هنروران، بودند. با چنین هسته&zwnj;ای برای شروع، در طی اعصار این گروه برجستۀ کارگران ماهر در امور روحی و مورانشیا به وجود آمده است.</p>
<p style="direction:rtl">  هر شخصیت مورانشیا یا موجود روحی برای ورود به گروه هنروران سماوی، یعنی هر موجودی زیر رتبۀ فرزندی ذاتی الهی، واجد شرایط است. پسران فرازگرای خداوند از کرات تکاملی می&zwnj;توانند بعد از ورودشان به کرات مورانشیا برای پذیرش به گروه هنروران تقاضا نمایند، و اگر به قدر مکفی استعداد داشته باشند می&zwnj;توانند چنین مسیر حرفه&zwnj;ای را برای یک دورۀ طولانی&zwnj;تر یا کوتاه&zwnj;تر انتخاب نمایند. اما هیچکس نمی&zwnj;تواند برای کار با هنروران سماوی برای کمتر از یک هزاره، هزار سال به وقت ابرجهان، ثبت نام نماید.</p>
<p style="direction:rtl">  تمامی هنروران سماوی در ستاد مرکزی ابرجهان ثبت نام شده&zwnj;اند اما توسط سرپرستان مورانشیا در پایتخت جهانهای محلی سرپرستی می&zwnj;شوند. آنها در هفت بخش عمدۀ فعالیت زیرین توسط گروه مرکزی سرپرستان مورانشیا که در کرۀ ستاد مرکزی هر جهان محلی عمل می&zwnj;کنند به کار گمارده شده&zwnj;اند:</p>
<blockquote>
<p style="direction:rtl">  1- نوازندگان سماوی.</p>
<p style="direction:rtl">  2- بازتولید کنندگان آسمانی.</p>
<p style="direction:rtl">  3- سازندگان الهی.</p>
<p style="direction:rtl">  4- ثبت کنندگان اندیشه.</p>
<p style="direction:rtl">  5- مهار کنندگان انرژی.</p>
<p style="direction:rtl">  6- طراحان و تزیین کنندگان.</p>
<p style="direction:rtl">  7- کارگران هارمونی.</p>
</blockquote>
<p style="direction:rtl">  آموزگاران اولیۀ این هفت گروه همگی از کرات کامل هاونا آمدند، و هاونا شامل الگوها، مطالعات الگویی، برای تمامی فازها و اشکال هنروری روحی می&zwnj;باشد. با وجود آن که دست زدن به کار انتقال این هنرهای هاونا به کرات فضا کار عظیمی است، هنروران سماوی تکنیک و اجرای آن را عصر به عصر بهبود داده&zwnj;اند. مثل همۀ فازهای دیگر دوران کار فرازگرایانه، آنهایی که در هر خط تلاش از همه پیشرفته&zwnj;ترند مداوماً موظفند دانش و تخصص برتر خود را به همنوعان کم بهرۀ خویش انتقال دهند.</p>
<p style="direction:rtl">  شما در ابتدا شروع خواهید کرد این هنرهای انتقال داده شدۀ هاونا را در کرات قصر اجمالاً مشاهده کنید، و زمانی که در تالارهای روحی سلوینگتون می&zwnj;ایستید و شاهکارهای انگیزانندۀ هنرمندان آسمانی قلمروهای روحی را نظاره می&zwnj;کنید قدردانی شما از زیبایی آنها به اوج رسیده و اعتلا می&zwnj;یابد.</p>
<p style="direction:rtl">  کلیۀ این فعالیتهای کرات مورانشیا و روحی واقعی هستند. برای موجودات روحی دنیای روح یک واقعیت است. برای ما دنیای مادی بیشتر غیرواقعی است. اشکال بالاتر ارواح آزادانه از میان مادۀ معمولی عبور می&zwnj;کنند. ارواح بالا به جز نسبت به برخی انرژیهای بنیادین نسبت به هیچ چیز مادی واکنشمند نیستند. برای موجودات مادی دنیای روح کم و بیش غیرواقعی است. برای موجودات روحی دنیای مادی تقریباً به طور کامل غیرواقعی است، و صرفاً یک سایۀ مادی واقعیات روحی است.</p>
<p style="direction:rtl">  من با دید ویژۀ روحی نمی&zwnj;توانم ساختمانی را که این روایت در آن در حال ترجمه و ضبط است مشاهده کنم. یک مشاور الهی از یوورسا که بر حسب تصادف در کنار من است، حتی قدر کمتری از این آفرینشهای صرفاً مادی را مشاهده می&zwnj;کند. ما از طریق نظارۀ یک همتای روحی که به وسیلۀ یکی از تبدیل کنندگان انرژی حاضر در صحنه به اذهان ما ارائه می&zwnj;شود، تشخیص می&zwnj;دهیم این ساختمانهای مادی برای شما چگونه به نظر می&zwnj;رسند. این ساختمان مادی برای من که یک موجود روحی هستم دقیقاً واقعی نیست، اما البته برای انسانهای مادی بسیار واقعی و بسیار قابل استفاده است.</p>
<p style="direction:rtl">  انواع مشخصی از موجودات وجود دارند که قادرند واقعیت مخلوقات کرات روحی و مادی، هر دو، را تشخیص دهند. چهارمین مخلوقات موسوم به سرویتالهای هاونا و چهارمین مخلوقات آشتی دهنده به این طبقه تعلق دارند. فرشتگان زمان و مکان از توان تشخیص موجودات روحی و مادی، هر دو، برخوردارند. انسانهای فرازگرا نیز به دنبال رهایی از زندگی در جسم از این توانایی برخوردار خواهند گشت. فرازگرایان بعد از دستیابی به سطوح بالاتر روحی قادرند واقعیتهای مادی، مورانشیایی، و روحی را بشناسند.</p>
<p style="direction:rtl">  در اینجا همچنین یک پیام&zwnj;آور توانمند از یوورسا، یک موجود انسانی فرازگرای پیشین که با تنظیم کننده پیوند یافته، وجود دارد. او می&zwnj;تواند شما را همانطور که هستید مشاهده کند، و در همان حال پیام&zwnj;آور منفرد، سوپرنافیم، و سایر موجودات آسمانی حاضر را ببیند. شما هرگز در صعود طولانی خود توان شناخت همیارانتان از وجودهای سابق را از دست نخواهید داد. شما همینطور که در نردبان حیات به سوی داخل فراز می&zwnj;یابید، همیشه توانایی شناخت و معاشرت با موجودات همیارتان از سطوح پیشین و پایین&zwnj;تر تجربی را حفظ خواهید کرد. هر عبور جدید به دنیای بعد یا رستاخیز جدید، یک گروه جدید از موجودات روحی به دامنۀ دید شما خواهد افزود، بدون این که شما را از توان شناخت دوستان و همنوعانتان از وضعیتهای گذشته در کمترین حدی محروم سازد.</p>
<p style="direction:rtl">  در تجربۀ انسانهای فرازگرا این تماماً از طریق عمل تنظیم کنندگان ساکن فکر میسر می&zwnj;شود. شما از طریق نگاهداری نسخه&zwnj;های ثانی تمامی تجارب زندگی&zwnj;تان توسط آنان، اطمینان می&zwnj;یابید که هرگز هیچ ویژگی حقیقی را که روزی از آن برخوردار بودید از دست نمی&zwnj;دهید. و این تنظیم کنندگان با شما، به عنوان بخشی از شما، در واقع به عنوان <em>شما</em>، از میان تجارب عبور می&zwnj;کنند.</p>
<p style="direction:rtl">  اما من تقریباً از این که بتوانم طبیعت کار هنروران سماوی را به ذهن مادی انتقال دهم نومید هستم. من در تلاش برای آشکار ساختن واقعیت این کارکردهای مورانشیا و پدیده&zwnj;های تقریباً روحی برای ذهن انسانی تحت ضرورت تحریف مداوم اندیشه و واپیچاندن زبان قرار دارم. درک شما ناتوان از دریافت است، و زبان شما برای انتقال معنی، ارزش، و رابطۀ این فعالیتهای نیمه روحی ناکافی است. و من برای روشن نمودن ذهن بشری پیرامون این واقعیات به این تلاش دست می&zwnj;زنم، با فهم کامل امکان ناپذیری محض این که بتوانم در چنین اقدامی خیلی موفق باشم.</p>
<p style="direction:rtl">  من کاری بیش از این نمی&zwnj;توانم انجام دهم که سعی کنم یک وجه تشابه ابتدایی بین فعالیتهای مادی انسانی و کارکردهای چندگانۀ هنروران سماوی را ترسیم نمایم. اگر نژادهای یورنشیا در هنر و دستاوردهای دیگر فرهنگی پیشرفته&zwnj;تر بودند، در آن صورت می&zwnj;توانستم در تلاش برای معطوف ساختن ذهن بشری از چیزهای مادی به چیزهای مورانشیا به همان اندازه جلوتر روم. تقریباً آنچه می&zwnj;توانم امید به انجامش داشته باشم این است که به امر واقعیت این کارکردهای کرات مورانشیا و روح تأکید ورزم.</p>
<div class="c1">
<h4 style="direction:rtl">1- نوازندگان سماوی</h4></div>

<p style="direction:rtl">  شما با دامنۀ محدود شنوایی انسانی، به سختی می&zwnj;توانید از ملودیهای مورانشیا تصوری داشته باشید. حتی یک دامنۀ مادی صدای زیبا وجود دارد که توسط حس شنوایی بشری ناشناخته است. تازه از گسترۀ غیرقابل تصور مورانشیا و هارمونی روحی یاد نکرده&zwnj;ایم. ملودیهای روحی امواج مادی صدا نیستند بلکه ارتعاشات روحی هستند که توسط ارواح شخصیتهای سماوی دریافت می&zwnj;شوند. یک وسعت دامنه و یک روح نمایش وجود دارد، و نیز یک عظمت اجرا که به ملودی کرات مربوط است، که به کلی فراتر از درک بشری است. من میلیونها موجود مسحور شده را دیده&zwnj;ام که در حالی که ملودی عالم روی انرژی روحی مدارهای سماوی به جریان در می&zwnj;آمد، در وجدی شورانگیز بودند. این ملودیهای شگفت&zwnj;انگیز می&zwnj;توانند در اقصی نقاط یک جهان پخش شوند.</p>
<p style="direction:rtl">  نوازندگان سماوی به کار تولید آواهای خوش آهنگ سماوی از طریق مهار نیروهای روحی زیر مشغولند:</p>
<blockquote>
<p style="direction:rtl">  1- <em>صدای روحی</em> &mdash; گسستگیهای روحی جریان.</p>
<p style="direction:rtl">  2- <em>نور روحی</em> &mdash; کنترل و تشدید نور قلمروهای مورانشیا و روحی.</p>
<p style="direction:rtl">  3- <em>دستیازیهای انرژی</em> &mdash; ملودی تولید شده به وسیلۀ مهار ماهرانۀ انرژیهای مورانشیا و روحی.</p>
<p style="direction:rtl">  4- <em>سمفونیهای رنگین</em> &mdash; ملودی رنگین فام مورانشیا. این در زمرۀ بالاترین دستاوردهای نوازندگان سماوی است.</p>
<p style="direction:rtl">  5- <em>توازن ارواح مرتبط</em> &mdash; ترتیب و ارتباط انواع مختلف موجودات مورانشیا و روحی، خود ملودیهای شکوهمندی ایجاد می&zwnj;کند.</p>
<p style="direction:rtl">  6- <em>ملودی اندیشه</em> &mdash; فکر کردن به اندیشه&zwnj;های روحی می&zwnj;تواند آنقدر کامل شود که در ملودیهای هاونا شکوفا گردد.</p>
<p style="direction:rtl">  7- <em>موسیقی فضا</em> &mdash; با میزان سازی صحیح، ملودیهای سایر کرات می&zwnj;توانند در مدارهای پخش جهانی دریافت شوند.</p>
</blockquote>
<p style="direction:rtl">  بیش از یکصد هزار نوع صدا، رنگ، و تغییر و تبدیل انرژی وجود دارد، تکنیکهایی که با کاربرد آلات موسیقی توسط بشر قابل مقایسه&zwnj;اند. رقصهای گروهی شما بدون شک نمایانگر یک تلاش بدوی و عجیب و غریب مخلوقات مادی برای دستیابی به توازن سماویِ جایگزینیِ موجود و ترتیب شخصیت می&zwnj;باشد. پنج شکل دیگر ملودی مورانشیا به وسیلۀ مکانیسم حسی بدنهای مادی شناخته نمی&zwnj;شوند.</p>
<p style="direction:rtl">  هارمونی، موسیقی هفت سطح ارتباط آهنگین، یک قانون جهانی ارتباط روحی است. موسیقی، نظیر آنچه انسانهای یورنشیا می&zwnj;فهمند، بالاترین تجلی خود را در مدارس جروسم، ستاد مرکزی سیستم، می&zwnj;یابد. در آنجا موجودات نیمه مادی آواهای دلنشین صدا را فرا می&zwnj;گیرند. انسانها نسبت به اشکال دیگر ملودی مورانشیا و آواهای دلنشین سماوی واکنش نشان نمی&zwnj;دهند.</p>
<p style="direction:rtl">  قدردانی موسیقی در یورنشیا هم فیزیکی و هم معنوی است؛ و نوازندگان بشری شما کار زیادی کرده&zwnj;اند تا دوست داشتن موسیقی را از تک نوازی بدوی نیاکان اولیۀ شما به سطوح بالاتر قدردانی از صدا ارتقا دهند. اکثریت انسانهای یورنشیا نسبت به موسیقی به اندازۀ زیاد با عضله&zwnj;های مادی و به قدر کم با ذهن و روح واکنش نشان می&zwnj;دهند. اما بیش از سی و پنج هزار سال است که در قدردانی از موسیقی پیشرفتی مداوم وجود داشته است.</p>
<p style="direction:rtl">  ضرب و مکث خوش آهنگ نمایانگر یک گذار از موسیقی تک نوازی انسان بدوی به توازن پرشور و حال و ملودیهای پرمعنی نوازندگان دوران بعد شما است. این انواع پیشین ریتم، واکنش حس دوستدار موسیقی را بدون در پی داشتن اِعمال نیروهای بالاتر عقلانیِ قدردانی از هارمونی تحریک می&zwnj;کند و لذا بیشتر به طور کلی برای افراد ناآزموده یا از نظر معنوی سست جذابیت دارد.</p>
<p style="direction:rtl">  بهترین موسیقی یورنشیا فقط یک پژواک زودگذر از قطعات موسیقی پرعظمت است که توسط همکاران آسمانی موسیقیدانهای شما شنیده می&zwnj;شود. آنها فقط قطعاتی از این آواهای خوشایند نیروهای مورانشیا را به صورت ملودیهای موسیقی صدای هارمونیک روی رکورد باقی گذارده&zwnj;اند. موسیقی روحی مورانشیا کلیۀ هفت سبک بیان و پخش را به طور نامکرر به کار نمی&zwnj;برد، به طوری که ذهن بشری در هر تلاشی برای کاستن این ملودیهای کرات بالاتر به نتهای صرف صدای موسیقی به اندازۀ زیادی در محدودیت قرار می&zwnj;گیرد. چنین تلاشی همانند این است که سعی شود قطعات موسیقی یک ارکستر بزرگ به وسیلۀ یک آلت موسیقی تنها نواخته شود.</p>
<p style="direction:rtl">  در حالی که شما ملودیهای زیبایی را در یورنشیا گردآوری نموده&zwnj;اید، هنوز در زمینۀ موسیقی حتی تا حد بسیاری از سیارات همسایۀ خود در سِتانیا پیشرفت نکرده&zwnj;اید. اگر آدم و حوا فقط بقا یافته بودند، در آن صورت می&zwnj;توانستید موسیقی واقعی را داشته باشید. اما هدیۀ هارمونی که در طبیعت خود بسیار بزرگ است، چنان توسط تیره&zwnj;هایی از تمایلات غیرموسیقی رقیق شده است که در میان هر هزار حیات انسانی فقط یکی نسبت به هارمونی قدردانی زیادی به عمل می&zwnj;آورد. اما دلسرد نشوید؛ ممکن است روزی یک موسیقیدان واقعی در یورنشیا ظاهر شود، و مردمان زیادی مسحور قطعات پرشکوه ملودیهای او خواهند شد. یک چنین انسانی می&zwnj;تواند برای همیشه مسیر تمامی یک ملت و حتی تمامی دنیای متمدن را تغییر دهد. این واقعاً صحت دارد، &rdquo;ترانه از نیروی دگرگونی تمام یک دنیا برخوردار است.&ldquo; موسیقی برای همیشه زبان جهانی انسانها، فرشتگان، و ارواح باقی خواهد ماند. هارمونی سخن هاونا است.</p>
<div class="c1">
<h4 style="direction:rtl">2- بازتولید کنندگان آسمانی</h4></div>

<p style="direction:rtl">  انسان فانی به سختی می&zwnj;تواند به چیزی بیش از یک درک ناکافی و نادرست از عملکردهای بازتولید کنندگان آسمانی امید داشته باشد. من باید تلاش کنم از طریق سمبولیسم ناکامل و محدود زبان مادی شما آن را توضیح دهم. دنیای روح - مورانشیا از هزار و یک چیز بسیار ارزشمند برخوردار است، چیزهایی که دارای ارزش بازسازی هستند اما در یورنشیا ناشناخته&zwnj;اند، تجاربی که به رستۀ فعالیتهایی تعلق دارند که به سختی &rdquo;به ذهن انسان خطور می&zwnj;کند&ldquo;، آن واقعیتهایی که خداوند برای آنهایی که از زندگی در جسم بقا یابند آماده نگاه داشته است.</p>
<p style="direction:rtl">  هفت گروه بازتولید کنندگان آسمانی وجود دارد، و من سعی می&zwnj;کنم کار آنها را از طریق طبقه&zwnj;بندی زیر توصیف کنم:</p>
<blockquote>
<p style="direction:rtl">  1- <em>خوانندگان</em> &mdash; هارمونیستهایی که هارمونیهای مشخص گذشته را تکرار می&zwnj;کنند و ملودیهای زمان حال را اجرا می&zwnj;کنند. اما این تماماً در سطح مورانشیا به اجرا در می&zwnj;آید.</p>
<p style="direction:rtl">  2- <em>کارگران رنگ</em> &mdash; آن هنرمندان نور و سایه که ممکن است آنان را نقشه نگار و نقاش بنامید، هنرمندانی که مناظر موقت و قسمتهای گذرا را برای لذت آیندۀ مورانشیا حفظ می&zwnj;کنند.</p>
<p style="direction:rtl">  3- <em>به تصویر درآورندگان نور</em> &mdash; سازندگان پدیده&zwnj;های واقعیِ نیمه روحیِ حفظ شده که در توصیف آنها تصاویر متحرک بسیار بدوی می&zwnj;باشند.</p>
<p style="direction:rtl">  4- <em>سازندگان مراسم باشکوه تاریخی </em>&mdash; آنهایی که به طور دراماتیک رخدادهای بسیار مهم وقایع جهان و تاریخ را بازسازی می&zwnj;کنند.</p>
<p style="direction:rtl">  5- <em>هنرمندان پیشگو</em> &mdash; آنهایی که معانی تاریخ را به سوی آینده منعکس می&zwnj;کنند.</p>
<p style="direction:rtl">  6- <em>نقل کنندگان داستان حیات</em> &mdash; آنهایی که معنی و اهمیت تجربۀ زندگی را زنده نگاه می&zwnj;دارند. بازتاب تجارب شخصی کنونی به سوی دستیابی به ارزشها در آینده.</p>
<p style="direction:rtl">  7- <em>مجریان اداری</em> &mdash; آنهایی که اهمیت فلسفۀ دولتی و تکنیک اداری را شرح می&zwnj;دهند، نمایش پردازان آسمانی حاکمیت.</p>
</blockquote>
<p style="direction:rtl">  بازتولید کنندگان آسمانی غالب اوقات و به طور مؤثر در تلفیق خلاصه&zwnj;سازی حافظه با برخی اشکال آسایش خاطر و دگرسویی شخصیت با مدیران بازگشت تشریک مساعی می&zwnj;نمایند. این بازتولید کنندگان در مقابل گردهمایی بزرگ مورانشیا و نشست ارواح گاهی اوقات در مراسمی باشکوه که نمایانگر هدف چنین گردهماییهایی است تجمع می&zwnj;نمایند. من به تازگی شاهد چنین نمایشی پرشکوه که طی آن بیش از یک میلیون هنرپیشه تسلسلی از هزار صحنه را به اجرا درآوردند بودم.</p>
<p style="direction:rtl">  آموزگاران والاتر خرد و خادمان دوران گذار از این گروههای متنوع بازتولید کنندگان در فعالیتهای آموزشی مورانشیایی خود آزادانه و به طور مؤثر استفاده می&zwnj;کنند. اما تمامی تلاشهای آنان به تصویرسازی موقت اختصاص ندارد. بخش عمدۀ کار آنان از طبیعتی دائمی برخوردار است و برای همیشه برای تمامی زمان آینده به صورت یک میراث باقی خواهد ماند. این هنروران آنقدر از هنرهای مختلف بهره&zwnj;مندند که هنگامی که به طور دسته جمعی عمل می&zwnj;کنند قادرند یک زمانه را از نو به نمایش درآورند، و در تشریک مساعی با خادمان سرافی در واقع می&zwnj;توانند ارزشهای جاودانۀ دنیای روح را برای پیشگویان انسانی زمان به تصویر درآورند.</p>
<div class="c1">
<h4 style="direction:rtl">3- سازندگان الهی</h4></div>

<p style="direction:rtl">  شهرهایی وجود دارند که &rdquo;معمار و سازندۀ آنها خداوند است.&ldquo; ما قرینۀ روحی تمامی چیزهایی را که شما انسانها با آن آشنا هستید و به گونه&zwnj;ای وصف&zwnj;ناپذیر بیشتر دارا می&zwnj;باشیم. ما از منزل، رفاه روحی، و ضروریات مورانشیا برخورداریم. برای هر خشنودی مادی که انسانها قادر به لذت بردن از آن هستند، ما دارای هزاران واقعیت معنوی که در خدمت اغنا و رشد وجود ما است هستیم. سازندگان الهی در هفت گروه عمل می&zwnj;کنند:</p>
<blockquote>
<p style="direction:rtl">  1- <em>طراحان و سازندگان منزل</em> &mdash; آنهایی که منزلگاههایی را که به افراد و گروههای کاری تخصیص می&zwnj;یابد می&zwnj;سازند و تغییر مدل می&zwnj;دهند. این مساکن مورانشیا و روحی واقعی هستند. آنها برای دامنۀ کوتاه دید شما نامرئی هستند، اما برای ما بسیار واقعی و زیبا می&zwnj;باشند. کلیۀ موجودات روحی تا حد مشخصی می&zwnj;توانند برخی جزئیات طراحی و ساختن خانه&zwnj;های مورانشیا یا روحی خود را با سازندگان در میان بگذارند. این منازل مطابق نیازهای مخلوقات مورانشیا یا روحی که در آنها سکنی خواهند گزید مجهز و تزیین می&zwnj;شوند. تنوع فراوان و فرصت کافی برای ابراز ذوق و سلیقۀ فردی در کلیۀ این ساختمانها وجود دارد.</p>
<p style="direction:rtl">  2- <em>سازندگان حرفه&zwnj;ای</em> &mdash; آنهایی که در طراحی و سوار کردن منازل کارگران معمول و عادی قلمروهای روحی و مورانشیا عمل می&zwnj;کنند. این سازندگان با آنهایی که کارگاهها و سایر کارخانه&zwnj;های صنعتی یورنشیا را می&zwnj;سازند قابل مقایسه هستند. کرات انتقالی از یک کارکرد ضروری خدمت متقابل و تقسیم کار تخصصی برخوردارند. ما همگی همه کاری را انجام نمی&zwnj;دهیم. در میان موجودات مورانشیا و ارواح در حال تکامل تنوع کار وجود دارد، و این سازندگان حرفه&zwnj;ای نه تنها کارگاههای بهتری می&zwnj;سازند بلکه به پیشرفت حرفه&zwnj;ای کارگر کمک می&zwnj;کنند.</p>
<p style="direction:rtl">  3- <em>سازندگان نمایش</em>. در طول ایام استراحت عمارات قول پیکری به کار گرفته می&zwnj;شوند، آنچه که انسانها تفریح و از جهتی بازی می&zwnj;نامند. امکانی به منظور ایجاد شرایط مناسب برای مدیران بازگشت، بذله گویان کرات مورانشیا، فراهم شده است. اینها همان کرات گذار هستند که آموزش موجودات فرازگرا که به تازگی از سیارات تکاملی برداشته شده&zwnj;اند در آنها انجام می&zwnj;شود. حتی ارواح بالاتر در طول دوره&zwnj;های شارژ شدن مجدد از انرژی روحی، در یک شکل مشخص از مزاح یاد آورنده درگیر می&zwnj;شوند.</p>
<p style="direction:rtl">  4- <em>سازندگان پرستش</em> &mdash; آرشیتکتهای باتجربۀ معابد روحی و مورانشیا. تمامی کرات صعود انسانی از معابد پرستش برخوردارند و آنها زیباترین آفرینشهای قلمروهای مورانشیا و کرات روح هستند.</p>
<p style="direction:rtl">  5- <em>سازندگان آموزش</em> &mdash; آنهایی که ستاد مرکزی آموزش مورانشیا و فراگیری پیشرفتۀ روحی را می&zwnj;سازند. همیشه راه برای کسب دانش بیشتر، کسب اطلاعات بیشتر پیرامون کار کنونی و آیندۀ فرد و نیز دانش فرهنگی جهانی باز است. این اطلاعاتی است که طوری طراحی شده که انسانهای فرازگرا را شهروندان باهوش&zwnj;تر و مؤثرتر کرات مورانشیا و روحی گرداند.</p>
<p style="direction:rtl">  6- <em>برنامه&zwnj;ریزان </em>مورانشیا &mdash; آنهایی که برای ارتباط هماهنگ کلیۀ شخصیتهای تمامی قلمروها، آنطور که در هر لحظه در هر کره حاضر هستند، می&zwnj;سازند. این برنامه&zwnj;ریزان با سرپرستان نیرویی مورانشیا تشریک مساعی می&zwnj;کنند تا هماهنگی حیات پیشرفتۀ مورانشیا را غنی سازند.</p>
<p style="direction:rtl">  7- <em>سازندگان مکانهای عمومی</em> &mdash; هنرورانی که مکانهای برگزیدۀ تجمع غیر از مکانهای پرستشی را طراحی نموده و می&zwnj;سازند. مکانهای تجمع همگانی بزرگ و باشکوه هستند.</p>
</blockquote>
<p style="direction:rtl">  در حالی که این بناها و تزیینات آنها برای درک حسی انسانهای مادی دقیقاً واقعی نیستند، برای ما بسیار واقعی هستند. اگر شما قادر بودید جسماً آنجا باشید، نمی&zwnj;توانستید این معابد را ببینید. با این وجود کلیۀ این آفرینشهای فوق مادی عملاً آنجا هستند و ما به وضوح آنها را تشخیص می&zwnj;دهیم و به همان اندازه کاملاً از آنها لذت می&zwnj;بریم.</p>
<div class="c1">
<h4 style="direction:rtl">4- ثبت کنندگان اندیشه</h4></div>

<p style="direction:rtl">  این هنروران وقف حفظ و بازتولید اندیشۀ برتر قلمروها هستند و در هفت گروه عمل می&zwnj;کنند:</p>
<blockquote>
<p style="direction:rtl">  1- <em>حافظان اندیشه</em>. اینها هنرورانی هستند که وقف اندیشۀ بالاتر قلمروها هستند. در کرات مورانشیا آنها به راستی گوهرهای فعالیتهای فکری را گرامی می&zwnj;دارند. من پیش از دیدار نخست از یورنشیا اسنادی را دیدم و پخشهای اندیشه پردازی برخی از افکار بزرگ این سیاره را شنیدم. ثبت کنندگان اندیشه چنین ایده&zwnj;های متعالی را به زبان یوورسا حفظ می&zwnj;کنند.</p>
<p style="direction:rtl">  هر ابرجهان زبان خود را دارا است، زبانی که توسط شخصیتهای آن تکلم می&zwnj;شود و در سراسر نواحی آن متداول است. در ابرجهان ما این به عنوان زبان یوورسا شناخته شده است. هر جهان محلی نیز زبان خود را دارد. کلیۀ رسته&zwnj;های بالاتر نبادان دو زبانه هستند و به زبان نبادان و زبان یوورسا هر دو تکلم می&zwnj;کنند. هنگامی که دو فرد از جهانهای محلی متفاوت ملاقات می&zwnj;کنند، به زبان یوورسا گفت و شنود می&zwnj;کنند. با این وجود، اگر یکی از آنها از ابرجهان دیگری بیاید، باید به یک مترجم متوسل شوند. در جهان مرکزی نیاز اندکی به زبان وجود دارد. در آنجا فهم کامل و تمام عیاری وجود دارد. در آنجا فقط خدایان به طور کامل فهم نمی&zwnj;شوند. به ما آموخته شده که یک دیدار تصادفی در بهشت بیش از آنچه که طی هزار سال توسط زبان انسانی گفت و شنود شود درک متقابل ایجاد می کند. حتی در سلوینگتون ما &rdquo;آنطور که شناخته شده&zwnj;ایم می&zwnj;دانیم.&ldquo;</p>
<p style="direction:rtl">  توان ترجمۀ اندیشه به شکل زبان در کرات مورانشیا و روح فراتر از درک انسانی است. ما میزان تبدیل اندیشه به یک سند دائم را می&zwnj;توانیم آنقدر توسط ثبت کنندگان خبره سرعت دهیم که برابر بیش از نیم میلیون لغت یا سمبل فکری می&zwnj;تواند در یک دقیقۀ زمان یورنشیا ثبت گردد. این زبانهای جهان بارها سرشارتر از مکالمات کرات در حال تکامل هستند. سمبلهای مفهومی یوورسا بیش از یک میلیارد حرف را در بر می&zwnj;گیرند، گر چه الفبای اصلی فقط شامل هفتاد سمبل است. زبان نبادان زیاد چنین مفصل نیست. تعداد سمبلهای اصلی یا حروف الفبا چهل و هشت عدد است.</p>
<p style="direction:rtl">  2- <em>ثبت کنندگان مفهوم</em>. این گروه ثانویۀ ثبت کنندگان به حفظ تصویرهای مفهومی، الگوهای نظری، توجه دارند. این یک شکل از ثبت دائم است که در گسترۀ یورنشیا ناشناخته است، و به وسیلۀ این روش من در عرض یک ساعت به وقت شما می&zwnj;توانم دانش بیشتری نسبت به آنچه که شما در مدت یکصد سال از مطالعۀ دقیق زبان نوشتاری معمول کسب می&zwnj;کنید کسب کنم.</p>
<p style="direction:rtl">  3- <em>ثبت کنندگان اندیشه &zwnj;نگار</em>. ما معادل کلمۀ نوشتاری و گفتاری شما را هر دو دارا هستیم، اما در حفظ اندیشه ما معمولاً تکنیکهای تصویر نگاری مفهوم و اندیشه نگاری را به کار می&zwnj;بندیم. آنهایی که اندیشه نگاری را حفظ می&zwnj;کنند قادرند هزار برابر کار ثبت کنندگان مفهوم را بهبود بخشند.</p>
<p style="direction:rtl">  4- <em>ترویج دهندگان سخنوری</em>. این گروه از ثبت کنندگان از طریق فن بیان مشغول به کار حفظ اندیشه به منظور بازتولید هستند. اما در زبان نبادان ما در عرض نیم ساعت سخنرانی می&zwnj;توانیم تمامی محتوای صحبت سراسر زندگی یک انسان یورنشیا را عرضه کنیم. تنها امید شما برای درک این مسائل این است که مکث کنید و تکنیک زندگی نابسامان و بی&zwnj;معنی ایده&zwnj;آلتان را مورد ملاحظه قرار دهید &mdash; که چطور می&zwnj;توانید در عرض چند ثانیه سالها تجربه را در این خیال پردازیهای شبانه درنوردید.</p>
<p style="direction:rtl">  سخنوری دنیای روح یکی از فیضهای نادر است که در انتظار شماهایی است که فقط نطقهای بدوی و پرخطای یورنشیا را شنیده&zwnj;اید. در خطابه&zwnj;های سلوینگتون و ایدنشیا که فراتر از توصیف الهام برانگیزند، توازن موسیقی و بیان خوش الحان وجود دارد. این مفاهیم سوزان همانند گوهرهای زیبا در تاجهای پرشکوه می&zwnj;باشند. اما من توان انجام آن را ندارم! من نمی&zwnj;توانم به ذهن بشر وسعت و عمق این واقعیات دنیای دیگر را تفهیم کنم!</p>
<p style="direction:rtl">  5- <em>مدیران پخش برنامه</em>. پخش برنامه&zwnj;های بهشت، ابرجهان، و جهانهای محلی تحت سرپرستی کلی این گروه از حافظان اندیشه قرار دارد. آنها به عنوان بازرسان و ویرایشگران و نیز هماهنگ کنندگان مطلبِ پخش خدمت می&zwnj;کنند، و تمامی پخش برنامه&zwnj;های بهشت را برای ابرجهان تطبیق می&zwnj;دهند و پخشهای قدمای ایامها را به زبانهای خاص جهانهای محلی تطبیق داده و ترجمه می&zwnj;کنند.</p>
<p style="direction:rtl">  پخش برنامه&zwnj;های جهان محلی همچنین باید توسط سیستمها و تک تک سیارات برای دریافت تغییر و تبدیل داده شود. فرستادن این گزارشات فضایی به دقت تحت نظارت است، و همیشه یک ثبت ثانویه موجود است تا نسبت به دریافت صحیح هر گزارش در هر کره در یک مدار مشخص اطمینان حاصل شود. این مدیران پخش از نظر تکنیکی در کاربرد جریانات فضا برای کلیۀ مقاصد ارتباطیِ اطلاعاتی تخصص دارند.</p>
<p style="direction:rtl">  6- <em>ثبت کنندگان ریتم</em>. یورنشیاییها بدون شک این هنرمندان را شاعر می&zwnj;نامند، گر چه کار آنها بسیار متفاوت و تقریباً بی&zwnj;اندازه از سرایشهای شعری شما برتر است. ریتم برای موجودات مورانشیا و روحی کمتر فرساینده است، و لذا مکرراً تلاش می&zwnj;شود تا از طریق اجرای کارهای بیشمار در شکل ریتم&zwnj;دار راندمان افزایش یابد و نیز بر لذت افزوده شود. من فقط آرزو دارم که شما از امتیاز شنیدن برخی از پخشهای شاعرانۀ تجمعات ایدنشیا برخوردار شوید و از غنای رنگ و جلوۀ نوابغ کوکبه که استادان این شکل زیبای بیان فردی و توازن اجتماعی هستند بهره&zwnj;مند گردید.</p>
<p style="direction:rtl">  7- <em>ثبت کنندگان مورانشیا</em>. من نمی&zwnj;دانم چگونه برای ذهن انسانی کارکرد این گروه مهم ثبت کنندگان اندیشه را که به کار حفظ تصاویر گروهی گروه&zwnj;بندیهای متنوع امور مورانشیا و کارکردهای روحی تخصیص یافته&zwnj;اند بیان کنم. در یک بیان بدوی، آنها عکاسان گروهی کرات انتقال هستند. آنها صحنه&zwnj;های مهم و روابط این اعصار پیشرونده را برای آینده حفظ می&zwnj;کنند، و آنها را در آرشیوهای تالارهای ثبت مورانشیا نگاهداری می&zwnj;کنند.</p>
</blockquote>
<div class="c1">
<h4 style="direction:rtl">5- مهار کنندگان انرژی</h4></div>

<p style="direction:rtl">  این هنروران جالب و کارآمد در هر نوع انرژی &mdash; فیزیکی، فکری، و روحی &mdash; درگیرند.</p>
<p style="direction:rtl">  1- <em>مهار کنندگان انرژی فیزیکی</em>. مهار کنندگان انرژی فیزیکی برای ادوار طولانی با مدیران نیرو خدمت می&zwnj;کنند و در سیطره و کنترل فازهای بسیار انرژی فیزیکی خبره هستند. آنها با سه جریان اساسی و سی شعبۀ مجزای انرژی ابرجهانها آشنا هستند. این موجودات برای سرپرستان نیروییِ مورانشیاییِ کرات انتقالی دستیارانی پرارزش هستند. آنها دانشجویان باپشتکار پرتوهای کیهانی بهشت هستند.</p>
<p style="direction:rtl">  2- <em>مهار کنندگان انرژی ذهنی</em>. اینها متخصصان ارتباط بین موجودات مورانشیا و سایر انواع موجودات هوشمند هستند. این شکل از ارتباط میان انسانها عملاً در یورنشیا ناموجود است. اینها متخصصانی هستند که توان موجودات فرازگرای مورانشیا را برای ارتباط با یکدیگر افزایش می&zwnj;دهند، و کار آنها شامل ماجراهای بی&zwnj;همتای بیشمار در پیوند نیروی عقلانی است که بسیار فراتر از توان توصیف من برای ذهن مادی است. این هنروران دانشجویان تیزهوش مدارهای ذهنی روح بیکران هستند.</p>
<p style="direction:rtl">  3- <em>مهار کنندگان انرژی روحی</em>. مهار کنندگان انرژی روحی یک گروه جالب توجه هستند. انرژی روحی مطابق قوانین پایدار عمل می&zwnj;کند، درست همانطور که انرژی فیزیکی چنین عمل می&zwnj;کند. بدین معنی که نیروی روحی، هنگامی که مورد مطالعه قرار گیرد، استنتاجات قابل اطمینانی به بار می&zwnj;آورد و می&zwnj;تواند به طور دقیق مورد برخورد قرار گیرد، درست همانطور که انرژیهای فیزیکی می&zwnj;توانند چنین کنند. در دنیای روح همانقدر قوانین قطعی و قابل اطمینان وجود دارند که در قلمروهای مادی یافت می&zwnj;شوند. در طول چند میلیون سال گذشته بسیاری تکنیکهای بهبود یافته که بر انرژی روحی حاکم است، و آنطور که به موجودات مورانشیا و سایر انواع موجودات آسمانی در سراسر جهانها اطلاق می&zwnj;شود، برای دریافت انرژی روحی توسط این دانشجویان قوانین بنیادین پسر جاودان به وجود آمده است.</p>
<p style="direction:rtl">  4- <em>مهار کنندگان ترکیبات</em>. این گروه ماجراجوی موجودات بسیار آموزش یافته است که به پیوند عملی سه فاز اولیۀ انرژی الهی که به صورت انرژیهای فیزیکی، فکری، و روحی در سراسر جهانها آشکار است اختصاص دارد. اینها شخصیتهای تیزهوشی هستند که در واقع در جستجوی اکتشاف حضور ایزد متعال در جهان می&zwnj;باشند، چرا که در این شخصیت الهی، یگانگی تجربی تمامی ربانیت بزرگ جهانی باید به وقوع بپیوندد. و تا حد معینی این هنروران در ایام اخیر تا اندازه&zwnj;ای موفقیت داشته&zwnj;اند.</p>
<p style="direction:rtl">  5- <em>مشاوران ترابری</em>. این گروه از مشاوران تکنیکی در تشریک مساعی با دانشجویان ستاره&zwnj;ای در کار تعیین مسیرها و نیز کمک نمودن به رئیسان ترابری در کرات فضا برای سرافیمهای انتقال بسیار متبحرند. آنها سرپرستان ترافیک کرات هستند و در کلیۀ کرات مسکونی حضور دارند. یک گروه هفتاد نفرۀ مشاوران ترابری به یورنشیا خدمت می&zwnj;کنند.</p>
<p style="direction:rtl">  6- <em>متخصصان ارتباطات</em>. یک گروه دوازده نفره از تکنیسینهای ارتباطات بین سیاره&zwnj;ای و بین جهانی به همین ترتیب به یورنشیا خدمت می&zwnj;کنند. این موجودات بسیار باتجربه در دانش قوانین انتقال و تداخل، آنطور که به ارتباطات عالم مربوط می&zwnj;شود، متبحرند. این گروه در کلیۀ اشکال پیامهای فضایی به استثنای آنهایی که به جاذبه و پیام آوران منفرد مربوط می&zwnj;شود درگیر هستند. در یورنشیا بیشتر کارهای آنان باید از طریق مدار فرشتگان اعظم انجام پذیرد.</p>
<p style="direction:rtl">  7- <em>آموزگاران استراحت</em>. استراحت الهی به تکنیک دریافت انرژی روحی مربوط است. انرژی مورانشیا و روحی باید با همان قطعیت انرژی فیزیکی دوباره لبریز شود، اما نه به همان دلایل. من در تلاش خویش برای آگاه ساختن شما الزاماً مجبورم نمونه&zwnj;های بدوی را به کار بندم. با این حال، ما که به دنیای روح تعلق داریم باید گهگاه فعالیتهای معمول خود را متوقف نموده و خود به مکانهای مناسب دیدار برویم و در آنجا به استراحت الهی وارد شویم و بدین گونه انرژیهای تحلیل رفتۀ خود را باز یابیم.</p>
<p style="direction:rtl">  شما هنگام ورود به کرات قصر و پس از این که موجودات مورانشیا شدید و شروع به تجربه نمودن تکنیک امور روحی کردید، اولین دروس خود را پیرامون این امور دریافت خواهید کرد. شما در مورد درونی&zwnj;ترین دایرۀ هاونا می&zwnj;دانید و این که بعد از این که رهنوردان فضا دایره&zwnj;های پیشین را طی نمودند، باید به استراحت طولانی و جانبخش بهشت وارد شوند. این فقط یک الزام تکنیکی انتقال از دوران زندگی زمان به خدمت ابدیت نیست، بلکه همچنین یک ضرورت است، یک شکل از استراحت است که برای باز یافتن انرژیهای از دست رفته که لازمۀ مراحل نهایی تجربۀ صعود است و برای ذخیره ساختن نیروی روحی برای مرحلۀ بعدی دوران زندگی بی&zwnj;پایان مورد نیاز است.</p>
<p style="direction:rtl">  این مهار کنندگان انرژی همچنین به صدها طریق دیگر که بسیار بیشمارتر از آن هستند که برشمرده شوند، عمل می&zwnj;کنند. برخی از آنها عبارتند از مشاوره دادن به فرشتگان سراف، کروب، و سنوب پیرامون مؤثرترین شیوه&zwnj;های دریافت انرژی و حفظ مفیدترین توازنهای نیروهای ناهمگن میان کروبیان فعال و سنوبیمهای غیرفعال. این متخصصان به طرق بسیار دیگر مخلوقات مورانشیا و روحی را در تلاششان برای فهم استراحت الهی که برای کاربرد مؤثر انرژیهای اساسی فضا بسیار ضروری است یاری می&zwnj;رسانند.</p>
<div class="c1">
<h4 style="direction:rtl">6- طراحان و تزیین کنندگان</h4></div>

<p style="direction:rtl">  چقدر آرزو داشتم می&zwnj;دانستم چطور کار زیبای این هنروران بی&zwnj;همتا را توصیف کنم! هر تلاشی از سوی من برای توضیح کار تزیین روحی فقط برای ذهن مادی یاد آورندۀ تلاشهای ناچیز ولی ارزشمند خودتان برای انجام این کارها در کرۀ ذهنی و مادی شما است.</p>
<p style="direction:rtl">  این گروه، ضمن این که بیش از هزار شعبۀ فعالیت را در بر می&zwnj;گیرد، تحت هفت گروه عمدۀ زیرین گروه&zwnj;بندی می&zwnj;شود:</p>
<blockquote>
<p style="direction:rtl">  1- <em>صنعتگران رنگ</em>. اینان آنهایی هستند که ده هزار رنگ از تصویر روحی را که پیامهای بدیع زیبایی موزون آن طنین&zwnj;افکن است می&zwnj;سازند. سوا از فهم رنگ هیچ چیز در تجربۀ بشری وجود ندارد که بتوان این فعالیتها را با آنها مقایسه نمود.</p>
<p style="direction:rtl">  2- <em>طراحان صدا</em>.امواج روحی که از ماهیت گوناگون و قدردانی از مورانشیا برخوردارند به وسیلۀ این طراحان آنچه که شما صدا می&zwnj;نامید شناسا می&zwnj;گردند. این ارتعاشات در واقع بازتابهای پرشکوه روح - روانهای بی&zwnj;شائبه و پر جلال گروههای آسمانی می&zwnj;باشند.</p>
<p style="direction:rtl">  3- <em>طراحان احساس</em>. این بهبود دهندگان و حافظان احساس آنهایی هستند که عواطف مورانشیا و احساسات ربانیت را برای مطالعه و تهذیب فرزندان زمان و برای الهام و زیباسازی پیشروندگان مورانشیا و ارواحِ در حال پیشروی حفظ می&zwnj;کنند.</p>
<p style="direction:rtl">  4- <em>هنرمندان رایحه</em>. این مقایسۀ فعالیتهای آسمانی روح با شناخت فیزیکی بوهای شیمیایی در واقع تأسف&zwnj;آور است، اما انسانهای یورنشیا به سختی می&zwnj;توانند این کار خدماتی را با هر نام دیگر بشناسند. این هنروران سمفونیهای گوناگون خود را برای تزکیه و شادمانی فرزندان پیشروندۀ نور به وجود می&zwnj;آورند. شما هیچ چیز در کرۀ زمین ندارید که بتوان این نوع از عظمت روحی را حتی اندکی با آن مقایسه نمود.</p>
<p style="direction:rtl">  5- <em>پیرایندگان وجود</em>. این هنروران با هنرهای خود تزیینی یا تکنیک زیباسازی مخلوق مشغول نیستند. آنها وقف ایجاد واکنشهای فراوان و شادی بخش در فرد فرد مخلوقات مورانشیا و روحی از طریق به نمایش در آوردن اهمیت رابطه به وسیلۀ ارزشهای مربوط به جایگاه که به مرتبتهای مختلف مورانشیا و روحی در گروههای مختلط این موجودات گوناگون تخصیص داده شده می&zwnj;باشند. این هنرمندان، همانطور که شما نتهای زندۀ موسیقی، بوها، و مناظر را مرتب می&zwnj;کنید، موجودات فوق مادی را می&zwnj;آرایند و سپس آنها را در سرودهای پرشکوه در می&zwnj;آمیزند.</p>
<p style="direction:rtl">  6- <em>طراحان طعم</em>. و چگونه می&zwnj;توان پیرامون این هنرمندان با شما سخن گفت! من می&zwnj;توانم اندکی نظر دهم که آنها بهبود دهندگان طعم مورانشیا هستند، و آنها همچنین تلاش می&zwnj;کنند که قدردانی از زیبایی را از طریق تیز ساختن حواسِ در حال تکامل روحی افزایش دهند.</p>
<p style="direction:rtl">  7- <em>ترکیب کنندگان مورانشیا</em>. اینها صنعتگران استادی هستند که وقتی سایرین تماماً کارهای مربوطۀ خود را به انجام رساندند، کارهای پایانی و تکمیلی را به مجموعۀ اثر مورانشیا اضافه می&zwnj;کنند، و بدین ترتیب به یک تصویر الهام برانگیز از آنچه به لحاظ الهی زیبا است دست می&zwnj;یابند، یک الهام پایدار برای موجودات روحی و یاران مورانشیایی آنان. اما شما پیش از آن که شروع به فهم شکوههای هنرمندانه و زیباییهای هنری کرات مورانشیا و روحی کنید باید در انتظار رهایی خود از بدن حیوانی بمانید.</p>
</blockquote>
<div class="c1">
<h4 style="direction:rtl">7- کارگران هارمونی</h4></div>

<p style="direction:rtl">  این هنرمندان با موسیقی، نقاشی، یا هیچ چیز مشابه که ممکن است گمان برید کاری ندارند. آنها درگیر مهار و سازماندهی نیروها و انرژیهای ویژه&zwnj;ای که در دنیای روح حاضرند ولی توسط انسانها شناخته نمی&zwnj;شوند می&zwnj;باشند. اگر من کمترین مبنای محتمل را برای مقایسه داشتم، سعی می&zwnj;کردم این رشتۀ منحصر به فرد دستاورد روحی را وصف کنم. اما من نومید هستم. هیچ امیدی برای بیان این گسترۀ هنروری آسمانی به اذهان انسانی وجود ندارد. با این وجود، آنچه که نمی&zwnj;تواند توصیف گردد، هنوز می&zwnj;تواند به صورت تلویحی رسانده شود:</p>
<p style="direction:rtl">  زیبایی، ریتم، و هارمونی به صورت هوشمندانه به هم مربوطند و به لحاظ معنوی مشابه&zwnj;اند. حقیقت، واقعیت، و رابطه از نظر هوشمندانه جدایی ناپذیرند و با مفاهیم فلسفی زیبایی مربوطند. نیکی، پارسایی، و عدالت از نظر فلسفی به هم مربوطند و از نظر معنوی به حقیقت زنده و زیبایی الهی وابسته&zwnj;اند.</p>
<p style="direction:rtl">  مفاهیم کیهانی فلسفۀ راستین، شرح هنروری آسمانی، یا تلاش انسانی برای آشکار ساختن شناخت بشری از زیبایی الهی، اگر چنین پیشرفتِ مورد تلاش قرار گرفتۀ مخلوق یگانه نباشد، هرگز نمی&zwnj;تواند به راستی رضایتبخش باشد. این نشانه&zwnj;های اشتیاق الهی در درون مخلوق در حال تکامل ممکن است از نظر عقلانی حقیقی، از نظر عاطفی زیبا، و به لحاظ معنوی نیکو باشد؛ اما روح واقعیِ بیان غایب است، مگر این که این واقعیات حقیقت، معانی زیبایی، و ارزشهای نیکی در تجربۀ زندگی هنرور، دانشمند، یا فیلسوف یگانه باشد.</p>
<p style="direction:rtl">  این کیفیتهای الهی به طور کامل و مطلق در خداوند یگانه&zwnj;اند. و هر انسان یا فرشتۀ خداشناس از پتانسیل نامحدود ابراز خود در سطوح پیوسته پیش روندۀ خود شکوفایی یگانه شده از طریق تکنیک دستیابی پایان ناپذیر خداگونگی &mdash; آمیختن تجربی در تجربۀ تکاملی حقیقت ابدی، زیبایی جهانی، و نیکی الهی &mdash; برخوردار است.</p>
<div class="c1">
<h4 style="direction:rtl">8- آرمانهای انسانی و دستاوردهای مورانشیا</h4></div>

<p style="direction:rtl">  اگر چه هنروران سماوی شخصاً در سیارات مادی همانند یورنشیا کار نمی&zwnj;کنند، گاه به گاه از ستاد مرکزی سیستم عازم می&zwnj;شوند تا افراد ذاتاً با استعداد نژادهای انسانی را یاری رسانند. این هنروران هنگامی که بدین گونه برگمارده می&zwnj;شوند، موقتاً تحت سرپرستی فرشتگان سیاره&zwnj;ایِ پیشرفت کار می&zwnj;کنند. گروههای فرشتگان سراف در تلاش برای کمک به آن هنرمندان انسانی که دارای استعدادهای ذاتی هستند و نیز از تنظیم کنندگان حاوی تجربۀ ویژه و پیشین برخوردارند با این هنروران همکاری می&zwnj;کنند.</p>
<p style="direction:rtl">  سه منبع محتمل از توان ویژۀ بشری وجود دارد: استعداد طبیعی یا ذاتی <em>همیشه</em> در انتها قرار دارد. توان ویژه هرگز هدیۀ دلخواه خدایان نیست؛ همیشه یک پایۀ نیایی برای هر استعداد برجسته وجود دارد. علاوه بر این توان طبیعی، یا مکملهای دیگر آن، ممکن است رهنمودهای تنظیم کنندۀ فکر در آن افرادی که تنظیم کنندگان ساکن در آنها تجارب واقعی و اصیل در امتداد چنین خطوطی در کرات دیگر و در مخلوقات انسانی دیگری داشته&zwnj;اند، دخیل باشد. در آن مواردی که ذهن بشری و تنظیم کنندۀ ساکن در فرد هر دو به طور خارق&zwnj;العاده ماهرند، ممکن است هنروران روحی اختیار یابند به عنوان هماهنگ کنندگان این استعدادها عمل کنند و یا این که این انسانها را یاری نموده و الهام بخشند تا در جستجوی پیوسته کامل ساز ایده&zwnj;آلها برآیند و به ایفای نقش بهبود یافتۀ خویش برای تعالی فکری عالم دست زنند.</p>
<p style="direction:rtl">  هیچ طبقۀ ممتازی در صفوف هنروران روحی وجود ندارد. صرف نظر از این که منشأ شما چقدر پایین باشد، اگر توان و استعداد ابراز را داشته باشید، همینطور که در میزان تجربۀ مورانشیا و دستیابی معنوی به سوی بالا فراز می&zwnj;یابید، به استقبال مکفی دست خواهید یافت و قدردانی درخور دریافت خواهید نمود. هیچ محدودیت وراثت بشری یا محرومیت از محیط انسانی نمی&zwnj;تواند وجود داشته باشد که دوران زندگانی مورانشیا به طور کامل آنها را جبران ننموده و کاملاً رفع نسازد. و کلیۀ چنین خشنودیهای دستاوردهای هنری و خود شکوفایی گویا از طریق تلاشهای شخصی خود شما طی پیشرفت تدریجی به وجود خواهد آمد. سرانجام آرمانهای میان مایگی تکاملی ممکن است تحقق یابند. در حالی که خدایان به طور دلخواه استعداد و توانایی به فرزندان زمان اعطا نمی&zwnj;کنند، دستیابی به ارضای کلیۀ آرزوهای والامنشانۀ آنها و خشنودی تمامی میل وافر بشری برای ابراز عالی احساساتشان را تأمین می&zwnj;سازند.</p>
<p style="direction:rtl">  اما هر موجود بشری باید این را به یاد داشته باشد: بسیاری بلند پروازیها برای پیشی گرفتن که در انسانهای در جسم میل و وسوسه ایجاد می&zwnj;کند، با همین انسانها که دوران مورانشیا و روحی خود را طی می&zwnj;کنند، تداوم نخواهد یافت. مورانشیاییهای فرازگرا یاد می&zwnj;گیرند امیال پیشین صرفاً خود خواهانه و جاه طلبیهای خودپرستانۀ خود را اجتماعی نمایند. با این وجود، آن چیزهایی را که شما با پشتکار زیاد آرزو داشتید در زمین انجام دهید ولی شرایط به طور مداوم شما را از انجام آنها محروم می&zwnj;ساخت، اگر بعد از دستیابی به بینش حقیقی موتا در دوران زندگانی مورانشیا، هنوز آرزوی انجام آنها را داشته باشید، آنگاه قطعاً هر فرصتی به طور کامل برای ارضای آرزوهای گرامی داشته شدۀ طولانی&zwnj;تان به شما عطا خواهد شد.</p>
<p style="direction:rtl">  پیش از این که انسانهای فرازگرا جهان محلی را به قصد ورود به دوران زندگانی روحی خویش ترک کنند در رابطه با هر آرزوی عقلانی، هنری، و اجتماعی یا هر بلند پروازی راستین که سطح وجود انسانی یا مورانشیایی آنان را تا آن هنگام تعیین ویژگی می&zwnj;کرد ارضا خواهند گشت. این دستاوردِ برابریِ خشنودیِ ابراز خود و شکوفایی خود است اما نه دستیابی وضعیت یکسان تجربی یا نابودی کامل فردیت مشخص در مهارت، تکنیک، و بیان. اما ناهمسانی جدید روحیِ نیل شخصی تجربی بدین گونه یکدست و برابر نمی&zwnj;شود تا این که شما آخرین دایرۀ دوران زندگانی هاونا را به پایان رسانید. و در آن هنگام ساکنان بهشت با ضرورت انطباق با آن ناهمسانی ابسونایتِ تجربۀ شخصی که فقط از طریق دستیابی گروهیِ غایتِ وضعیت مخلوق &mdash; سرنوشت روحی مرحلۀ هفتم پایان دهندگان انسانی &mdash; می&zwnj;تواند یکدست گردد، مواجه خواهند گشت.</p>
<p style="direction:rtl">  و این روایت هنروران سماوی است، آن گروه از کارگران خبرۀ دنیا دیده که با به تصویر در آوردن هنرمندانۀ زیبایی الهیِ آفرینندگان بهشت، برای زیبا سازی کرات معماری شده کار زیادی انجام می&zwnj;دهند.</p>
<p style="direction:rtl">  [نگاشته شده توسط یک فرشتۀ اعظم نبادان.]</p>
</body>
</html>
