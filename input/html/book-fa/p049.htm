<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 49 - کرات مسکونی</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 49</h1>
</div>
<div class="c1">
<h3 style="direction:rtl">کرات مسکونی</h3>
</div>

<p style="direction:rtl">  منشأ و طبیعت کلیۀ کرات مسکونیِ انسانی، تکاملی است. این کرات زمین زایش و گهوارۀ تکاملی نژادهای انسانی زمان و فضا هستند. هر واحد حیات فرازگرایانه، یک مدرسۀ راستین آموزشی برای مرحلۀ بعدی وجود می&zwnj;باشد، و این امر در مورد هر مرحلۀ صعود پیشروندۀ بهشتی انسان صدق می&zwnj;کند. به همان اندازه که این امر در تجربۀ اولیۀ انسانی در یک سیارۀ تکاملی صادق است، در مدرسۀ نهایی ملک صادقها در ستاد مرکزی جهان صدق می&zwnj;کند. این مدرسه&zwnj;ای است که انسانهای فراز یابنده تا پیش از انتقال به نظام ابرجهان و دستیابی به اولین مرحلۀ وجود روحی در آن شرکت نمی&zwnj;کنند.</p>
<p style="direction:rtl">  کلیۀ کرات مسکونی اساساً به منظور مدیریت آسمانی به سیستمهای محلی گروه&zwnj;بندی شده&zwnj;اند، و هر یک از این سیستمهای محلی به حدود هزار کرۀ تکاملی محدود است. این محدودیت با حکم قدمای ایامها صورت گرفته است، و مربوط به سیارات واقعی تکاملی که انسانهایی با وضعیت بقا روی آن زندگی می&zwnj;کنند می&zwnj;باشد. هیچکدام از کراتی که سرانجام در نور و حیات استقرار یافته&zwnj;اند و سیاراتی که در مرحلۀ پیش بشریِ پیدایش حیات واقع شده&zwnj;اند جزو این گروه محسوب نمی&zwnj;شوند.</p>
<p style="direction:rtl">  سِتانیا خود یک سیستم ناتمام است که شامل فقط 619 کرۀ مسکونی است. چنین سیاراتی مطابق ثبتشان به عنوان کرات مسکونی و به عنوان کراتی که مخلوقات صاحب اراده در آنها سکنی گزیده&zwnj;اند، به طور متوالی شماره&zwnj;بندی شده&zwnj;اند. بدین ترتیب به یورنشیا شمارۀ<em> 606 سِتانیا</em> داده شد، یعنی ششصد و ششمین کره در این سیستم محلی که در آن پروسۀ طولانی تکاملی حیات منجر به ظهور موجودات بشری گردید. سی و شش سیارۀ غیرمسکونی وجود دارند که به مرحلۀ اعطای حیات نزدیک می&zwnj;شوند و چندین سیاره وجود دارند که برای حاملین حیات اکنون در حال آماده شدن هستند. تقریباً دویست کره وجود دارند که در حال تکاملند، طوری که ظرف چند میلیون سال آینده برای کاشت حیات آماده خواهند شد.</p>
<p style="direction:rtl">  کلیۀ سیارات برای استقرار حیات انسانی مناسب نیستند. سیارات کوچکی که از میزان بالایی از چرخش محوری برخوردارند برای اسکان دادن حیات به کلی نامناسبند. در چندین سیستم فیزیکی سِتانیا، سیاراتی که به دور خورشید مرکزی می&zwnj;چرخند بیش از حد برای سکونت بزرگ هستند. جرم عظیم آنها موجب جاذبه&zwnj;ای طاقت فرسا است. بسیاری از این کرات غول&zwnj;آسا دارای اقماری هستند، گاهی اوقات شش عدد یا بیشتر. و اندازۀ این اقمار غالباً بسیار به اندازۀ یورنشیا نزدیک است، طوری که تقریباً برای سکونت ایده&zwnj;آلند.</p>
<p style="direction:rtl">  قدیمی&zwnj;ترین کرۀ مسکونی سِتانیا، کرۀ شمارۀ یک، آنُوا نام دارد، و یکی از چهل و چهار قمری است که به دور یک سیارۀ غول&zwnj;آسای تاریک می&zwnj;چرخد، اما در معرض نور ناهمسان سه خورشید همسایه قرار دارد. آنُوا در یک مرحلۀ پیشرفتۀ تمدن پیشرو می&zwnj;باشد.</p>
<div class="c1">
<h4 style="direction:rtl">1- حیات سیاره&zwnj;ای</h4></div>

<p style="direction:rtl">  تکامل جهانهای زمان و فضا تدریجی است؛ پیشرفت حیات &mdash; زمینی یا آسمانی &mdash; اختیاری یا سحرآمیز نیست. تکامل کیهانی ممکن است همیشه قابل فهم (قابل پیش&zwnj;بینی) نباشد، اما مطلقاً غیرتصادفی است.</p>
<p style="direction:rtl">  واحد بیولوژیک حیات مادی، سلول پروتوپلاسم، ارتباط جمعی انرژیهای شیمیایی، الکتریکی، و سایر انرژیهای اساسی است. فرمولهای شیمیایی در هر سیستم فرق می&zwnj;کنند، و تکنیک تولید مثل سلول زنده در هر جهان محلی اندکی متفاوت است، اما حاملین حیات همیشه کاتالیزورهای زنده&zwnj;ای هستند که واکنشهای اولیۀ حیات مادی را آغاز می&zwnj;کنند. آنها تحریک کنندگان مدارهای انرژی مادۀ زنده هستند.</p>
<p style="direction:rtl">  کلیۀ کرات یک سیستم محلی یک خویشاوندی غیرقابل اشتباه فیزیکی را آشکار می&zwnj;سازند. با این وجود، هر سیاره مقیاس حیات خود را دارد. هیچ دو سیاره&zwnj;ای دقیقاً در عطیۀ گیاهی و حیوانی یکسان نیست. این تنوعات سیاره&zwnj;ای در اقسام حیات سیستم ناشی از تصمیمات حاملین حیات می&zwnj;باشد. اما این موجودات نه دمدمی مزاجند و نه بوالهوس. جهانها مطابق قانون و نظم هدایت می&zwnj;شوند. قوانین نبادان فرامین الهی سلوینگتون هستند، و ترتیب تکاملی حیات در سِتانیا با الگوی تکاملی نبادان هم&zwnj;آوا است.</p>
<p style="direction:rtl">  تکامل قانون رشد بشری است، اما پروسۀ آن در کرات مختلف به اندازۀ زیاد فرق می&zwnj;کند. حیات گاهی اوقات در یک مرکز، و گاهی نیز در سه مرکز آغاز می&zwnj;شود، چنان که در یورنشیا شد. در کراتِ دارای اتمسفر معمولاً حیات دارای یک منشأ دریایی است، اما نه همیشه؛ این عمدتاً به وضعیت فیزیکی یک سیاره بستگی دارد. حاملین حیات در عملکرد خود برای آغاز نمودن حیات از اختیارات زیادی برخوردارند.</p>
<p style="direction:rtl">  در ایجاد حیات سیاره&zwnj;ای، شکل گیاهی همیشه بر شکل حیوانی تقدم دارد و پیش از آن که الگوهای حیوانی متمایز شوند به طور کامل تکامل می&zwnj;یابد. کلیۀ اقسام حیوانی از الگوهای بنیادین نوع پیشین گیاهی چیزهای زنده تکامل می&zwnj;یابند. آنها به طور مجزا سازمان نمی&zwnj;یابند.</p>
<p style="direction:rtl">  مراحل اولیۀ تکامل حیات در مجموع با دیدگاههای امروزۀ شما تطابق ندارند. <em>انسان فانی یک تصادف تکاملی نیست</em>. یک سیستم دقیق و یک قانون جهانی وجود دارد که آشکار شدن طرح حیات سیاره&zwnj;ای را در کرات فضا تعیین می&zwnj;سازد. زمان و تولید تعداد عظیمی از یک نوع، تأثیرات کنترل کننده نیستند. موشها بسیار سریعتر از فیلها تولید مثل می&zwnj;کنند، با این حال فیلها سریعتر از موشها رشد می&zwnj;کنند.</p>
<p style="direction:rtl">  پروسۀ تکامل سیاره&zwnj;ای منظم و کنترل شده است. تکامل ارگانیسمهای بالاتر از گروههای پایین&zwnj;تر حیات تصادفی نیست. برخی اوقات پیشرفت تکاملی به طور موقت از طریق تخریب برخی خطوط مطلوب پلاسمای حیات که در یک نوعِ انتخاب شده حمل می&zwnj;شود به تعویق می&zwnj;افتد. اغلب به اعصار پی در پی نیاز است تا آسیبی که از طریق از دست رفتن یک تیرۀ منفرد برتر ارثی بشری ایجاد شده جبران شود. این تیره&zwnj;های انتخابی و برترِ پروتوپلاسم زنده هنگامی که پدیدار می&zwnj;شوند باید به طور پاسدارانه و هوشمندانه مورد مراقبت واقع شوند. و در بیشتر کرات مسکونی این نیروهای برتر بالقوۀ حیات بسیار بیشتر از یورنشیا ارج نهاده می&zwnj;شوند.</p>
<div class="c1">
<h4 style="direction:rtl">2- انواع فیزیکی سیاره&zwnj;ای</h4></div>

<p style="direction:rtl">  در هر سیستم یک الگوی شاخص و بنیادین حیات گیاهی و حیوانی وجود دارد. اما حاملین حیات غالب اوقات با ضرورت تغییر این الگوهای بنیادین مواجه می&zwnj;شوند، تا آنها را با شرایط متغیر فیزیکی که در کرات بیشمار فضا با آنها مواجه هستند انطباق دهند. آنها یک نوع کلی مخلوقات انسانیِ متعلق به سیستم را پرورش می&zwnj;دهند، اما هفت نوع مشخص فیزیکی و نیز هزاران هزار نوع جزئی این هفت تنوع برجسته وجود دارند:</p>

<p style="direction:rtl">  1- انواع اتمسفری.</p>
<p style="direction:rtl">  2- انواع عنصری.</p>
<p style="direction:rtl">  3- انواع جاذبه&zwnj;ای.</p>
<p style="direction:rtl">  4- انواع حرارتی.</p>
<p style="direction:rtl">  5- انواع الکتریکی.</p>
<p style="direction:rtl">  6- انواع انرژی دهنده.</p>
<p style="direction:rtl">  7- انواع بی&zwnj;نام.</p>

<p style="direction:rtl">  سیستم سِتانیا شامل کلیۀ این انواع و گروههای بیشمار بینابینی می&zwnj;باشد، گر چه برخی به گونه&zwnj;ای ناچیز نمایندگی می&zwnj;شوند.</p>
<p style="direction:rtl">  1- <em>انواع اتمسفری</em>. تفاوتهای فیزیکی کراتی که انسان در آنها ساکن است عمدتاً از طریق طبیعت اتمسفر تعیین می&zwnj;شود. سایر تأثیراتی که به تمایز سیاره&zwnj;ای حیات کمک می&zwnj;کند نسبتاً اندک است.</p>
<p style="direction:rtl">  وضعیت کنونی اتمسفری یورنشیا تقریباً برای نگهداری نوع تنفس کنندۀ انسان ایده&zwnj;آل است، اما نوع بشر می&zwnj;تواند چنان تغییر داده شود که بتواند در سیارات فوق اتمسفری و زیر اتمسفری هر دو زندگی کند. چنین تغییراتی همچنین به حیات حیوانی که در کرات گوناگون مسکونی به اندازۀ زیاد متفاوت است تعمیم می&zwnj;یابد. تغییر عمده&zwnj;ای از اقسام حیوانی در کرات زیر اتمسفری و فوق اتمسفری وجود دارد.</p>
<p style="direction:rtl">  از انواع اتمسفری در سِتانیا، حدود دو و نیم در صد زیر تنفسی، حدود پنج درصد فوق تنفسی و بیش از نود و یک در صد میان تنفسی هستند. این مجموعاً نود و هشت و نیم درصد را در کرات سِتانیا محسوب می&zwnj;دارد.</p>
<p style="direction:rtl">  موجوداتی نظیر نژادهای یورنشیا به عنوان موجودات میان تنفسی طبقه&zwnj;بندی می&zwnj;شوند. شما نمایانگر نوع متوسط یا عادی تنفس کنندۀ وجود انسانی هستید. اگر در یک سیاره با اتمسفری شبیه اتمسفر همسایۀ نزدیک شما، زهره، مخلوقاتی هوشمند وجود داشته باشند، به گروه فوق تنفسی تعلق خواهند داشت، در حالی که آنهایی که در یک سیاره با اتمسفری به نازکی همسایۀ بیرونی شما، مریخ، سکونت داشته باشند، زیر تنفسی نامیده خواهند شد.</p>
<p style="direction:rtl">  اگر انسانها در سیاره&zwnj;ای عاری از هوا، همانند کرۀ ماه شما زندگی کنند، به رستۀ جداگانۀ تنفس ناکننده تعلق می&zwnj;یابند. این قسم نمایانگر یک تعدیل رادیکال یا مفرط نسبت به محیط سیاره&zwnj;ای است و به طور جداگانه بررسی خواهد شد. تنفس ناکنندگان به صورت یک و نیم درصد باقیماندۀ کرات سِتانیا محسوب می&zwnj;شوند.</p>
<p style="direction:rtl">  2- <em>انواع عنصری</em>. این تفکیکها به رابطۀ انسانها با آب، هوا، و زمین مربوط می&zwnj;شود، و چهار نوع بارز از حیات هوشمند وجود دارد که به این مکانهای زیست مربوط است. مردمان یورنشیا از نوع زمینی هستند.</p>
<p style="direction:rtl">  برای شما کاملاً مشکل است محیطی را که در طی اعصار اولیۀ برخی کرات غالب است تجسم کنید. این شرایط غیرعادی این را برای حیات در حال تکامل حیوانی ضروری می&zwnj;سازد که در مقایسه با آن سیاراتی که در ابتدا یک محیط زمینی و اتمسفری مساعد فراهم می&zwnj;سازند، برای ادوار طولانی&zwnj;تر در پرورشگاه دریایی خود باقی بماند. به عکس، در برخی کراتِ فوق تنفس کنندگان، وقتی که سیاره زیاد از حد بزرگ نباشد، گاهی اوقات صلاح است برای یک نوع انسانی امکانی فراهم شود که بتواند فوراً از راه اتمسفر عبور کند. این هوانوردان گاهی اوقات میان گروههای آبی و زمینی جای می&zwnj;گیرند و همیشه در زیستگاهی در روی زمین زندگی می&zwnj;کنند، و سرانجام به صورت ساکنان زمین تکامل می&zwnj;یابند. اما در برخی کرات، آنها حتی پس از این که موجودات نوع زمینی شدند، برای مدتها به پرواز ادامه می&zwnj;دهند.</p>
<p style="direction:rtl">  این شگفت&zwnj;آور و نیز سرگرم کننده است که تمدن اولیۀ یک نژاد بدوی از موجودات بشری را که در حال شکل&zwnj;یابی است مشاهده نمایید. تمدنی که در یک حالت در هوا و نوک درختان و در مورد دیگر در میان آبهای کم عمق حوزه&zwnj;های ایمن گرمسیری، و نیز در کف، پهلوها، و سواحل این بوستانهای دریاییِ نژادهای آغازینِ چنین کرات استثنایی پدیدار می&zwnj;شوند. حتی در یورنشیا طی یک عصر طولانی انسان بدوی همانند نیاکان پیشین درخت نشین خود عمدتاً از طریق زندگی بر فراز درختان خود را حفظ نموده و تمدن بدوی خویش را پیش برد. و در یورنشیا شما هنوز یک گروه پستاندار کوچک (خانوادۀ خفاش) دارید که هوانورد است، و فکها و نهنگهای شما که در دریا زیست می&zwnj;کنند نیز از نوع پستاندار هستند.</p>
<p style="direction:rtl">  در سِتانیا، از میان انواع عنصری، هفت درصد آبی، ده درصد هوایی، هفتاد درصد زمینی، و سیزده درصد از انواع ترکیبی زمین و هوا هستند. اما این تغییراتِ مخلوقات هوشمند اولیه نه ماهیان انسانی هستند و نه پرندگان انسانی. آنها از انواع بشری و پیش بشری هستند، نه اَبَرماهیان و نه پرندگان جلال یافته، بلکه مشخصاً انسان.</p>
<p style="direction:rtl">  3- <em>انواع جاذبه&zwnj;ای</em>. از طریق تعدیل طراحی خلاق، موجودات هوشمند طوری ساخته می&zwnj;شوند که می&zwnj;توانند آزادانه در کرات کوچکتر و نیز بزرگتر از یورنشیا عمل نمایند، و از این رو به درجاتی با جاذبۀ آن سیاراتی که اندازه و غلظت آنها ایده&zwnj;آل نیست تطبیق یابند.</p>
<p style="direction:rtl">  قد انواع متنوع سیاره&zwnj;ای انسانها متغیر است. حد متوسط قد در نبادان اندکی زیر هفت فوت است. برخی کرات بزرگتر با مردمانی که فقط در حدود دو و نیم فوت قد دارند از سکنه پر هستند. قامت انسانی از این حد تا حد متوسط در سیاراتی که اندازۀ متوسط دارند و تا حدود ده فوت در کرات مسکونی کوچکتر دامنه دارد. در سِتانیا فقط یک نژاد وجود دارد که زیر چهار فوت قد دارد. ساکنان بیست درصد از کرات مسکونی سِتانیا انسانهایی از انواع جاذبه&zwnj;ای تغییر یافته هستند که در سیارات بزرگتر و کوچکتر ساکنند.</p>
<p style="direction:rtl">  4- <em>انواع حرارتی</em>. می&zwnj;توان موجودات زنده&zwnj;ای خلق نمود که بتوانند حرارتهایی بسیار بالاتر و نیز بسیار پایین&zwnj;تر از دامنۀ حیات نژادهای یورنشیا را تحمل نمایند. پنج نوع مشخص موجودات که در رابطه با مکانیسمهای تنظیم حرارت طبقه&zwnj;بندی می&zwnj;شوند وجود دارند. در این مقیاس، نژادهای یورنشیا شمارۀ سه هستند. نژادهای سی درصد از کرات سِتانیا از انواع تغییر یافتۀ حرارتی هستند. در مقایسه با مردم یورنشیا که در گروه میانی حرارت عمل می&zwnj;کنند، دوازده درصد به رشته&zwnj;های بالاتر حرارت و هجده درصد به رشته&zwnj;های پایین&zwnj;تر تعلق دارند.</p>
<p style="direction:rtl">  5- <em>انواع الکتریکی</em>. کارکرد الکتریکی، مغناطیسی، و الکترونیکی کرات به اندازۀ زیاد فرق می&zwnj;کند. ده طرح حیات انسانی وجود دارد که برای ایستادگی در برابر انرژی ناهمسان کرات به گونه&zwnj;ای متنوع شکل داده شده است. این ده شکل متنوع همچنین به طرق اندک متفاوت نسبت به انوار شیمیایی نور عادی خورشید واکنش نشان می&zwnj;دهند. اما این تغییرات اندک فیزیکی به هیچ وجه روی حیات هوشمندانه یا روحی تأثیر نمی&zwnj;گذارند.</p>
<p style="direction:rtl">  از میان گروههای الکتریکی حیات انسانی، تقریباً بیست و سه درصد به طبقۀ شمارۀ چهار، نوع وجود یورنشیا، تعلق دارند. این انواع در درصدهای صحیح به این شکل تقسیم بندی شده&zwnj;اند: شمارۀ 1، یک درصد؛ شمارۀ 2، دو درصد؛ شمارۀ 3، پنج درصد؛ شمارۀ 4، بیست و سه درصد؛ شمارۀ 5، بیست و هفت درصد؛ شمارۀ 6، بیست و چهار درصد؛ شمارۀ 7، هشت درصد؛ شمارۀ 8، پنج درصد؛ شمارۀ 9، سه درصد؛ شمارۀ 10، دو درصد.</p>
<p style="direction:rtl">  6- <em>انواع انرژی دهنده</em>. کلیۀ کرات در شیوۀ کسب انرژی یکسان نیستند. کلیۀ کرات مسکونی از یک اقیانوس اتمسفری که برای مبادلۀ استنشاقی گازها مناسب باشد، آنطور که در یورنشیا موجود است، برخوردار نیستند. در طول مراحل اولیه و بعدی بسیاری از سیارات، موجوداتی از نوع کنونی شما نمی&zwnj;توانند زندگی کنند، و هنگامی که عوامل تنفسی یک سیاره بسیار بالا یا بسیار پایین هستند، اما کلیۀ پیش شرطهای دیگر حیات هوشمند کافی هستند، حاملین حیات اغلب در چنین کراتی یک شکل تغییر یافتۀ وجود انسانی را ایجاد می&zwnj;کنند، موجوداتی که در تأثیرگذاری بر مبادلات پروسۀ حیات خویش مستقیماً از طریق انرژی نوری و استحالۀ دست اول نیرویی کنترلگران استاد فیزیکی از کارایی برخوردارند.</p>
<p style="direction:rtl">  شش نوع متفاوت تغذیۀ حیوانی و انسانی وجود دارد: زیر تنفس کنندگان اولین نوع تغذیه را به کار می&zwnj;بندند، آبزیان دومین، و میان تنفس کنندگان سومین، آنطور که در یورنشیا چنین است. فوق تنفس کنندگان چهارمین نوع دریافت انرژی را به کار می&zwnj;بندند، در حالی که تنفس ناکنندگان از پنجمین نوع تغذیه و انرژی استفاده می&zwnj;کنند. ششمین تکنیک دریافت انرژی محدود به مخلوقات بینابینی است.</p>
<p style="direction:rtl">  7- <em>انواع بی&zwnj;نام</em>. تنوعات فیزیکی متعدد بیشتری در حیات سیاره&zwnj;ای وجود دارند، اما کلیۀ این تفاوتها کاملاً به تغییر شکل ساختاری، جداسازی فیزیولوژیک و تعدیل الکتریکی - شیمیایی بستگی دارند. چنین تمایزاتی به حیات هوشمندانه یا روحی مربوط نیستند.</p>
<div class="c1">
<h4 style="direction:rtl">3- کرات تنفس ناکنندگان</h4></div>

<p style="direction:rtl">  ساکنان اکثر سیارات مسکونی از نوع موجودات هوشمند تنفس کننده هستند. اما همچنین انواعی از انسانها وجود دارند که قادرند در کراتی که از هوای کمی برخوردار بوده یا بدون هوا هستند زندگی کنند. از میان کرات مسکونی اُروانتان این نوع به کمتر از هفت درصد بالغ می&zwnj;شود. در نبادان این نسبت کمتر از سه درصد است. در تمامی سِتانیا فقط نه عدد از این کرات وجود دارد.</p>
<p style="direction:rtl">  در سِتانیا تعداد بسیار کمی از نوع غیرتنفسی کرات مسکونی وجود دارد، زیرا این بخشِ جدیداً سازمان یافتۀ نُرلاشیادِک هنوز مملو از اجسام فضایی شهابی می&zwnj;باشد، و کراتی که فاقد یک اتمسفر استحفاظی اصطکاکی هستند به وسیلۀ این اجسام سرگردان در معرض بمباران بی&zwnj;وقفه قرار دارند. حتی برخی از ستارگان دنباله&zwnj;دار در بر گیرندۀ انبوه شهابها هستند، اما به عنوان یک قاعده، آنها اجرام کوچکتر تکه تکه شدۀ ماده&zwnj; می&zwnj;باشند.</p>
<p style="direction:rtl">  میلیونها میلیون شهاب سنگ روزانه وارد اتمسفر یورنشیا می&zwnj;شوند، که با سرعت تقریباً دویست مایل در ثانیه داخل می&zwnj;شوند. در کرات غیرتنفسی، نژادهای پیشرفته باید کار زیادی انجام دهند تا بتوانند خود را در برابر آسیب شهابها محافظت نمایند. آنها این کار را از طریق نصب وسایل الکتریکی که شهابها را نابود ساخته یا منحرف می&zwnj;سازند انجام می&zwnj;دهند. آنها هنگامی که از این مناطق محفوظ خارج می&zwnj;شوند در معرض خطر زیادی قرار می&zwnj;گیرند. این کرات همچنین در معرض طوفانهای فاجعه&zwnj;آمیز الکتریکی با طبیعتی که در یورنشیا ناشناخته است قرار دارند. در طول چنین اوقاتی از نوسانات انرژی، ساکنان باید در ساختمانهای ویژۀ خود که دارای عایق استحفاظی هستند پناه بجویند.</p>
<p style="direction:rtl">  زندگی در کرات تنفس ناکنندگان به طور بنیادین از آنچه که در یورنشیا است متفاوت است. تنفس ناکنندگان مثل نژادهای یورنشیا غذا نمی&zwnj;خورند یا آب نمی&zwnj;آشامند. واکنشهای سیستم عصبی، مکانیسمهای تنظیم حرارت و متابولیسم این مردمان ویژه نسبت به چنین کارکردهای انسانهای یورنشیا به طور بنیادین متفاوتند. تقریباً هر عمل زندگی، گذشته از تولید مثل، فرق می&zwnj;کند، و حتی روشهای تولید مثل تا اندازه&zwnj;ای متفاوتند.</p>
<p style="direction:rtl">  در کرات غیرتنفسی، انواع حیوانی به طور بنیادین بی&zwnj;شباهت با آنهایی هستند که در سیارات اتمسفری یافت می&zwnj;شوند. طرح غیرتنفسی حیات از تکنیک وجود در یک کرۀ دارای اتمسفر فرق می&zwnj;کند. مردمان آن حتی در بقا، وقتی که کاندیدای پیوند روحی می&zwnj;شوند، فرق می&zwnj;کنند، با این وجود این موجودات با همان دشواریها و شادیهای نسبی که توسط انسانهایی که در کرات دارای اتمسفر زندگی می&zwnj;کنند تجربه می&zwnj;شود از زندگی لذت می&zwnj;برند و فعالیتهای محیط را به جلو می&zwnj;برند. تنفس ناکنندگان در ذهن و کاراکتر با سایر انواع انسانها متفاوت نیستند.</p>
<p style="direction:rtl">  شما نسبت به کارکرد سیاره&zwnj;ای این نوع انسان بسیار علاقمند خواهید بود، زیرا چنین نژادی از موجودات در کره&zwnj;ای در نزدیکی یورنشیا ساکن است.</p>
<div class="c1">
<h4 style="direction:rtl">4- مخلوقات تکاملی صاحب اراده</h4></div>

<p style="direction:rtl">  تفاوتهای بسیاری میان انسانهای کرات مختلف وجود دارد، حتی در میان آنهایی که به همان انواع هوشمند و فیزیکی تعلق دارند. اما کلیۀ انسانهای دارای شأن اراده جانداران دو پایی هستند که عمودی می&zwnj;ایستند.</p>
<p style="direction:rtl">  شش نژاد تکاملی پایه&zwnj;ای وجود دارد: سه نوع اولیه: سرخ، زرد، و آبی؛ و سه نوع ثانویه: نارنجی، سبز، و نیلی. بیشتر کرات مسکونی دارای کلیۀ این نژادها هستند، اما بسیاری از سیارات سه مغزه فقط سه نوع اولیه را در خود جای داده&zwnj;اند. برخی سیستمهای محلی نیز فقط دارای این سه نوع نژاد هستند.</p>
<p style="direction:rtl">  حد متوسط عطیۀ ویژۀ حس فیزیکی موجودات بشری دوازده عدد است، گر چه حواس ویژۀ انسانهای سه مغزه اندکی فراتر از نوع انسانهای یک و دو مغزه می&zwnj;باشد. آنها نسبت به نژادهای یورنشیا می&zwnj;توانند به طور قابل ملاحظه بهتر ببینند و بشنوند.</p>
<p style="direction:rtl">  نوزادان معمولاً تکی به دنیا می&zwnj;آیند و تولدهای چندتایی استثنا هستند. حیات خانوادگی نسبتاً در کلیۀ انواع سیارات یکنواخت است. در کلیۀ کرات پیشرفته، برابری جنسی حاکم است. مرد و زن در عطیۀ ذهنی و وضعیت معنوی برابرند. تا زمانی که یک جنس در صدد ستمگری بر جنس دیگر است، ما آن سیاره را خارج شده از بربریت تلقی نمی&zwnj;کنیم. این جنبۀ تجربۀ مخلوق همیشه بعد از ورود یک پسر و دختر ماتریال به اندازۀ زیاد بهبود می&zwnj;یابد.</p>
<p style="direction:rtl">  در کلیۀ سیاراتی که از خورشید نور و گرما دریافت می&zwnj;کنند تغییرات فصلی و حرارتی رخ می&zwnj;دهد. در کلیۀ کرات دارای اتمسفر کشاورزی عمومیت دارد. کشت و کار کردن روی زمین کاری است که وجه اشتراک نژادهای در حال پیشرفت همۀ چنین سیاراتی است.</p>
<p style="direction:rtl">  انسانها همگی در روزگاران اولیۀ خویش با دشمنان میکروسکوپی تقلاهای کلی یکسانی دارند، نظیر آنچه شما اکنون در یورنشیا تجربه می&zwnj;کنید، گر چه شاید نه چنان گسترده. طول عمر در سیارات مختلف از بیست و پنج سال در کرات بدوی تا نزدیک به پانصد سال در کرات پیشرفته&zwnj;تر و کهنسالتر فرق می&zwnj;کند.</p>
<p style="direction:rtl">  موجودات بشری همگی اجتماعی هستند، هم قبیله&zwnj;ای و هم نژادگرا. این جداسازیهای گروهی ذاتیِ منشأ و ساختار آنها است. چنین تمایلاتی فقط از طریق پیشرفت تمدن و توسط معنویت یافتن تدریجی می&zwnj;توانند تغییر یابند. مشکلات اجتماعی، اقتصادی، و دولتیِ کرات مسکونی مطابق سن سیارات و درجه&zwnj;ای که به واسطۀ آن از طریق اقامتهای موقت پی در پی پسران الهی تأثیر پذیرفته&zwnj;اند فرق می&zwnj;کنند.</p>
<p style="direction:rtl">  ذهن عطیۀ روح بیکران است و در محیطهای گوناگون درست یکسان عمل می&zwnj;کند. ذهن انسانها صرف نظر از برخی تفاوتهای ساختاری و شیمیایی که طبیعت فیزیکی مخلوقات صاحب ارادۀ سیستمهای محلی را تعیین ویژگی می&zwnj;کند، مشابه است. صرف نظر از تفاوتهای شخصی یا فیزیکی سیاره&zwnj;ای، حیات ذهنی کلیۀ این انواع گوناگون انسانها بسیار شبیه هم است، و مسیر فوری زندگانی آنها بعد از مرگ بسیار مشابه است.</p>
<p style="direction:rtl">  اما ذهن فانی بدون روح فناناپذیر نمی&zwnj;تواند بقا یابد. ذهن انسان فانی است. فقط روح اعطا شده فناناپذیر است. بقا به معنویت یافتن از طریق خدمت روحانی تنظیم کننده &mdash; به تولد و تکامل روان جاودانه &mdash; بستگی دارد. حداقل، نسبت به مأموریت تنظیم کننده مبنی بر تأثیرگذاری روی دگرگونی معنوی ذهن مادی نباید ضدیت به وجود آمده باشد.</p>
<div class="c1">
<h4 style="direction:rtl">5- سری سیاره&zwnj;ای انسانها</h4></div>

<p style="direction:rtl">  تا اندازه&zwnj;ای مشکل خواهد بود تصویری مکفی از سری سیاره&zwnj;ای انسانها ارائه داد، زیرا شما مقدار بسیار کمی دربارۀ آنها می&zwnj;دانید و چون انواع بسیاری از آنها وجود دارند. با این وجود می&zwnj;توان مخلوقات فانی را از دیدگاههای متعددی مورد مطالعه قرار داد. در بین آنها به دیدگاههای زیرین بر&zwnj;خورد می&zwnj;کنیم:</p>

<p style="direction:rtl">  1- تطبیق با محیط سیاره&zwnj;ای.</p>
<p style="direction:rtl">  2- سری نوع مغز.</p>
<p style="direction:rtl">  3- سری دریافت روح.</p>
<p style="direction:rtl">  4- ادوار سیاره&zwnj;ای انسانی.</p>
<p style="direction:rtl">  5- سری خویشاوندی مخلوق.</p>
<p style="direction:rtl">  6- سری پیوند با تنظیم کننده.</p>
<p style="direction:rtl">  7- تکنیکهای گریز از زمین.</p>

<p style="direction:rtl">  کرات مسکونی هفت ابرجهان با مردمی پر هستند که به طور همزمان در یک یا چند رسته از هر یک از این هفت طبقات کلی حیات تکاملی مخلوق طبقه&zwnj;بندی می&zwnj;شوند. اما حتی این طبقه&zwnj;بندیهای کلی برای موجوداتی نظیر میدسونایتیها یا برخی از سایر اشکال حیات هوشمند جایی در نظر نمی&zwnj;گیرد. کرات مسکونی، آنطور که در این نوشته&zwnj;ها شناسانده شده&zwnj;اند، با مخلوقات تکاملی فانی پر هستند، اما اشکال حیات دیگری هم وجود دارند.</p>
<p style="direction:rtl">  1- <em>تطبیق با محیط سیاره&zwnj;ای</em>. از دیدگاه تطبیق حیات مخلوق با محیط سیاره&zwnj;ای، سه گروه کلی از کرات مسکونی وجود دارند: گروه نرمال تطبیق، گروه رادیکال تطبیق، و گروه آزمایشی.</p>
<p style="direction:rtl">  تطبیق نرمال با شرایط سیاره&zwnj;ای به دنبال الگوهای فیزیکی که در پیش مورد بررسی قرار گرفتند می&zwnj;آیند. کرات تنفس ناکنندگان نمونۀ تطبیق رادیکال یا مفرط می&zwnj;باشند، اما سایر نوعها نیز در این گروه شامل هستند. کرات تجربی معمولاً به گونه&zwnj;ای ایده&zwnj;آل با اشکال عادی حیات تطبیق می&zwnj;یابند، و در این سیارات دهگانی حاملین حیات سعی می&zwnj;کنند تغییراتی سودمند در طرحهای استاندارد حیات ایجاد نمایند. چون کرۀ شما یک سیارۀ آزمایشی است، با کرات همتای آن در سِتانیا به گونه&zwnj;ای چشمگیر فرق می&zwnj;کند. اشکال بسیاری از حیات در یورنشیا پدیدار گشته&zwnj;اند که در جاهای دیگر یافت نمی&zwnj;شوند. به همین ترتیب انواع معمول زیادی وجود دارند که در سیارۀ شما غایبند.</p>
<p style="direction:rtl">  در جهان نبادان، کلیۀ کرات تغییر حیات به طور سری به یکدیگر مرتبطند و یک حوزۀ مخصوص از امور جهان را که مورد توجه مدیران برگزیده است تشکیل می&zwnj;دهند. و کلیۀ این کرات آزمایشی به طور مرتب به وسیلۀ یک گروه از مدیران جهان که رئیس آنها پایان دهنده&zwnj;ای کارآزموده است و در سِتانیا به نام تابامَنشیا شهرت دارد بازرسی می&zwnj;شوند.</p>
<p style="direction:rtl">  2- <em>سری نوع مغز</em>. یک همسانی فیزیکی انسانها مغز و سیستم عصبی است. با این وجود، سه سازمان بنیادین از مکانیسم مغز وجود دارد. نوع یک مغزه، دو مغزه، و سه مغزه. مردم یورنشیا از نوع دو مغزه هستند، تا اندازه&zwnj;ای خیال پردازتر، ماجراجوتر، و فلسفی&zwnj;تر از انسانهای یک مغزه، اما نسبت به انواع سه مغزه تا اندازه&zwnj;ای کمتر معنوی، اخلاقی، و پرستشگر. این تفاوتهای مغزی حتی سرشت موجودات پیش بشری حیوانی را مشخص می&zwnj;سازد.</p>
<p style="direction:rtl">  از نوعِ دو نیم کره&zwnj;ایِ قشر مغز مردم یورنشیا شما می&zwnj;توانید از طریق مقایسه، چیزی از نوع یک مغزه را دریابید. مغز سومِ انواع سه مغزه را می&zwnj;توان به صورت تکامل شکل پایین&zwnj;تر یا ابتدایی مغز شما در نظر گرفت که تا آن نقطه تکامل می&zwnj;یابد که عمدتاً در کنترل فعالیتهای فیزیکی عمل می&zwnj;کند و دو مغز برتر را برای کارهای بالاتر آزاد باقی می&zwnj;گذارد: یکی برای عملکردهای هوشمندانه و دیگری برای فعالیتهای همیارانه - معنوی تنظیم کنندۀ فکر.</p>
<p style="direction:rtl">  در حالی که پیشرفتهای زمینی نژادهای یک مغزه در مقایسه با انواع دو مغزه اندکی محدود است، سیارات قدیمی&zwnj;تر گروه سه مغزه تمدنهایی به نمایش می&zwnj;گذارند که مردم یورنشیا را مبهوت می&zwnj;سازد و در مقایسه قدری موجب خجلت شما می&zwnj;شود. در توسعۀ مکانیکی و تمدن مادی، حتی در پیشرفت عقلانی، کرات دو مغزۀ انسانی قادرند با کرات سه مغزه برابری کنند. اما در کنترل بالاتر ذهن و توسعۀ برابری عقلانی و معنوی، شما تا اندازه&zwnj;ای پایین&zwnj;تر هستید.</p>
<p style="direction:rtl">  کلیۀ چنین تخمینات مقایسه&zwnj;ای در رابطه با پیشرفت عقلانی یا دستیابی معنوی هر کره یا گروهی از کرات باید با بی&zwnj;طرفی سن سیاره را در نظر گیرد. بخش زیاد، بسیار زیاد، به سن، مساعدت ارتقا دهندگان بیولوژیک، و مأموریتهای متعاقب رسته&zwnj;های گوناگون پسران الهی بستگی دارد.</p>
<p style="direction:rtl">  در حالی که مردمان سه مغزه نسبت به رسته&zwnj;های یک یا دو مغزه، قادر به اندکی تکامل بالاتر سیاره&zwnj;ای هستند، همگی از نوع یکسان پلاسمای حیات برخوردارند و همانند موجودات بشری در یورنشیا فعالیتهای سیاره&zwnj;ای را به طرق بسیار مشابه به انجام می&zwnj;رسانند. این سه نوع انسان در تمامی کرات سیستمهای محلی پراکنده&zwnj;اند. در اکثر موارد، شرایط سیاره&zwnj;ای تأثیرات بسیار کمی در تصمیمات حاملین حیات در طرح&zwnj;ریزی این رسته&zwnj;های متنوع از انسانها در کرات مختلف داشته است. لذا حاملین حیات اختیار دارند به طور دلخواه برنامه&zwnj;ریزی و عمل نمایند.</p>
<p style="direction:rtl">  این سه نوع، در مسیر حرکت فرازگرایانه به سوی آینده در شرایط یکسانی قرار دارند. هر یک باید همان میزان از پیشرفت عقلانی را بپیماید، و هر یک باید در همان آزمونهای معنوی پیشرفت مهارت یابد. ادارۀ سیستم و مدیریت کوکبۀ مربوط به این کرات مختلف به طور یکسان عاری از تبعیض است. حتی نظامهای پرنسهای سیاره&zwnj;ای یکسانند.</p>
<p style="direction:rtl">  3- <em>سری دریافت روح</em>. تا جایی که به ارتباط با امور روحی مربوط می&zwnj;شود، سه گروه طرح ذهن وجود دارد. این طبقه&zwnj;بندی به انواع یک، دو، و سه مغزۀ انسانها اشاره ندارد. آن در درجۀ اول به ساختار شیمیایی غده&zwnj;های بدن اشاره دارد، به ویژه به سازمان برخی غدد که با غده&zwnj;های هیپوفیز قابل مقایسه&zwnj;اند. مردم برخی کرات دارای یک غده، دیگران دو غده، مثل یورنشیاییها، در حالی که در کرات دیگر نژادها دارای سه عدد از این غدد ویژه هستند. تخیل ذاتی و دریافت معنوی قطعاً توسط این عطیۀ ناهمسان شیمیایی تأثیر می&zwnj;پذیرد.</p>
<p style="direction:rtl">  از میان انواع دریافت روحی، شصت و پنج درصد از گروه دوم هستند، مثل نژادهای یورنشیا. دوازده درصد از نوع اول هستند، طبعاً کمتر پذیرا، در حالی که بیست و سه درصد در طول حیات زمینی بیشتر به معنویت تمایل دارند. اما چنین تمایزاتی از مرگ طبیعی جان به در نمی&zwnj;برند. کلیۀ این تفاوتهای نژادی فقط به حیات در جسم مربوطند.</p>
<p style="direction:rtl">  4- <em>ادوار سیاره&zwnj;ای انسانی</em>. این طبقه&zwnj;بندی، تسلسل اعطاهای موقت را، آنطور که روی وضعیت زمینی انسان و دریافت وی از خدمت روحانی آسمانی تأثیر می&zwnj;گذارند، به رسمیت می&zwnj;شناسد.</p>
<p style="direction:rtl">  حیات توسط حاملین حیات در سیارات آغاز می&zwnj;گردد و آنها تا مدتی بعد از ظهور تکاملی انسان فانی از رشد و نمو آن مراقبت می&zwnj;کنند. پیش از این که حاملین حیات یک سیاره را ترک کنند، بر حسب معمول یک پرنس سیاره&zwnj;ای را به عنوان فرمانروای زمین منصوب می&zwnj;دارند. با این فرمانروا سهمیۀ کاملی از نیروهای کمکی تحت فرمان و مددکاران خادم وارد می&zwnj;شوند، و همزمان با ورود وی اولین داوری برای زندگان و مردگان صورت می&zwnj;گیرد.</p>
<p style="direction:rtl">  با پدیدار شدن گروههای بشری، این پرنس سیاره&zwnj;ای می&zwnj;آید تا شروع تمدن بشری را افتتاح نماید و کانون جامعۀ بشری را ایجاد کند. دنیای مغشوش شما برای ایام اولیۀ حکومت پرنسهای سیاره&zwnj;ای معیار نیست، زیرا نزدیک به آغاز چنین حکومتی در یورنشیا بود که پرنس سیاره&zwnj;ای شما، کلیگسشیا، بخت خود را با شورش حاکم سیستم، لوسیفر، آزمایش نمود. سیارۀ شما از آن هنگام مسیری طوفانی را دنبال نموده است.</p>
<p style="direction:rtl">  در یک کرۀ تکاملی نرمال، در طول رژیم پرنس سیاره&zwnj;ای، و مدت کوتاهی بعد از این که حاکم سیستم یک پسر و دختر ماتریال را به آن سیاره اعزام داشت، پیشرفت نژادی به اوج طبیعی بیولوژیک خود می&zwnj;رسد. این موجودات وارداتی به عنوان ارتقا دهندگان بیولوژیک خدمت می&zwnj;کنند. خطای آنها در یورنشیا تاریخ سیاره&zwnj;ای شما را بیشتر پیچیده ساخت.</p>
<p style="direction:rtl">  هنگامی که پیشرفت عقلانی و اخلاقی یک نژاد بشری به منتها درجۀ توسعۀ تکاملی رسید، یک پسر آوُنال بهشت در یک مأموریت مجیستریال می&zwnj;آید. و بعدها، بعد از این که وضعیت معنوی چنین کره&zwnj;ای به سرحد نیل طبیعی آن نزدیک می&zwnj;شود، سیاره توسط یک پسر اعطایی بهشت مورد دیدار واقع می&zwnj;شود. مأموریت اصلی یک پسر اعطایی برقراری وضعیت سیاره&zwnj;ای و رها ساختن روح حقیقت برای کارکرد سیاره&zwnj;ای و بدین ترتیب عملی ساختن آمدن تنظیم کنندگان فکر در سطح سراسری است.</p>
<p style="direction:rtl">  اینجا، بار دیگر، یورنشیا از مسیر خارج می&zwnj;شود: هرگز یک مأموریت مجیستریال در کرۀ شما صورت نگرفته است، و پسر اعطایی شما نیز از رتبۀ آوُنال نبود. سیارۀ شما از نشان افتخار&zwnj;آمیزِ منزلگاهِ سیاره&zwnj;ایِ انسانی شدنِ پسر عالی مقام، میکائیل نبادان، بهره&zwnj;مند شد.</p>
<p style="direction:rtl">  در نتیجۀ خدمت روحانی کلیۀ رسته&zwnj;های پی در پی فرزندی الهی، کرات مسکونی و نژادهای در حال پیشرفت آن شروع به نزدیکی به اوج تکامل سیاره&zwnj;ای می&zwnj;کنند. چنین کراتی اکنون برای مأموریت کمال آفرین، ورود پسران آموزگار تثلیث، مستعد می&zwnj;شوند. این عصر پسران آموزگار، کانال ورود به عصر نهایی سیاره&zwnj;ای &mdash; اوتوپیای تکاملی&mdash; عصر نور و حیات، می&zwnj;باشد.</p>
<p style="direction:rtl">  این طبقه&zwnj;بندی موجودات بشری در یک مقالۀ بعدی توجه ویژه&zwnj;ای را به خود اختصاص خواهد داد.</p>
<p style="direction:rtl">  5- <em>سری خویشاوندی مخلوق</em>. سیارات نه تنها به طور عمودی در داخل سیستمها، کواکب، و غیره سازماندهی شده&zwnj;اند، بلکه مدیریت جهان همچنین گروه&zwnj;بندیهای افقی مطابق نوع، سری، و سایر روابط را در نظر گرفته است. این ادارۀ عرضی جهان عمدتاً به هماهنگی فعالیتهایی با طبیعت خویشاوندی که مستقلاً در کرات مختلف شکوفا شده&zwnj;اند مربوط می&zwnj;شود. این طبقات خویشاوند مخلوقات جهان به طور مرتب توسط یک گروه مرکب از شخصیتهای والایی که در رأس آنها پایان دهندگان مجرب دیرپا قرار دارند بازدید می&zwnj;شوند.</p>
<p style="direction:rtl">  این عوامل خویشاوندی در کلیۀ سطوح آشکار هستند. زیرا سری خویشاوندی در میان شخصیتهای غیربشری و نیز در میان مخلوقات انسانی &mdash; حتی بین انواع بشری و فوق بشری &mdash; وجود دارد. موجودات هوشمند به طور عمودی در دوازده گروه بزرگ که هر یک دارای هفت بخش عمده هستند به هم همبسته&zwnj;اند. هماهنگی این گروههای موجودات بشری که به طور ویژه مرتبطند احتمالاً از طریق یک تکنیک ایزد متعال که به طور کامل قابل درک نیست ایجاد می&zwnj;شود.</p>
<p style="direction:rtl">  6- <em>سری پیوند با تنظیم کننده</em>. طبقه&zwnj;بندی معنوی یا گروه&zwnj;بندی کلیۀ انسانها در طول تجربۀ پیش از یگانه شدن آنان از طریق رابطۀ وضعیت شخصیت با ناصح اسرارآمیز ساکن در فرد به طور کامل تعیین می&zwnj;شود. تقریباً نود در صد از کرات مسکونی نبادان با انسانهایی که با تنظیم کننده یگانه می&zwnj;شوند پر شده است. در مقایسه، در یک جهان نزدیک، کمی بیش از نیمی از کرات موجوداتی را در بر می&zwnj;گیرند که تنظیم کننده در آنها ساکن است و کاندیداهایی برای پیوند ابدی هستند.</p>
<p style="direction:rtl">  7- <em>تکنیکهای گریز از زمین</em>. اساساً فقط یک راه برای آغاز نمودن حیات ویژۀ بشری در کرات مسکونی وجود دارد، و آن از طریق تولید مثل مخلوق و تولد طبیعی است، اما تکنیکهای بیشماری وجود دارند که انسان از طریق آنها می&zwnj;تواند از وضعیت زمینی خویش بگریزد و به جریان درونگرای فراز یابندگان بهشت دست یابد.</p>
<div class="c1">
<h4 style="direction:rtl">6- گریز از زمین</h4></div>

<p style="direction:rtl">  کلیۀ انواع مختلف فیزیکی و سری سیاره&zwnj;ای انسانها به طور یکسان از خدمت روحانی تنظیم کنندگان فکر، فرشتگان نگاهبان، و انواع گوناگون گروههای بزرگ پیام&zwnj;آوران روح بیکران بهره&zwnj;مند هستند. همگی مثل هم از طریق رهایی با مرگ طبیعی از اسارت جسم آزاد می&zwnj;شوند، و همگی همانند هم از آنجا به کرات تکامل معنوی و پیشرفت فکریِ مورانشیا می&zwnj;روند.</p>
<p style="direction:rtl">  گهگاه با خواست مسئولین سیاره&zwnj;ای یا حاکمان سیستم، رستاخیزهای ویژۀ بقا یافتگان خفته به وقوع می&zwnj;پیوندد. چنین رستاخیزهایی حداقل هر هزار سال زمان سیاره&zwnj;ای رخ می&zwnj;دهند. در آن هنگام نه همگی بلکه &rdquo;بسیاری از آنها که در خاک خفته&zwnj;اند بیدار می&zwnj;شوند.&ldquo; این رستاخیزهای ویژه به مناسبت بسیج گروههای مخصوص فراز یابندگان برای خدمت مشخص در طرح جهان محلی برای صعود انسان می&zwnj;باشد. دلایل عملی و برقراری پیوندهای عاطفی هر دو به این رستاخیزهای ویژه مربوطند.</p>
<p style="direction:rtl">  در سراسر اعصار پیشینِ یک کرۀ مسکونی، بسیاری در رستاخیزهای ویژه و هزاره&zwnj;ای به کرات قصر فرا خوانده می&zwnj;شوند، اما بیشتر بقا یافتگان در افتتاح یک اعطای جدید که با ظهور یک پسر الهی متعلق به خدمت سیاره&zwnj;ای مربوط است مجدداً شخصیت می&zwnj;یابند.</p>
<p style="direction:rtl">  1- <em>انسانهای نوع بقای اعطایی یا گروهی</em>. با ورود اولین تنظیم کننده در یک سیارۀ مسکونی، سرافیمهای نگاهبان نیز ظاهر می&zwnj;شوند. آنها برای گریز از زمین ضروری هستند. در سراسر دورۀ توقف حیاتِ بقا یافتگان خفته، ارزشهای معنوی و واقعیات ابدی روانهای به تازگی شکل گرفته و فناناپذیر آنان توسط سرافیمهای شخصی یا گروهیِ نگاهبان به صورت یک امانت مقدس نگاهداری می&zwnj;شود.</p>
<p style="direction:rtl">  نگاهبانان گروهی که به بقا یافتگان خفته تخصیص یافته&zwnj;اند همیشه با پسران داور در کرات ظهور خویش عمل می&zwnj;کنند. &rdquo;او فرشتگان خود را خواهد فرستاد، و آنها برگزیدگان وی را از چهار سوی عالم گرد خواهند آورد.&ldquo; با هر سرافیم که برای تجدید شخصیت یک انسان خفته در مأموریت است، یک تنظیم کنندۀ بازگشته عمل می&zwnj;کند. همان جزءِ فناناپذیر پدر که در طی دوران بودن در جسم در او زندگی می&zwnj;کرد. و بدین ترتیب هویت به شکل اولیۀ خود باز می&zwnj;گردد و شخصیت دوباره زنده می&zwnj;شود. این تنظیم کنندگانِ در حال انتظار در طول خوابیدنِ تابعین خود در دیوینینگتون خدمت می&zwnj;کنند. آنها هرگز در ذهن انسان دیگری در این اثنا اقامت نمی&zwnj;کنند.</p>
<p style="direction:rtl">  در حالی که کرات قدیمی&zwnj;تر وجود انسانی مسکنگاه آن انواع بسیار تکامل یافته و بدیعاً معنوی موجودات بشری که عملاً از حیات مورانشیا معاف هستند می&zwnj;باشند، اعصار پیشین نژادهای حیوان منشأ با انسانهایی بدوی تعیین ویژگی می&zwnj;شوند که آنقدر ناکاملند که پیوند با تنظیم کنندگانشان غیرممکن است. بیدارسازی مجدد این انسانها از طریق فرشتگان نگاهبان در تلفیق با یک بخش مجزای روح جاودان سومین منبع و مرکز صورت می&zwnj;گیرد.</p>
<p style="direction:rtl">  بقا یافتگان خفتۀ یک عصر سیاره&zwnj;ای بدین گونه در فراخوانیهای اعطایی از نو در جسم ظاهر می&zwnj;شوند. اما در رابطه با شخصیتهای غیرقابل نجات یک عالم، هیچ روح فناناپذیری حضور ندارد که با نگاهبانان گروهی سرنوشت عمل نماید، و این امر توقف وجود مخلوق را در بر دارد. در حالی که برخی از نگارشات شما وقوع این رخدادها را در سیارات مرگ انسانی تصویر نموده&zwnj;اند، در واقع آنها همگی در کرات قصر رخ می&zwnj;دهند.</p>
<p style="direction:rtl">  2- <em>انسانهای رسته&zwnj;های جداگانۀ صعود</em>. پیشرفت جداگانۀ موجودات بشری از طریق نیل پیاپی و عبور (چیره دستی) آنان از میان هفت دایرۀ کیهانی اندازه&zwnj;گیری می&zwnj;شود. این دایره&zwnj;های پیشرفت انسانی، سطوح ارزشهای مربوطۀ عقلانی، اجتماعی، معنوی، و بینش کیهانی هستند. انسانها از دایرۀ هفتم شروع نموده و برای رسیدن به دایرۀ اول تلاش می&zwnj;کنند، و به کلیۀ کسانی که به سومین دایره دست می&zwnj;یابند، فوراً نگاهبانان شخصی سرنوشت تخصیص می&zwnj;یابد. این انسانها مستقل از داوریهای اعطایی یا دیگر، می&zwnj;توانند در حیات مورانشیا از نو در جسم ظاهر شوند.</p>
<p style="direction:rtl">  در سراسر اعصار پیشین یک کرۀ تکاملی، انسانهای اندکی در روز سوم به داوری می&zwnj;روند. اما به تدریج که اعصار سپری می&zwnj;شوند، بیشتر و بیشتر نگاهبانان شخصی سرنوشت به انسانهای در حال پیشرفت تخصیص می&zwnj;یابند، و بدین ترتیب تعداد فزاینده&zwnj;ای از این مخلوقات در حال تکامل در اولین کرۀ قصر در سومین روز بعد از مرگ طبیعی در جسم ظاهر می&zwnj;شوند. در چنین مواقعی بازگشت تنظیم کننده نشانگر بیدار کردن روان بشری است، و این تجدید شخصیت فرد مرده است، درست همانطور که عملاً فراخوانی دست جمعی در پایان یک اعطا در کرات تکاملی انجام می&zwnj;پذیرد.</p>
<p style="direction:rtl">  سه گروه از فراز یابندگان جداگانه وجود دارند: افراد کمتر پیشرفته در کرۀ آغازین یا اولین کرۀ قصر فرود می&zwnj;آیند. گروه پیشرفته&zwnj;تر ممکن است مطابق پیشرفت پیشین سیاره&zwnj;ای دورۀ زندگی مورانشیا را در هر یک از کرات میانی قصر دنبال کنند. پیشرفته&zwnj;ترین این اقسام در واقع تجربۀ مورانشیایی خود را در هفتمین کرۀ قصر آغاز می&zwnj;کنند.</p>
<p style="direction:rtl">  3-<em> انسانهای نوع وابسته به دورۀ آزمایشی صعود</em>. در چشمان جهان، ورود یک تنظیم کننده در بر گیرندۀ هویت است، و کلیۀ موجوداتی که تنظیم کننده در آنها ساکن است در طومار فراخوانی قضاوت قرار دارند. اما حیات گذرا در کرات تکاملی غیرقابل اطمینان است، و بسیاری پیش از برگزیدن دورۀ زندگانی بهشت در جوانی می&zwnj;میرند. چنین کودکان و جوانانی که تنظیم کننده در آنها ساکن است، پدر و مادری با پیشرفته&zwnj;ترین وضعیت معنوی را دنبال می&zwnj;کنند، و بدین گونه در سومین روز، در یک رستاخیز ویژه، یا در فراخوانیهای مرتب هزاره&zwnj;ای و اعطایی، به کرۀ پایان دهندگان سیستم (مهد کودک دورۀ آزمایشی) می&zwnj;روند.</p>
<p style="direction:rtl">  کودکانی که در هنگام مردن جوانتر از آن هستند که از تنظیم کنندۀ فکری برخوردار شوند، به طور همزمان با ورود هر یک از والدین در کرات قصر، در کرۀ پایان دهندگان سیستمهای محلی تجدید شخصیت می&zwnj;شوند. یک کودک در لحظۀ تولد انسانی موجودیت فیزیکی کسب می&zwnj;کند، اما در رابطه با بقا، کلیۀ کودکان بدون تنظیم کننده هنوز به صورت الحاق یافته به والدین خود محسوب می&zwnj;شوند.</p>
<p style="direction:rtl">  تنظیم کنندگان فکر در لحظۀ موعود می&zwnj;آیند تا در این کوچولوها اقامت گزینند، در حالی که خدمت فرشتگان سراف به هر دو گروه نوع بقای وابسته به دورۀ آزمایشی به طور کلی مشابه خدمت به والدۀ پیشرفته&zwnj;تر است، یا اگر فقط یکی بقا یابد برابر با خدمت به والده است. به آنهایی که به سومین دایره دست می&zwnj;یابند، صرف نظر از وضعیت والدینشان، نگاهبانان شخصی داده می&zwnj;شود.</p>
<p style="direction:rtl">  مهد کودکهای مشابه دورۀ آزمایشی در کرات پایان دهندگان کوکبه و ستاد مرکزی جهان برای کودکان بدون تنظیم کننده از نوع اولیه و ثانویۀ تغییر یافتۀ فراز یابندگان برقرار هستند.</p>
<p style="direction:rtl">  4- <em>انسانهای نوع ثانویۀ تغییر یافتۀ صعود.</em> اینها موجودات پیشرفتۀ بشری از کرات میانی تکاملی هستند. به عنوان یک قاعده، آنها نسبت به مرگ طبیعی مصون نیستند، اما برای عبور از میان هفت کرات قصر معافند.</p>
<p style="direction:rtl">  گروه کمتر کمال یافته در ستاد مرکزی سیستم محلی خود از نو بیدار می&zwnj;شوند و فقط از کرات قصر عبور می&zwnj;کنند. گروه میانی به کرات آموزشی کوکبه می&zwnj;روند. آنها از تمامی نظام مورانشیای سیستم محلی عبور می&zwnj;کنند. باز دورتر از آن در اعصار سیاره&zwnj;ای تلاش معنوی، بسیاری از بقا یافتگان در ستاد مرکزی کوکبه بیدار می&zwnj;شوند و در آنجا صعود بهشتی را آغاز می&zwnj;کنند.</p>
<p style="direction:rtl">  اما پیش از آن که هر یک از این گروهها به جلو گام بردارند، باید به کراتی که وارد نشدند به عنوان آموزگار بازگردند و در آن قلمروهایی که به عنوان دانشجو از آنها عبور کردند به عنوان آموزگار تجارب بسیاری کسب کنند. آنها همگی متعاقباً از طریق مسیرهای مقرر شدۀ پیشرفت انسانی رهسپار بهشت می&zwnj;شوند.</p>
<p style="direction:rtl">  5- <em>انسانهای نوع اولیۀ تغییر یافتۀ صعود</em>. این انسانها به نوع پیوند یافته با تنظیم کننده از حیات تکاملی تعلق دارند، اما آنها اکثر اوقات نمایندۀ مراحل نهایی توسعۀ انسانی در یک کرۀ در حال تکاملند. این موجودات جلال یافته از عبور از دروازه&zwnj;های مرگ معاف هستند. آنها به تصرف پسر تسلیم هستند. آنها از میان زندگان به دنیای آن سو عبور نموده و فوراً در حضور پسر عالی مقام در ستاد مرکزی جهان محلی ظهور می&zwnj;یابند.</p>
<p style="direction:rtl">  اینها انسانهایی هستند که در طول حیات انسانی با تنظیم کنندگان خود پیوند می&zwnj;یابند، و چنین شخصیتهای پیوند خورده با تنظیم کننده پیش از آن که با اشکال مورانشیا پوشش یابند آزادانه فضا را در می&zwnj;نوردند. این روانهای پیوند خورده از طریق عبور مستقیم تنظیم کننده به تالارهای زنده&zwnj;سازی کرات بالاتر مورانشیا رهسپار می&zwnj;شوند. در آنجا آنها درست مثل کلیۀ انسانهای دیگر که از کرات تکاملی می&zwnj;آیند، جامۀ اولیۀ مورانشیای خویش را دریافت می&zwnj;دارند.</p>
<p style="direction:rtl">  این نوع اولیۀ تغییر یافتۀ صعود انسانی ممکن است شامل حال افراد در هر یک از سریهای سیاره&zwnj;ای، از پایین&zwnj;ترین تا بالاترین مراحل کرات پیوند با تنظیم کننده بشود، اما اغلب بعد از این که از مزایای اقامتهای بیشمار موقت پسران الهی برخوردار شده&zwnj;اند در کرات قدیمی&zwnj;تر کارکرد دارد.</p>
<p style="direction:rtl">  با استقرار عصر سیاره&zwnj;ای نور و حیات، بسیاری از طریق نوع اولیۀ تغییر یافتۀ انتقال به کرات مورانشیای جهان اعزام می&zwnj;شوند. بعدها در مراحل پیشرفتۀ وجودِ تثبیت شده، هنگامی که اکثریت انسانها با ترک یک قلمرو در این طبقه جای می&zwnj;گیرند، سیاره به صورت کره&zwnj;ای که به این سری تعلق دارد در نظر گرفته می&zwnj;شود. وقوع مرگ طبیعی در کراتی که مدتها از استقرار آنان در نور و حیات می&zwnj;گذرد پیوسته کمتر می&zwnj;شود.</p>
<p style="direction:rtl">   [عرضه شده توسط یک ملک صادق از مدرسۀ مدیریت سیاره&zwnj;ای در جروسم.]</p>
</body>
</html>
