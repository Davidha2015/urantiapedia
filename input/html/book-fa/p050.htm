<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 50 - نسهای سیاره&zwnj;ای</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">نسخۀ پیشنویس</span></h1>
</div>
 <div class="c1">
 <h1 style="direction:rtl">مقالۀ 50</h1>
</div>
<div class="c1">
<h4 style="direction:rtl">پرنسهای سیاره&zwnj;ای</h4>
</div>

<p style="direction:rtl">  پرنسهای سیاره&zwnj;ای ضمن تعلق به رستۀ پسران لانوناندک، آنقدر در امر خدمت تبحر دارند که عموماً به صورت یک گروه مجزا در نظر گرفته می&zwnj;شوند. این پسران جهان محلی پس از دریافت گواهی ملک صادق خویش به عنوان لانوناندکهای ثانویه، به نیروهای ذخیرۀ رستۀ خود در ستاد مرکزی کوکبه گمارده می&zwnj;شوند. آنها توسط حکمران سیستم از اینجا به مأموریتهای گوناگون گمارده می&zwnj;شوند و نهایتاً به عنوان پرنسهای سیاره&zwnj;ای منصوب شده و برای حکومت در کرات مسکونی در حال تکامل اعزام می&zwnj;شوند.</p>
<p style="direction:rtl">  علامتی که موجب اقدام یک حکمران سیستم در امر گماردن یک فرمانروا در یک سیارۀ مشخص می&zwnj;شود، دریافت تقاضایی از جانب حاملین حیات، برای اعزام یک سرپرست اداری به منظور عمل در این سیاره که آنها در آن حیات برقرار نموده و موجودات تکاملی هوشمند پدید آورده&zwnj;اند، می&zwnj;باشد. به کلیۀ سیاراتی که با مخلوقات فانی تکاملی مسکونی شده&zwnj;اند، یک فرمانروای سیاره&zwnj;ای از این رستۀ فرزندی تخصیص یافته است.</p>
<div class="c1">
<h4 style="direction:rtl">1- مأموریت پرنسها</h4></div>

<p style="direction:rtl">  پرنس سیاره&zwnj;ای و برادران دستیار او، (صرف نظر از ظهور در جسم) نمایانگر نزدیکترین برخورد شخصی&zwnj;اند که پسر جاودان بهشت می&zwnj;تواند نسبت به مخلوقات دون مرتبۀ زمان و فضا صورت دهد. درست است که پسر جاودان بهشت مخلوقات عالم را از طریق روح خود لمس می&zwnj;نماید، اما پرنس سیاره&zwnj;ای آخرین فرد از رسته&zwnj;های پسران شخصی است که از بهشت به فرزندان انسان اهدا می&zwnj;شوند. روح بیکران از طریق اشخاص نگاهبان سرنوشت و سایر فرشتگان بسیار به انسان نزدیک می&zwnj;شود. پدر جهانی از طریق حضور پیش شخصیِ ناصحان اسرارآمیز در انسان زندگی می&zwnj;کند، اما پرنس سیاره&zwnj;ای نشانگر آخرین تلاش پسر جاودان و پسران وی برای نزدیک شدن به شما می&zwnj;باشد. در یک سیارۀ به تازگی مسکونی شده، پرنس سیاره&zwnj;ای تنها نمایندۀ ربانیت کامل می&zwnj;باشد که از پسر آفریننده (اولاد پدر جهانی و پسر جاودان) و خادم الهی (دختر جهانی روح بیکران) بر آمده است.</p>
<p style="direction:rtl">  پرنسِ یک کرۀ به تازگی مسکونی شده توسط یک گروه وفادار از مددکاران و دستیاران و توسط تعداد کثیری از ارواح خادم احاطه شده است. اما گروه رهبری کنندۀ چنین کرات جدیدی به این سبب که باید به طور ذاتی نسبت به مسائل و مشکلات سیاره&zwnj;ای احساس همدردی داشته و آنها را درک کنند، باید از رسته&zwnj;های پایین&zwnj;تر مدیران یک سیستم باشند. و تمامی این تلاشها برای فراهم نمودن حکومتی دلسوز برای کرات تکاملی موجب این احتمال افزایش یافته می&zwnj;شود که این شخصیتهای نزدیک به انسان از طریق ستایش اندیشه&zwnj;های خویش، فراتر و بالاتر از خواست حکمرانان متعالی به گمراهی کشانیده شوند.</p>
<p style="direction:rtl">  این پسران که به عنوان نمایندگان ربانیت در تک تک سیارات کاملاً تنها هستند، شدیداً مورد آزمایش قرار می&zwnj;گیرند، و نبادان از مصیبت چندین شورش زیان دیده است. در آفرینش حکمرانان سیستم و پرنسهای سیاره&zwnj;ای تجسمِ مفهومی رخ می&zwnj;دهد که از پدر جهانی و پسر جاودان بیشتر و بیشتر فاصله یافته است و برای فرد خطر فزاینده&zwnj;ای نسبت به از دست دادن حس تناسب در زمینۀ اهمیت نفس، و احتمال بیشتری از ناکامی در درک درست ارزشها و روابط رسته&zwnj;های بیشمار موجودات الهی و درجات اختیار آنان وجود دارد. این امر که پدر شخصاً در یک جهان محلی حضور ندارد نیز آزمون مشخصی از ایمان و وفاداری بر کلیۀ این پسران تحمیل می&zwnj;دارد.</p>
<p style="direction:rtl">  اما این پرنسهای کره در مأموریتهای خویش در سازماندهی و ادارۀ کرات مسکونی غالباً دچار شکست نمی&zwnj;شوند، و موفقیت آنان مأموریتهای متعاقب پسران ماتریال را که می&zwnj;آیند تا اشکال بالاتری از حیات مخلوق را به انسانهای بدوی کرات پیوند زنند، بسیار تسهیل می&zwnj;نماید. حکومت آنان همچنین در آماده سازی سیارات برای پسران بهشتی خداوند، که متعاقباً برای قضاوت دربارۀ کرات و برای افتتاح اعطاهای بعدی می&zwnj;آیند، بسیار کار انجام می&zwnj;دهد.</p>
<div class="c1">
<h4 style="direction:rtl">2- حکومت سیاره&zwnj;ای</h4></div>

<p style="direction:rtl">  کلیۀ پرنسهای سیاره&zwnj;ای تحت حوزۀ اداری جهانی جبرئیل، رئیس اجرایی میکائیل، قرار دارند، در حالی که در زمان برخورداری از اتوریتۀ بلافصل، تحت فرامین اجرایی حکمرانان سیستم می&zwnj;باشند.</p>
<p style="direction:rtl">  پرنسهای سیاره&zwnj;ای می&zwnj;توانند در هر لحظه مشورت با ملک صادقها، آموزگاران و ضامنان سابق خویش، را طلب نمایند، اما آنان از روی اجبار موظف نیستند تقاضای چنین کمکی را بنمایند، و اگر چنین معاضدتی به طور داوطلبانه درخواست نشود، ملک صادقها در حکومت سیاره&zwnj;ای مداخله نمی&zwnj;کنند. این فرمانروایان کره همچنین می&zwnj;توانند از توصیۀ بیست و چهار مشاور که از کرات اعطایی سیستم گردآوری شده&zwnj;اند خود را بهره&zwnj;مند سازند. در سِتانیا این مشاوران در زمان حاضر همگی جزو بومیهای یورنشیا هستند. و در ستاد مرکزی کوکبه شورای مشابه هفتاد نفره&zwnj;ای وجود دارد که همچنین از موجودات تکاملی قلمروها برگزیده شده&zwnj; است.</p>
<p style="direction:rtl">  حکومت سیارات تکاملی در دوران اولیه و تثبیت نشدۀ آن اکثراً استبدادی است. پرنسهای سیاره&zwnj;ای گروههای متخصص دستیار خود را از میان گروه یاوران سیاره&zwnj;ای خویش سازمان می&zwnj;دهند. آنها معمولاً خود را با یک شورای عالی دوازده نفره احاطه می&zwnj;کنند. اما این در کرات مختلف به شکل گوناگونی انتخاب گردیده و به گونه&zwnj;ای متنوع تشکیل می&zwnj;شود. یک پرنس سیاره&zwnj;ای همچنین ممکن است یک یا تعداد بیشتری از رستۀ سوم فرزندی گروه خود و گاهی اوقات در برخی کرات یک نفر از رستۀ خود، یک همکار لانوناندک ثانویه، را به عنوان دستیار داشته باشد.</p>
<p style="direction:rtl">  تمامی پرسنل یک فرمانروای کره شامل شخصیتهای روح بیکران و برخی از انواع موجودات تکامل یافتۀ بالاتر و انسانهای در حال صعود از سایر کرات می&zwnj;باشد. تعداد چنین پرسنلی در حدود یک هزار تن است، و به تدریج که سیاره ترقی می&zwnj;کند، این سپاه مددکاران ممکن است به یکصد هزار تن یا بیشتر افزایش یابد. هر گاه که به تعداد بیشتری از مددکاران احساس نیاز شود، پرنسهای سیاره&zwnj;ای تنها باید از برادران خود، حکمرانان سیستم تقاضا نموده و این درخواست بی&zwnj;درنگ اجابت می&zwnj;شود.</p>
<p style="direction:rtl">  سیارات در طبیعت و تشکیلات و در حکومت بسیار فرق می&zwnj;کنند، ولی همگی برای دادگاههای عدالت تدارک می&zwnj;بینند. منشأ سیستم قضایی جهان محلی در محکمات یک پرنس سیاره&zwnj;ای است که سرپرستی آن را عضوی از پرسنل شخصی او به عهده دارد. فرامین چنین دادگاههایی منعکس کنندۀ برخوردی بسیار پدرانه و محتاطانه می&zwnj;باشد. کلیۀ مشکلاتی که مستلزم کاری بیش از تنظیم امور ساکنان سیاره باشد منوط به استیناف در دادگاههای بالاتر می&zwnj;باشند، ولی امور مربوط به قلمرو کرۀ او اکثراً مطابق صلاحدید شخصی پرنس تعدیل می&zwnj;شوند.</p>
<p style="direction:rtl">  کمیسیونهای سیار آشتی دهندگان در خدمت و مکمل دادگاههای سیاره&zwnj;ای می&zwnj;باشند، و کنترلگران روحی و فیزیکی هر دو تابعِ یافته&zwnj;های این آشتی دهندگان می&zwnj;باشند. اما بدون موافقت پدر کوکبه هرگز هیچ گونه اجرای دلخواهانه صورت نمی&zwnj;گیرد، زیرا &rdquo;والامرتبه&zwnj;ها در ممالک انسانها حکومت می&zwnj;کنند.&ldquo;</p>
<p style="direction:rtl">  کنترلگران و تبدیل کنندگان متعلق به مأموریتهای سیاره&zwnj;ای همچنین قادرند با تشریک مساعی با فرشتگان و سایر رسته&zwnj;های موجودات آسمانی این شخصیتهای مذکور را برای مخلوقات فانی مرئی سازند. در مواقع مخصوص فرشتگان سراف مددکار و حتی ملک صادقها قادرند خود را برای ساکنان کرات تکاملی مرئی سازند و این کار را انجام می&zwnj;دهند. دلیل اصلی برای آوردن انسانهای فراز یابنده از پایتخت سیستم به عنوان بخشی از پرسنل پرنس سیاره&zwnj;ای، تسهیل ارتباط با ساکنان آن قلمرو می&zwnj;باشد.</p>
<div class="c1">
<h4 style="direction:rtl">3- پرسنل مادی پرنس</h4></div>

<p style="direction:rtl">  یک پرنس سیاره&zwnj;ای در هنگام عزیمت به یک کرۀ جوان معمولاً یک گروه از موجودات داوطلب در حال صعود را از ستاد مرکزی سیستم محلی با خود می&zwnj;برد. این فراز یابندگان، پرنس را در کار بهبودی اولیۀ نژادی، به عنوان مشاور و مددکار همراهی می&zwnj;کنند. این گروه از مددکاران مادی، حلقۀ اتصال بین پرنس و نژادهای کره را تشکیل می&zwnj;دهند. پرنس یورنشیا، کلیگسشیا، یک گروه یکصد نفره از چنین مددکارانی داشت.</p>
<p style="direction:rtl">  چنین دستیاران داوطلب، جزو شهروندان پایتخت یک سیستم می&zwnj;باشند، و هیچیک از آنان با تنظیم کنندگان ساکن خویش پیوند نیافته&zwnj;اند. ضمن این که این پیشروندگان مورانشیا موقتاً به یک حالت مادی سابق رجعت می&zwnj;کنند، وضعیت تنظیم کنندگان چنین خادمان داوطلبی به صورت مقیم در ستاد مرکزی سیستم باقی می&zwnj;ماند.</p>
<p style="direction:rtl">  حاملین حیات، آرشیتکتهای فرم، برای چنین داوطلبانی بدنهای فیزیکی جدیدی فراهم می&zwnj;سازند که آنان در طی دوران اقامت موقت سیاره&zwnj;ای خویش در آنها ساکنند. این فرمهای شخصیت ضمن این که از بیماریهای معمول قلمروها بری می&zwnj;باشند، نظیر بدنهای اولیۀ مورانشیا در معرض برخی سوانح با طبیعتی مکانیکی قرار می&zwnj;گیرند.</p>
<p style="direction:rtl">  پرسنل مادی پرنس در رابطه با قضاوت بعدی در هنگام ورود دومین پسر به کره معمولاً از سیاره برداشته می&zwnj;شوند. آنها پیش از رهسپاری معمولاً وظایف گوناگون خود را به اولاد متقابل خویش و برخی داوطلبان بومی برتر محول می&zwnj;کنند. در آن کراتی که این یاوران پرنس اجازه یافته&zwnj;اند با گروههای برتر نژادهای بومی ازدواج کنند، چنین اولادی معمولاً جانشین آنها می&zwnj;شوند.</p>
<p style="direction:rtl">  این دستیاران پرنس سیاره&zwnj;ای به ندرت با نژادهای کره ازدواج می&zwnj;کنند، ولی آنان همیشه در میان خود دست به ازدواج می&zwnj;زنند. از این پیوندها دو دسته از موجودات حاصل می&zwnj;شوند: نوع اولیۀ مخلوقات بینابینی و انواع مشخص بالایی از موجودات مادی که بعد از این که والدین آنها در هنگام ورود آدم و حوا از سیاره برداشته شدند به پرسنل پرنس ملحق باقی می&zwnj;مانند. این فرزندان به جز برخی مواقع اضطراری با نژادهای فانی ازدواج نمی&zwnj;کنند، و در آن وقت هم فقط تحت نظارت پرنس سیاره&zwnj;ای چنین می&zwnj;کنند. در چنین صورتی، فرزندان آنها &mdash; نوه&zwnj;های پرسنل مادی&mdash; در وضعیتی مشابه نژادهای برتر روزگار و نسل خویش می&zwnj;باشند. در کلیۀ اولاد این دستیاران نیمه مادیِ پرنس سیاره&zwnj;ای، تنظیم کننده ساکن است.</p>
<p style="direction:rtl">  در پایان اعطای پرنس، هنگامی که زمان مراجعت این &rdquo;پرسنل بازگشت&ldquo; به ستاد مرکزی سیستم برای ادامۀ دوران زندگانی بهشت فرا می&zwnj;رسد، این فراز گرایان به منظور واگذاری بدنهای مادی خویش خود را به حاملین حیات عرضه می&zwnj;کنند. آنان به خواب مرحلۀ گذار وارد شده و در حالی که از بدنهای خود رهایی یافته و با فرمهای مورانشیا پوشش یافته&zwnj;اند از خواب بیدار می&zwnj;شوند و برای انتقال سرافیمی به پایتخت سیستم، جایی که تنظیم کنندگان انفصال یافتۀ آنان در انتظارشان هستند آماده می&zwnj;شوند. آنان یک اعطای کامل در عقب رستۀ جروسمی خود می&zwnj;باشند، اما آنها تجربه&zwnj;ای بی&zwnj;نظیر و خارق&zwnj;العاده کسب نموده&zwnj;اند، فصلی نادر در دوران زندگانی یک انسان فانی در حال صعود.</p>
<div class="c1">
<h4 style="direction:rtl">4- ستاد مرکزی و مدارس سیاره&zwnj;ای</h4></div>

<p style="direction:rtl">  پرسنل مادی پرنس در همان اوایل مدارس آموزشی و فرهنگ سیاره&zwnj;ای را سازمان می&zwnj;دهند. در آنجا بهترین بخش نژادهای تکاملی تعلیم می&zwnj;یابند و سپس نزد مردم خود فرستاده می&zwnj;شوند تا این راههای بهتر را به آنان آموزش دهند. این مدارس پرنس در ستاد مرکزی مادی سیاره واقع شده&zwnj;اند.</p>
<p style="direction:rtl">  بسیاری از کارهای فیزیکی که به برقراری این شهر ستاد مرکزی مربوط است توسط پرسنل مادی به انجام می&zwnj;رسد. این شهرهای ستاد مرکزی یا قرارگاههایی که متعلق به دوران اولیۀ پرنس سیاره&zwnj;ای می&zwnj;باشند بسیار از آنچه که یک انسان فانی یورنشیا ممکن است تصور کند متفاوتند. آنها در مقایسه با اعصار بعد، ساده هستند و با تزئینات معدنی و با مواد ساختمانی نسبتاً پیشرفته تعیین ویژگی می&zwnj;شوند. و این تماماً با رژیم آدم که حول یک ستاد مرکزی بوستانی تمرکز یافته و طی دومین اعطای پسران جهان برای نژادها کارش در آنجا به اجرا در می&zwnj;آید متفاوت است.</p>
<p style="direction:rtl">  در اسکانگاه ستاد مرکزی در کرۀ شما هر منزلگاه بشری از زمین وافری برخوردار بود. اگر چه قبایل دوردست به شکار و کاوش برای خوراک ادامه می&zwnj;دادند، دانشجویان و آموزگاران در مدارس پرنس همگی کشاورز و باغبان بودند. وقت تقریباً به طور مساوی بین فعالیتهای زیرین تقسیم می&zwnj;شد:</p>
<blockquote>
<p style="direction:rtl">  1- <em>کار فیزیکی</em>. کشت و زرع زمین به علاوۀ خانه&zwnj;سازی و زینت بخشی.</p>
<p style="direction:rtl">  2- <em>فعالیتهای اجتماعی</em>. کارهای تفریحی و کارهای گروهی فرهنگی - اجتماعی.</p>
<p style="direction:rtl">  3- <em>کاربرد آموزشی</em>. تعلیم انفرادی در رابطه با آموزش خانوادگی - گروهی که با آموزش تخصصی در کلاس درس تکمیل می&zwnj;شد.</p>
<p style="direction:rtl">  4-<em> آموزش حرفه&zwnj;ای</em>. مدارس ازدواج و خانه&zwnj;داری، مدارس آموزش کارِ دستی و هنری، و کلاسهایی برای آموزش آموزگاران &mdash; سکولار، فرهنگی، و مذهبی.</p>
<p style="direction:rtl">  5- <em>فرهنگ معنوی</em>. برادریِ آموزگار، روشنایی بخشی به دوران کودکی و گروههای نوجوان، و آموزش فرزند خوانده&zwnj;های بومی به عنوان میسیونر برای مردم آنها.</p>
</blockquote>
<p style="direction:rtl">  یک پرنس سیاره&zwnj;ای برای موجودات فانی قابل رویت نیست. این یک آزمایش ایمان است که نمایندگی موجودات نیمه مادی پرسنل او مورد باور قرار گیرد. اما این مدارس فرهنگ و آموزش به خوبی با نیازهای هر سیاره انطباق یافته&zwnj;اند و به زودی رقابتی سخت و ستایش برانگیز برای دستیابی به ورود به این مؤسسات متنوع یادگیری میان نژادهای انسان روی می&zwnj;دهد.</p>
<p style="direction:rtl">  به تدریج تأثیری ارتقا دهنده و تمدن ساز از چنین مرکز فرهنگ و پیشرفت دنیا به کلیۀ مردمان ساطع می&zwnj;شود که به کندی و با حتمیت نژادهای تکاملی را دگرگون می&zwnj;سازد. در این اثنا، فرزندان تحصیل کرده و معنویت یافتۀ مردمان اطراف که در مدارس پرنس پذیرفته شده و آموزش یافته&zwnj;اند به گروههای بومی خویش بازگشته و تا بهترین حد توان خود، مراکز جدید و مؤثری از یادگیری و فرهنگ که مطابق برنامۀ مدارس پرنس عملی می&zwnj;سازند دایر می&zwnj;کنند.</p>
<p style="direction:rtl">  در یورنشیا این طرحها برای ترقی سیاره&zwnj;ای و پیشرفت فرهنگی به خوبی در جریان بودند و به رضایت بخش&zwnj;ترین نحو پیش می&zwnj;رفتند که ناگاه تمامی پروژه با پیوستن کلیگسشیا به شورش لوسیفر به پایانی ناگهانی و شرم&zwnj;آور رسانیده شد.</p>
<p style="direction:rtl">  این برای من یکی از تکان دهنده&zwnj;ترین رخدادهای این شورش بود که از پیمان شکنی بی&zwnj;رحمانۀ یکی از رسته&zwnj;های فرزندی خویش، کلیگسشیا، اطلاع یابم، که تعمداً و با سوءِ نیتی از پیش طرح شده به طور سیستماتیک آموزشها و تعالیمی را که در تمامی مدارس فعال سیاره&zwnj;ای یورنشیا در آن هنگام فراهم شده بود به انحراف کشانیده و تباه ساخت. ویرانی این مدارس با سرعت و کامل صورت گرفت.</p>
<p style="direction:rtl">  بسیاری از اولاد فراز یابندگان پرسنل ظهور یافتۀ پرنس وفادار باقی ماندند، و صفوف کلیگسشیا را ترک نمودند. این وفاداران توسط پذیرشگران ملک صادقِ یورنشیا تشویق شدند، و در دوران بعد نوادگان آنان برای حفظ مفاهیم سیاره&zwnj;ایِ حقیقت و درستکاری بسیار کار انجام دادند. کار این مبشران وفادار به پیشگیری از اضمحلال کامل حقیقت معنوی در یورنشیا کمک نمود. این روانهای متهور و اولاد آنان تا حدودی آگاهی از حکومت پدر را زنده نگاه داشتند و مفهوم اعطاهای متوالی سیاره&zwnj;ایِ رسته&zwnj;های گوناگون پسران الهی را برای نژادهای دنیا حفظ نمودند.</p>
<div class="c1">
<h4 style="direction:rtl">5- تمدن پیشرو</h4></div>

<p style="direction:rtl">  پرنسهای وفادار کرات مسکونی برای همیشه به سیارات مأموریت اولیۀ خویش وصل می&zwnj;شوند. پسران بهشتی و اعطاهای آنان ممکن است بیایند و بروند، اما یک پرنس سیاره&zwnj;ایِ موفق به عنوان فرمانروای قلمرو خویش ادامه می&zwnj;دهد. کار او کاملاً مستقل از مأموریتهای پسران بالاتر می&zwnj;باشد و برای شکوفایی توسعۀ تمدن سیاره&zwnj;ای طراحی شده است.</p>
<p style="direction:rtl">  پیشرفت تمدن در هر دو سیاره به سختی مشابه هم است. جزئیات نمایان شدن تکامل انسان فانی در کرات نامشابهِ بیشمار بسیار متفاوت است. به رغم این تنوعاتِ زیادِ توسعۀ سیاره&zwnj;ای در امتداد خطوط فیزیکی، عقلانی، و اجتماعی، کلیۀ کرات تکاملی در جهتهای مشخص به خوبی تعیین شده&zwnj;ای پیشرفت می&zwnj;کنند.</p>
<p style="direction:rtl">  تحت حکومت سودمند یک پرنس سیاره&zwnj;ای که با پسران ماتریال تقویت می&zwnj;شود و با مأموریتهای متناوب پسران بهشت تشدید می&zwnj;شود، نژادهای فانی در یک کرۀ متوسط زمان و مکان به طور متوالی از میان هفت دوران توسعۀ زیرین عبور می&zwnj;کنند:</p>
<blockquote>
<p style="direction:rtl">  1- <em>دورۀ تغذیه</em>. مخلوقات پیش بشر و نژادهای اولیۀ انسان بدوی به طور عمده درگیر مشکلات غذایی هستند. این موجودات در حال تکامل ساعتهای بیداری خود را در جستجوی غذا، یا در جنگ تهاجمی یا تدافعی صرف می&zwnj;کنند. تجسس برای غذا در اذهان این نیاکان اولیۀ تمدن آتی از همه چیز مهمتر است.</p>
<p style="direction:rtl">  2- <em>عصر امنیت</em>. درست به محض این که شکارچی بدوی بتواند از جستجو برای غذا فراغت یابد، این فرصت را به افزایش امنیت خویش مبدل می&zwnj;سازد. توجه هر چه بیشتری به تکنیک جنگ تخصیص می&zwnj;یابد. خانه&zwnj;ها مستحکم می&zwnj;گردند و قبایل از طریق ترس متقابل و توسط تلقین نفرت برای گروههای خارجی یکپارچه می&zwnj;شوند. حفظ خویشتن پیشه&zwnj;ای است که همیشه از پی رفع نیازمندی می&zwnj;آید.</p>
<p style="direction:rtl">  3- <em>عصر آسایش مادی</em>. پس از این که مشکلات غذایی بخشاً برطرف شدند و درجاتی از امنیت به دست آمد، فرصت اضافی مصروف آسایش شخصی می&zwnj;گردد. در اشغال مرکزِ صحنۀ فعالیتهای بشر، تجمل با نیاز به رقابت برمی&zwnj;خیزد. چنین عصری غالباً با استبداد، عدم تحمل، حرص، و مستی تعیین ویژگی می&zwnj;شود. عناصر ضعیف&zwnj;تر نژادها به سمت افراط و سبعیت متمایلند. به تدریج این نقصانهای لذت جویانه مقهور عناصر قوی&zwnj;تر دوستدارِ حقیقتِ تمدنِ در حال پیشرفت می&zwnj;شوند.</p>
<p style="direction:rtl">  4- <em>جستجو برای دانش و خرد</em>. خوراک، امنیت، لذت، و آسایش، بنیاد توسعۀ فرهنگ و گسترش دانش را فراهم می&zwnj;سازد. تلاش برای به اجرا گذاردن دانش به خرد منجر می&zwnj;شود، و هنگامی که یک فرهنگ آموخت چگونه از طریق تجربه منفعت یافته و بهبود یابد، تمدن فرا رسیده است. خوراک، امنیت، و آسایش مادی هنوز بر جامعه مسلط است، اما بسیاری از افراد آینده&zwnj;نگر گرسنۀ دانش و تشنۀ خرد می&zwnj;باشند. هر کودک فرصت می&zwnj;یابد که از طریق عملی بیاموزد؛ شعار این اعصار تحصیل است.</p>
<p style="direction:rtl">  5- <em>دورۀ فلسفه و برادری</em>. وقتی که انسانهای فانی می&zwnj;آموزند فکر کنند و شروع می&zwnj;کنند از تجربه بهره&zwnj;مند شوند، فلسفی می&zwnj;شوند. آنها شروع می&zwnj;کنند بین خود دست به استدلال زنند و قضاوتی موشکافانه به کار بندند. جامعۀ این عصر اخلاقی می&zwnj;شود، و انسانهای فانی چنین دوره&zwnj;ای به راستی موجوداتی اخلاقی می&zwnj;شوند. موجودات اخلاقی خردمند قادرند در چنین کرۀ در حال پیشرفتی برادری بشری برقرار نمایند. موجودات اخلاقی و نیک کردار می&zwnj;توانند بیاموزند چگونه مطابق اصل طلایی زندگی کنند.</p>
<p style="direction:rtl">  6- <em>عصر تکاپوی معنوی</em>. هنگامی که انسانهای فانی در حال تکامل از میان مراحل فیزیکی، عقلانی، و اجتماعیِ توسعه عبور کردند، دیر یا زود به آن مدارج بصیرت شخصی دست می&zwnj;یابند که آنان را وادار می&zwnj;سازد در صدد کسب خشنودیهای معنوی و مفاهیم کیهانی برآیند. مذهب، تکمیل صعود از حیطه&zwnj;های احساسی ترس و خرافات به سطوح بالای خرد کیهانی و تجربۀ معنوی شخصی است. تحصیل در آرزوی نیل به معانی است، و فرهنگ، ادراک روابط کیهانی و ارزشهای حقیقی است. چنین انسانهای فانی در حال تکامل به راستی با فرهنگ، حقیقتاً آموزش یافته، و به طرز بدیعی خداشناس هستند.</p>
<p style="direction:rtl">  7- <em>عصر نور و حیات</em>. این عصر شکوفایی اعصار پیاپی امنیت فیزیکی، بسط عقلانی، فرهنگ اجتماعی، و نیل معنوی است. این دستاوردهای بشری اکنون در یگانگی کیهانی و خدمت عاری از خودخواهی در هم آمیخته، به هم پیوسته، و با هم هماهنگ می&zwnj;شوند. در کادر محدودیتهای طبیعت متناهی و عطایای مادی، برای نسلهای در حال پیشرفت که به طور پیاپی در این کرات متعالی و ثبات یافتۀ زمان و فضا زندگی می&zwnj;کنند حد و مرزهایی در امکانات حصول تکاملی قرار داده نشده است.</p>
</blockquote>
<p style="direction:rtl">  پرنسهای سیاره&zwnj;ای بعد از خدمت در کرات خود از طریق اعطاهای پیاپی تاریخ کره و اعصار متوالی پیشرفت سیاره&zwnj;ای، با افتتاح عصر نور و حیات، به مقام حکمرانان سیاره&zwnj;ای ارتقا می&zwnj;یابند.</p>
<div class="c1">
<h4 style="direction:rtl">6- فرهنگ سیاره&zwnj;ای</h4></div>

<p style="direction:rtl">  انزوای یورنشیا عرضۀ بسیاری از جزئیات حیات و محیط همسایگان سِتانیایی شما را غیرممکن می&zwnj;سازد. در این بیانات، ما به خاطر قرنطینۀ سیاره و به لحاظ انزوای سیستم در تنگنا هستیم. ما باید در تمامی تلاشهای خود برای روشن ساختن انسانهای فانی یورنشیا با این محدودیتها رهنمون شویم، اما تا آنجایی که مجاز است، به شما پیرامون پیشرفت یک کرۀ تکاملی متوسط اطلاع داده شده، و شما قادرید چنین مسیر زندگانی یک کره را با وضعیت کنونی یورنشیا مقایسه نمایید.</p>
<p style="direction:rtl">  پیشرفت تمدن در یورنشیا در مقایسه با کرات دیگری که متحمل بداقبالی انزوای معنوی شده&zwnj;اند آن چنان زیاد متفاوت نبوده است. اما هنگامی که سیارۀ شما با کرات وفادار جهان مقایسه می&zwnj;شود، در کلیۀ فازهای پیشرفت عقلانی، و نیل معنوی بسیار سردرگم و به حد زیادی عقب مانده به نظر می&zwnj;رسد.</p>
<p style="direction:rtl">  به خاطر بداقبالی&zwnj;های سیاره&zwnj;ایِ شما، یورنشیاییها از فهم زیاد فرهنگ کرات نرمال باز مانده&zwnj;اند. اما شما نباید کرات تکاملی، حتی ایده&zwnj;آل&zwnj;ترینشان را، به صورت کراتی که در آنها ناز و نعمت برقرار است تصور نمایید. حیات اولیۀ نژادهای فانی همیشه توأم با تقلا است. تلاش و تصمیم&zwnj;گیری یک جزءِ اصلی کسب ارزشهای نجات است.</p>
<p style="direction:rtl">  فرهنگ لازمۀ کیفیت اندیشه است. فرهنگ نمی&zwnj;تواند بالا رود مگر این که ذهن ارتقا یابد. عقل برتر در جستجوی یک فرهنگ متعالی برمی&zwnj;آید و راهی می&zwnj;یابد که به چنین هدفی دست یابد. اذهان حقیر حتی زمانی که بالاترین فرهنگ به صورت آماده به آنان عرضه می&zwnj;شود، با تحقیر آن را رد می&zwnj;کنند. این امر همچنین بسیار به مأموریتهای متوالی پسران الهی و به میزان دریافت آگاهی از اعصار اعطاهای مربوطۀ آنان بستگی دارد.</p>
<p style="direction:rtl">  شما نباید فراموش کنید که در نتیجۀ شورشِ لوسیفر برای دویست هزار سال کلیۀ کرات سِتانیا تحت تحریم معنوی نُرلاشیادک قرار داشته&zwnj;اند. و این مستلزم اعصار متمادی است که محدودیتهای حاصل از گناه و انزوا برداشته شود. دنیای شما در نتیجۀ تراژدی مضاعف یک پرنس سیاره&zwnj;ای یاغی و یک پسر ماتریال خطاکار، به دنبال نمودن مسیری بی&zwnj;قاعده و بی&zwnj;اسلوب ادامه می&zwnj;دهد. حتی اعطای میکائیل مسیح به یورنشیا، پیامدهای موقت این اشتباهات جدی در ادارۀ پیشین کره را بلافاصله برطرف ننمود.</p>
<div class="c1">
<h4 style="direction:rtl">7- پاداشهای انزوا</h4></div>

<p style="direction:rtl">  در پندار اول ممکن است به نظر رسد که یورنشیا و کرات منزوی مربوط به آن به خاطر محروم بودن از حضور سودمند و تأثیر چنین شخصیتهای فوق انسانی چون یک پرنس سیاره&zwnj;ای و یک پسر و دختر ماتریال بسیار بداقبال هستند. اما انزوای این کرات برای نژادهای آنان موقعیت بی&zwnj;نظیری را برای به کار بستن ایمان و برای پیدایش کیفیت ویژه&zwnj;ای از اطمینان به قابل اتکا بودن کیهان که به دیدن و یا هیچ ملاحظۀ مادی دیگر بستگی ندارد، فراهم می&zwnj;سازد. اما سرانجام چه بسا که مخلوقات فانی که از کراتِ به سبب شورش قرنطینه شده می&zwnj;آیند بی&zwnj;نهایت خوش اقبال باشند. ما پی برده&zwnj;ایم که به چنین فراز یابندگانی در همان اوایل تکالیف ویژۀ بیشماری از مسئولیتهای کیهانی محول می&zwnj;گردد که ایمان بلامنازع و اعتماد به نفس عالی در به انجام رسانیدن آن ضروری است.</p>
<p style="direction:rtl">  در جروسم فراز یابندگان متعلق به این کرات منزوی یک ناحیۀ مسکونی را به تنهایی اشغال می&zwnj;کنند و به عنوان <em>آگُندانتِرها</em> شناخته می&zwnj;شوند، که یعنی مخلوقات تکاملی صاحب اراده که می&zwnj;توانند بدون دیدن ایمان آورند، هنگامی که منزوی می&zwnj;شوند استقامت می&zwnj;ورزند، و حتی در شرایط تنهایی بر مشکلات فائق نیامدنی پیروز می&zwnj;شوند. این گروه&zwnj;بندی عملی آگُندانتِرها در سراسر صعود در جهان محلی و پیمایش ابرجهان پابرجا است. آن در طول اقامت موقت در هاونا از میان می&zwnj;رود، ولی به مجرد رسیدن به بهشت فوراً مجدداً ظاهر می&zwnj;شود و قطعاً در سپاه نهایت انسان فانی استمرار می&zwnj;یابد. تابامَنشیا یک <em>آگندانتر</em> متعلق به وضعیت پایان دهنده است که از یکی از کراتِ قرنطینه شده نجات یافت. این کره در اولین شورشی که تا آن زمان در جهانهای زمان و فضا رخ داده بود درگیر بود.</p>
<p style="direction:rtl">  در سراسر دورۀ زندگانی بهشت، پاداش به صورت نتیجۀ انگیزه&zwnj;ها در پی تلاش می&zwnj;آید. چنین پاداشهایی فرد را از حد معمول ارتقا می&zwnj;دهد، وجه تمایزی از تجربۀ مخلوق فراهم می&zwnj;سازد، و به تنوع عملکردهای غایی در جمع پایان دهندگان کمک می&zwnj;نماید. </p>
<p style="direction:rtl">   [عرضه شده توسط یک پسر لانوناندک ثانویۀ سپاه ذخیره.]</p>
</body>
</html>
