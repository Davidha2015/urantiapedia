<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 51 - آدمهای سیاره&zwnj;ای</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 51</h1>
</div>
<div class="c1">
<h3 style="direction:rtl">آدمهای سیاره&zwnj;ای</h3>
</div>

<p style="direction:rtl">  در طول اعطای یک پرنس سیاره&zwnj;ای، انسان بدوی به حد طبیعی پیشرفت تکاملی نائل می&zwnj;شود، و این دستیابی بیولوژیک به حکمران سیستم علامت می&zwnj;دهد که دومین رستۀ فرزندی، ارتقا دهندگان بیولوژیک، را به چنین کره&zwnj;ای اعزام دارد. این فرزندان، که دو تا می&zwnj;باشند &mdash; پسر و دختر ماتریال &mdash; معمولاً در یک سیاره به عنوان آدم و حوا شهرت دارند. نخستین فرزند ماتریال سِتانیا آدم می&zwnj;باشد، و آنهایی که به عنوان ارتقا دهندگان بیولوژیک به کرات سیستم می&zwnj;روند همیشه نام این فرزند اول و آغازین رستۀ بی&zwnj;نظیر خویش را با خود حمل می&zwnj;کنند.</p>
<p style="direction:rtl">  این فرزندان هدیۀ مادی پسر آفریننده به کرات مسکونی می&zwnj;باشند. آنها در طول سیر تکاملی چنین کره&zwnj;ای به همراه پرنس سیاره&zwnj;ای در سیارۀ مأموریت خود باقی می&zwnj;مانند. یک چنین ماجراجویی در کره&zwnj;ای که از یک پرنس سیاره&zwnj;ای برخوردار است زیاد مخاطره&zwnj;آمیز نیست، اما در یک سیارۀ مرتد، قلمرویی که بدون یک رهبر معنوی است و از ارتباطات بین سیاره&zwnj;ای محروم است، چنین مأموریتی مملو از خطر جدی می&zwnj;باشد.</p>
<p style="direction:rtl">  اگر چه شما نمی&zwnj;توانید امید داشته باشید که همه چیز را دربارۀ کار این فرزندان در تمامی کرات سِتانیا و سایر سیستمها بدانید، مقالات دیگر به طور کاملتر زندگی و تجارب این زوج جالب، آدم و حوا، را که برای ارتقاءِ نژادهای یورنشیا از سپاه ارتقا دهندگان بیولوژیک جروسم آمدند توصیف می&zwnj;نمایند. در حالی که طرحهای ایده&zwnj;آل برای بهبود نژادهای بومی ناکام ماند، با این حال مأموریت آدم بیهوده نبود. یورنشیا از هدیۀ آدم و حوا بی&zwnj;اندازه سود برده است، و در میان یاران آنها و در تشکیلات بالا کار آنها به صورت شکست کامل محسوب نمی&zwnj;شود.</p>
<div class="c1">
<h4 style="direction:rtl">1- منشأ و طبیعت فرزندان ماتریال خداوند</h4></div>

<p style="direction:rtl">  پسران و دختران ماتریال یا برخودار از جنسیت از اولاد پسر آفریننده می&zwnj;باشند؛ روح مادر جهان در تولید این موجودات که تقدیرشان کار کردن به صورت ارتقا دهندگان فیزیکی در کرات تکاملی می&zwnj;باشد، شرکت نمی&zwnj;کند.</p>
<p style="direction:rtl">  رستۀ ماتریال فرزندی در سراسر جهان محلی یکنواخت نیست. پسر آفریننده فقط یک جفت از این موجودات را در هر سیستم محلی تولید می&zwnj;کند. این زوجهای اولیه از طبیعت متنوعی برخوردارند و با الگوی حیاتی سیستمهای مربوطۀ خویش وفق یافته&zwnj;اند. این یک شرط حیاتی است، زیرا در غیر این صورت پتانسیل مولد آدمها با آنی که متعلق به موجودات فانی در حال تکامل کراتِ هر سیستم مشخص است کار نخواهد کرد. آدم و حوایی که به یورنشیا آمدند از اولاد زوج اولیۀ فرزندان ماتریال متعلق به سِتانیا بودند.</p>
<p style="direction:rtl">  قد فرزندان ماتریال بین هشت تا ده فوت متغیر است، و بدنهای آنان با تلألؤ نور تابان یک رنگ بنفش می&zwnj;درخشد. در حالی که خون مادی در بدنهای مادی آنان در گردش است، آنها همچنین مملو از انرژی الهی هستند و از نور آسمانی سرشار می&zwnj;باشند. این پسران ماتریال (آدمها) و دختران ماتریال (حواها) با هم برابرند، و فقط در طبیعت تناسلی و در برخی عطایای شیمیایی فرق می&zwnj;کنند. آنها برابر ولی متفاوتند، مذکر و مؤنث &mdash; لذا مکمل هم می&zwnj;باشند &mdash; و طوری طراحی شده&zwnj;اند که تقریباً در کلیۀ مأموریتها به صورت دوتایی خدمت کنند.</p>
<p style="direction:rtl">  فرزندان ماتریال از یک تغذیۀ دوگانه بهره&zwnj;مند می&zwnj;باشند. آنها به راستی از طبیعت و ساختاری دوگانه برخوردارند و درست نظیر موجودات فیزیکی عالم هستی از انرژی مادیت یافته تغذیه می&zwnj;کنند، حال آن که وجود فناناپذیر آنان توسط دریافت مستقیم و اتوماتیک انرژیهای مشخص بقا دهندۀ کیهانی به طور کامل تأمین می&zwnj;شود. اگر آنها در یک مأموریت محوله شکست بخورند یا حتی به طور آگاهانه و عمدی نافرمانی کنند، این رستۀ فرزندان، منزوی شده و ارتباط آنان با منبع جهانی نور و حیات قطع می&zwnj;شود. پس از آن آنها عملاً موجودات مادی می&zwnj;شوند، یعنی تقدیر می&zwnj;یابند که مسیر حیات مادی را در کرۀ مأموریتشان دنبال نمایند و ناچار می&zwnj;شوند به منظور داوری به قضات جهان نظر افکنند. سرانجام مرگ مادی دورۀ زندگانی سیاره&zwnj;ای چنین پسر یا دختر ماتریال بداقبال و بی&zwnj;خرد را خاتمه خواهد داد.</p>
<p style="direction:rtl">  یک آدم و حوای اولیه یا مستقیماً خلق شده از طریق موهبت ذاتی فناناپذیرند، درست همان طور که کلیۀ رسته&zwnj;های دیگر فرزندی جهان محلی می&zwnj;باشند، اما یک کاهش پتانسیل فناناپذیری، پسران و دختران آنان را متمایز می&zwnj;سازد. این زوج اولیه نمی&zwnj;توانند فناناپذیری بدون قید و شرط را به پسران و دختران زاده شدۀ خود انتقال دهند. اولاد آنان برای ادامۀ حیات به هماهنگی بی&zwnj;وقفۀ عقلانی با مدارِ ذهن - جاذبۀ روح وابسته هستند. از آغازِ سیستم سِتانیا سیزده آدم سیاره&zwnj;ای در شورش و خطا و 681٫204 نفر در مقامهای پایین&zwnj;تر سرپرستی از دست رفته&zwnj;اند. بیشتر این ارتدادها در زمان شورش لوسیفر به وقوع پیوست.</p>
<p style="direction:rtl">  فرزندان ماتریال ضمن زندگی در پایتختهای سیستم به عنوان شهروندان دائمی و حتی هنگام کار در مأموریتهای فرود آینده به سیارات تکاملی، از تنظیم کنندۀ فکر برخوردار نیستند، اما درست از طریق همین خدمات است که به ظرفیت تجربی برای سکنی گزینیِ تنظیم کننده و دوران زندگانی صعود به بهشت دست می&zwnj;یابند. این موجودات بی&zwnj;نظیر و به طور شگفت&zwnj;آور مفید، حلقه&zwnj;های اتصال بین کرات معنوی و فیزیکی هستند. آنها در ستاد مرکزی سیستم تمرکز یافته&zwnj;اند، جایی که در آن تولید مثل نموده و به صورت ساکنان مادی عالم هستی ادامه می&zwnj;دهند، و مکانی که از آن به کرات تکاملی اعزام می&zwnj;شوند.</p>
<p style="direction:rtl">  بر خلاف سایر فرزندان خلق شدۀ وابسته به خدمت سیاره&zwnj;ای، رستۀ ماتریال فرزندی طبعاً برای مخلوقات مادی نظیر ساکنان یورنشیا نامرئی نیست. این فرزندان خداوند می&zwnj;توانند دیده شوند، فهم شوند، و در واقع متقابلاً می&zwnj;توانند با مخلوقات زمان اختلاط یابند، و حتی با آنان دست به تولید مثل زنند، گر چه این نقش ارتقاءِ بیولوژیک معمولاً به عهدۀ اولاد آدمهای سیاره&zwnj;ای می&zwnj;باشد.</p>
<p style="direction:rtl">  در جروسم فرزندان وفادار هر آدم و حوا فناناپذیرند، اما اولاد یک پسر و دختر ماتریال که پس از ورود آنان به یک سیارۀ تکاملی به وجود آمدند نسبت به مرگ طبیعی بدین گونه مصون نیستند. هنگامی که این فرزندان برای کار تولید مثل در یک کرۀ تکاملی مجدداً جسمیت می&zwnj;یابند، در مکانیسم انتقال حیات تغییری رخ می&zwnj;دهد. حاملین حیات طرحاً آدمها و حواها را از نیروی به وجود آوردن پسران و دختران نامیرا محروم می&zwnj;سازند. یک آدم و حوا در یک مأموریت سیاره&zwnj;ای اگر کوتاهی نکنند می&zwnj;توانند برای ابد زندگی کنند، اما در کادر محدودیتهای مشخص، فرزندان آنان با هر نسل بعد طول عمری کاهش یابنده را تجربه می&zwnj;نمایند.</p>
<div class="c1">
<h4 style="direction:rtl">2- انتقال آدمهای سیاره&zwnj;ای</h4></div>

<p style="direction:rtl">  به محض دریافت این خبر که یک کرۀ مسکونی دیگر به اوج تکامل فیزیکی دست یافته است، حکمران سیستم، سپاه پسران و دختران ماتریال را در پایتخت سیستم گردآوری می&zwnj;کند، و به دنبال بحث پیرامون نیازهای چنین کرۀ تکاملی، دو تن از گروهِ داوطلب &mdash; یک آدم و یک حوای سپاه ارشد فرزندان ماتریال &mdash; برای به عهده گرفتن این ماجرا انتخاب می&zwnj;شوند. آنها به خواب عمیقی که مقدمۀ قرار گرفتن در پوشش سرافیمی و انتقال از منزلگاههای خدمت مربوطه&zwnj;شان به قلمرو جدیدِ فرصتهای نوین و مخاطرات تازه می&zwnj;باشد فرو می&zwnj;روند.</p>
<p style="direction:rtl">  آدمها و حواها مخلوقات نیمه مادی هستند و بدین صورت توسط سرافیمها قابل انتقال نیستند. آنها پیش از این که بتوانند برای انتقال به کرۀ مأموریت خویش در پوشش سرافیمی قرار گیرند باید در پایتخت سیستم تحت عمل غیرمادی شدن قرار گیرند. سرافیمهای انتقال قادرند چنان تغییراتی را در فرزندان ماتریال و در سایر موجودات نیمه مادی به اجرا در آورند، که آنان قادر شوند در پوشش سرافیمی قرار گرفته و بدین طریق از میان فضا از یک کره یا سیستم به دیگری انتقال یابند. در حدود سه روزِ زمان استاندارد در این تدارک انتقال صرف می&zwnj;شود، و پس از ورود در پایان سفر انتقال سرافیمی برای به حالت نخست در آوردن چنین مخلوق غیرمادی شده&zwnj;ای به وجود طبیعی، به همکاری یک حامل حیات نیاز است.</p>
<p style="direction:rtl">  در حالی که برای آماده سازی آدمها برای انتقال از جروسم به کرات تکاملی این تکنیک غیرمادی ساختن موجود است، هیچ روش مشابهی برای خارج ساختن آنها از چنین کراتی وجود ندارد، مگر این که تمامی سیاره تخلیه گردد، که در این صورت نصب اضطراری تکنیک غیرمادی سازی برای کلیۀ جمعیت قابل نجات فراهم می&zwnj;شود. اگر یک فاجعۀ فیزیکی، سیارۀ مسکونی یک نژاد در حال تکامل را نابود سازد، ملک صادقها و حاملین حیات تکنیک غیرمادی سازی را برای کلیۀ نجات یافتگان نصب می&zwnj;نمایند، و این موجودات توسط انتقال سرافیمی به کرۀ جدیدی که برای ادامۀ وجود آنان مهیا شده انتقال می&zwnj;یابند. آنگاه که تکامل یک نژاد انسانی در یک کرۀ فضا آغاز می&zwnj;گردد، باید کاملاً مستقل از بقای فیزیکی آن سیاره ادامه یابد، اما در طول اعصار تکاملی، در غیر این صورت قصد آن نیست که یک آدم یا حوای سیاره&zwnj;ای کرۀ انتخابی خود را ترک نمایند.</p>
<p style="direction:rtl">  پسر و دختر ماتریال به مجرد رسیدن به مقصد سیاره&zwnj;ای خود، تحت نظارت حاملین حیات مجدداً جسمیت می&zwnj;یابند. مجموع این پروسه ده تا بیست و هشت روز به وقت یورنشیا زمان می&zwnj;برد. بیهوشی خواب سرافیمی در سراسر این مدتِ بازسازی ادامه می&zwnj;یابد. وقتی که مونتاژ مجدد ارگانیسم فیزیکی تکمیل گردید، این پسران و دختران ماتریال در منازل جدید خود و در کرات جدید خود جای می&zwnj;گیرند و از هر نظر درست همان گونه&zwnj;اند که پیش از تسلیم شدن به پروسۀ غیرمادی سازی در جروسم بودند.</p>
<div class="c1">
<h4 style="direction:rtl">3- مأموریتهای نوع آدم</h4></div>

<p style="direction:rtl">  در کرات مسکونی، پسران و دختران ماتریال منازل بوستانی خویش را خودشان می&zwnj;سازند و توسط فرزندانشان به زودی یاری می&zwnj;شوند. معمولاً مکان باغ توسط پرنس سیاره&zwnj;ای انتخاب شده است، و پرسنل مادی وی بسیاری از کارهای مقدماتی آماده سازی را با کمک بسیاری از انواع بالاتر نژادهای بومی انجام می&zwnj;دهند.</p>
<p style="direction:rtl">  این باغهای عدن به افتخار ایدنشیا، پایتخت کوکبه، و به خاطر این که از روی شکوه گیاهی ستاد مرکزی کرۀ پدران والامرتبه الگوبرداری شده&zwnj;اند، بدین نام نامیده می&zwnj;شوند. این منازل بوستانی معمولاً در یک بخش دور افتاده و در یک منطقۀ نزدیک ناحیۀ گرمسیری واقع شده&zwnj;اند. آنها در یک کرۀ متوسط آفرینشهای شگفت&zwnj;آوری هستند. شما نمی&zwnj;توانید هیچ چیز را پیرامون این مراکز زیبای فرهنگی از روی توصیف ناقص توسعۀ عقیم ماندۀ چنین پروژه&zwnj;ای در یورنشیا قضاوت نمایید.</p>
<p style="direction:rtl">  یک آدم و حوای سیاره&zwnj;ای، به طور بالقوه، هدیۀ کامل موهبت فیزیکی الهی به نژادهای فانی می&zwnj;باشند. مسئولیت عمدۀ چنین زوج وارداتی این است که تکثیر شوند و فرزندان زمان را ارتقا دهند. ولی هیچ زاد و ولد فوری بین مردم باغ و مردم دنیا صورت نمی&zwnj;گیرد. آدم و حوا در حالی که نژادی توانمند از نوع خود به وجود می&zwnj;آورند، برای نسلهای بسیار از انسانهای فانی تکاملی به لحاظ بیولوژیک جدا می&zwnj;مانند. این منشأ نژاد بنفش در کرات مسکونی است.</p>
<p style="direction:rtl">  برنامه&zwnj;های ارتقاءِ نژادی توسط پرنس سیاره&zwnj;ای و پرسنل او آماده می&zwnj;شوند و به وسیلۀ آدم و حوا به اجرا گذاشته می&zwnj;شوند. و این نقطه&zwnj;ای بود که پسر ماتریال شما و همدمش هنگامی که به یورنشیا وارد شدند در وضعیت بسیار نامساعدی قرار گرفتند. کلیگسشیا مخالفت محیلانه و مؤثری نسبت به مأموریت آدم نشان داد. و به رغم این که پذیرشگران ملک صادق یورنشیا به درستی به آدم و حوا، هر دو، در رابطه با مخاطرات سیاره&zwnj;ای که ذاتی حضور پرنس شورشی سیاره&zwnj;ای بود هشدار داده بودند، این یاغی بزرگ با یک تدبیر مزوّرانه بر زوج عدنی پیشی گرفته و آنان را در نقض پیمان اعتمادشان به عنوان فرمانروایان مرئی کرۀ شما به دام انداخت. پرنس سیاره&zwnj;ای خائن در به سازش کشانیدن آدم و حوای شما موفق شد، اما او در تلاشش برای درگیر ساختن آنان در شورش لوسیفر ناکام گردید.</p>
<p style="direction:rtl">  پنجمین رستۀ فرشتگان، مددکاران سیاره&zwnj;ای، به مأموریت آدم الحاق یافته&zwnj;اند و همیشه آدمهای سیاره&zwnj;ای را در ماجراهای کرۀ آنان همراهی می&zwnj;کنند. سپاهِ مأموریت اولیه معمولاً در حدود یکصد هزار نفر است. وقتی که کار آدم و حوای یورنشیا به صورتی نابهنگام آغاز گردید، آنگاه که آنان از طرح مقرر شده منحرف شدند، این صدای یکی از فرشتگان سراف در باغ بود که پیرامون رفتار ملامت&zwnj;آور آنان به آنها اعتراض نمود. و روایت شما پیرامون این واقعه، شیوه&zwnj;ای را که مطابق آن روایات سیاره&zwnj;ای متمایلند هر چیز فوق طبیعی را به پروردگار خداوند نسبت دهند به خوبی توصیف می&zwnj;نماید. به این خاطر مردم یورنشیا اغلب در رابطه با طبیعت پدر جهانی دچار سردرگمی شده&zwnj;اند، زیرا کلمات و اعمال کلیۀ همیاران و زیردستانش به طور کلی به وی نسبت داده شده است. در مورد آدم و حوا، فرشتۀ باغ کسی جز رئیس مددکاران سیاره&zwnj;ای که در آن هنگام در خدمت بود نبود. این سرافیم، سُولُونیا، شکست طرح الهی را اعلام نمود و بازگشت پذیرشگران ملک صادق را به یورنشیا درخواست کرد.</p>
<p style="direction:rtl">  مخلوقات بینابینی ثانویه در تعلق طبیعی مأموریتهای نوع آدم هستند. و اما در رابطه با پرسنل مادی پرنس سیاره&zwnj;ای، اولاد پسران و دختران ماتریال شامل دو نوع می&zwnj;باشند: فرزندان فیزیکی آنها و رستۀ دوم مخلوقات بینابینی. این خادمانِ مادی ولی معمولاً نامرئیِ سیاره&zwnj;ای به پیشرفت تمدن و حتی به مطیع ساختن اقلیتهای سرکش که ممکن است در صدد تخریب توسعۀ اجتماعی و پیشرفت معنوی برآیند، کمک بسیاری می&zwnj;نمایند.</p>
<p style="direction:rtl">  بینابینیهای ثانویه نباید با رستۀ اولیه، که تاریخ شروع آن نزدیک به ایام ورود پرنس سیاره&zwnj;ای باز می&zwnj;گردد، اشتباه شوند. در یورنشیا اکثر این مخلوقات بینابینیِ پیشین به همراه کلیگسشیا دست به شورش زدند و از هنگام پنطیکاست در توقیف به سر می&zwnj;برند. بسیاری از افراد گروه آدم که به حکومت سیاره&zwnj;ای وفادار باقی نماندند نیز در توقیف هستند.</p>
<p style="direction:rtl">  در روز پنطیکاست بینابینیهای اولیه و ثانویه یک اتحاد داوطلبانه را به اجرا گذاردند و از آن هنگام در امور کره به صورت یک واحد عمل نموده&zwnj;اند. آنها تحت رهبری بینابینیهای وفادار که به طور متناوب از میان دو گروه انتخاب می&zwnj;شوند خدمت می&zwnj;نمایند.</p>
<p style="direction:rtl">  کرۀ شما توسط چهار رستۀ فرزندی مورد دیدار واقع شده است: کلیگسشیا، پرنس سیاره&zwnj;ای؛ آدم و حوا، متعلق به رستۀ فرزندان ماتریال خداوند؛ ماکی&zwnj;ونتا ملک صادق، &rdquo;حکیم سالیم&ldquo; در روزگار ابراهیم؛ و میکائیل مسیح، که به عنوان پسر اعطایی بهشت آمد. چقدر مؤثرتر و زیباتر می&zwnj;بود اگر میکائیل، فرمانروای متعالی جهان نبادان، توسط یک پرنس سیاره&zwnj;ای وفادار و کارآمد و یک فرزند ماتریال فداکار و موفق در کرۀ شما مورد خوشامد قرار می&zwnj;گرفت، چرا که هر دوی آنان می&zwnj;توانستند کار زیادی برای ارتقاءِ کار حیاتی و مأموریت پسر اعطایی انجام دهند! ولی تمامی کرات همچون یورنشیا چنین بداقبال نبوده&zwnj;اند و مأموریت آدمهای سیاره&zwnj;ای نیز همیشه این اندازه مشکل و اینقدر مخاطره&zwnj;آمیز نبوده است. آنها هنگامی که موفق باشند به پیشرفت مردمی بزرگ کمک می&zwnj;کنند و حتی وقتی که کره&zwnj;ای در نور و حیات استقرار یافته است تا اعماق آن دوره به عنوان سران مرئی امور سیاره&zwnj;ای ادامه می&zwnj;دهند.</p>
<div class="c1">
<h4 style="direction:rtl">4- شش نژاد تکاملی</h4></div>

<p style="direction:rtl">  در طی اعصار اولیۀ کرات مسکونی نژاد غالب انسان سرخ است، که معمولاً اولین نژادی است که به سطوح پیشرفت بشری دست می&zwnj;یابد. اما در حالی که انسان سرخ نژاد ارشد سیارات می&zwnj;باشد، مردمان بعدی رنگین در همان اوانِ عصر پدیداری انسان، ظهور خویش را آغاز می&zwnj;نمایند.</p>
<p style="direction:rtl">  نژادهای نخستین تا اندازه&zwnj;ای برتر از بعدی&zwnj;ها می&zwnj;باشند. انسان سرخ بسیار بالاتر از نژاد نیلی &mdash; سیاه &mdash; می&zwnj;باشد. حاملین حیات اعطای کامل انرژیهای زنده را به نژاد اولیه یا سرخ عرضه می&zwnj;دارند، و هر تجلی متعاقب تکاملیِ یک گروه از انسانهای فانی نمایانگر تغییری به بهای عطای اولیه می&zwnj;باشد. حتی قامت انسان فانی از انسان سرخ تا نژاد نیلی گرایش به کاهش دارد، اگر چه در یورنشیا رگه&zwnj;هایی از غول&zwnj;آسایی در میان مردمان سبز و نارنجی پدیدار گردید.</p>
<p style="direction:rtl">  در آن کراتی که کلیۀ شش نژاد تکاملی را دارا می&zwnj;باشند، مردمان برتر، اولین، سومین، و پنجمین نژاد &mdash; سرخ، زرد، و آبی &mdash; هستند. از این رو نژادهای تکاملی در ظرفیت برای رشد عقلانی و پیشرفت معنوی دچار تناوب می&zwnj;شوند و دومین، چهارمین، و ششمین آنها تا اندازه&zwnj;ای از عطایای کمتری برخوردارند. این نژادهای ثانویه مردمانی هستند که در برخی کرات وجود ندارند. آنها کسانی هستند که در بسیاری از کرات دیگر ریشه&zwnj;کن شده&zwnj;اند. این یک بداقبالی است که شما در یورنشیا انسانهای برتر آبی خود را به طور گسترده از دست دادید، به غیر از آنهایی که در نژاد در هم آمیختۀ &rdquo;سفید&ldquo; دوام آوردند. فقدان نژادهای نارنجی و سبز موجب چنان نگرانی جدی نیست.</p>
<p style="direction:rtl">  تکامل شش &mdash; یا سه &mdash; نژاد رنگین، در حالی که به نظر می&zwnj;رسد اعطای اولیۀ انسان سرخ را رو به تحلیل می&zwnj;برد، تنوعات مشخص بسیار مطلوبی را در انواع انسانهای فانی فراهم می&zwnj;سازد و موجب تجلیِ در غیر این صورت دست نیافتنیِ پتانسیلهای متنوع بشری می&zwnj;شود. این تغییرات برای پیشرفت نوع بشر در مجموع سودمند هستند، به شرطی که آنها متعاقباً توسط نژاد آدم یا بنفش ارتقا یابند. در یورنشیا این طرح معمول اختلاط به صورت گسترده اجرا نگردید، و این ناکامی در اجرای برنامۀ تکامل نژادی این را برای شما غیرممکن می&zwnj;سازد که از طریق مشاهدۀ تتمه&zwnj;های این نژادهای اولیه در کره&zwnj;تان وضعیت این مردمان را در یک سیارۀ مسکونی معمولی زیاد بفهمید.</p>
<p style="direction:rtl">  در روزهای نخستین توسعۀ نژادی برای انسانهای سرخ، زرد، و آبی گرایش خفیفی برای زاد و ولدِ میان نژادی وجود دارد. گرایش مشابهی نیز برای نژادهای نارنجی، سبز، و نیلی برای در هم آمیختن موجود است.</p>
<p style="direction:rtl">  انسانهای عقب مانده&zwnj;تر معمولاً توسط نژادهای پیشرفته&zwnj;تر به عنوان کارگر به کار گرفته می&zwnj;شوند. این امر منشأ برده&zwnj;داری را در سیارات طی اعصار اولیه روشن می&zwnj;سازد. انسانهای نارنجی معمولاً مقهور انسانهای سرخ شده و به رتبۀ خدمتکار تنزل می&zwnj;یابند، و گاهی به کلی نابود می&zwnj;شوند. انسانهای زرد و سرخ گاهی دست برادری می&zwnj;دهند، ولی نه همیشه. نژاد زرد معمولاً نژاد سبز را به بردگی در می&zwnj;آورد، حال آن که انسان آبی انسان نیلی را مقهور می&zwnj;کند. این نژادهای انسانهای بدوی از به کارگیری خدمات همنوعان عقب ماندۀ خویش در کار اجباری تصوری بیش از مردم یورنشیا در خرید و فروش اسبها و گاوها ندارند.</p>
<p style="direction:rtl">  در بیشتر کرات نرمال، به دنبال اعطای پرنس سیاره&zwnj;ای بردگی غیرداوطلبانه دوام نمی&zwnj;آورد، گر چه معیوبین روانی و متخلفان اجتماعی غالباً هنوز مجبور می&zwnj;شوند که کار غیرداوطلبانه انجام دهند. اما در کلیۀ کرات نرمال این گونه از بردگی ابتدایی بعد از ورود نژاد وارداتی یا تبار آدم به زودی منسوخ می&zwnj;شود.</p>
<p style="direction:rtl">  این شش نژاد تکاملی تقدیرشان این است که از طریق اختلاط با اولاد ارتقا دهندگان تبار آدم در هم آمیخته و تعالی یابند. اما پیش از آن که این مردمان در هم آمیزند، افراد دون مایه و نامناسب به طور گسترده حذف می&zwnj;شوند. پرنس سیاره&zwnj;ای و پسر ماتریال، به همراه سایر مسئولین ذیصلاح سیاره&zwnj;ای پیرامون شایستگی تیره&zwnj;های تولید مثل کننده فتوی می&zwnj;دهند. مشکل به اجرا گذاردن چنین برنامۀ رادیکالی در یورنشیا در فقدان قضات باکفایت است که پیرامون شایستگی یا عدم شایستگی بیولوژیک افراد نژادهای کرۀ شما باید قضاوت کنند. به رغم این مانع، به نظر می&zwnj;رسد که شما قادرید در رابطه با عدم همیاری بیولوژیک با تیره&zwnj;هایی که با وضوح بیشتری ناشایسته، ناقص، منحط، و ضداجتماعی هستند توافق نمایید.</p>
<div class="c1">
<h4 style="direction:rtl">5- اختلاط نژادی &mdash; اعطای خون نوع آدم</h4></div>

<p style="direction:rtl">  یک آدم و حوای سیاره&zwnj;ای، پیش از آن که به یک کرۀ مسکونی وارد شوند، پیرامون بهترین راه تأثیرگذاری روی پیشرفت نژادهای موجودِ موجودات هوشمند توسط مسئولین مافوق خود به طور کامل راهنمایی می&zwnj;شوند. برنامۀ عمل یکنواخت نیست و بستگی به قضاوت این زوج خادم دارد، و اشتباهات نادر نیستند، به ویژه در کرات آشفته و شورشی نظیر یورنشیا.</p>
<p style="direction:rtl">  معمولاً مردمان بنفش شروع به آمیختن با بومیان سیاره&zwnj;ای نمی&zwnj;کنند تا این که تعداد افراد گروه خودشان به بیش از یک میلیون نفر رسد. ولی در این اثنا، پرسنل پرنس سیاره&zwnj;ای اعلام می&zwnj;دارند که فرزندان خدایان به پایین نزول کرده&zwnj;اند تا در آن شرایط با نژادهای انسانها یگانه شوند. و مردم مشتاقانه چشم انتظار روزی می&zwnj;شوند که اعلام شود آنهایی که تعلقشان به تیره&zwnj;های برتر نژادی تأیید شده است می&zwnj;توانند رهسپار باغ عدن شوند و در حالی که توسط پسران و دختران آدم به عنوان پدران و مادران رستۀ جدید و مختلط نوع بشر انتخاب شده&zwnj;اند، در آنجا بمانند.</p>
<p style="direction:rtl">  در کرات نرمال آدم و حوای سیاره&zwnj;ای هرگز با نژادهای تکاملی آمیزش نمی&zwnj;کنند. این کار بهبود بیولوژیک کارکرد اولاد آدم می&zwnj;باشد. اما این نسل آدم به میان نژادها نمی&zwnj;روند. کارکنان پرنس مردان و زنان برتر را به منظور ازدواج داوطلبانه با اولاد آدم به باغ عدن می&zwnj;آورند. و در بیشتر کرات، گزینش به عنوان یک کاندیدا برای ازدواج با پسران و دختران باغ بزرگترین افتخار محسوب می&zwnj;شود.</p>
<p style="direction:rtl">  برای اولین بار جنگهای نژادی و سایر پیکارهای قبیله&zwnj;ای کاهش می&zwnj;یابند، ضمن این که نژادهای دنیا برای کسب صلاحیت در امر شناسایی و پذیرش به باغ به طور فزاینده تلاش می&zwnj;کنند. شما در بهترین حالت ممکن می&zwnj;توانید ایدۀ بسیار اندکی داشته باشید که چگونه این مبارزۀ رقابت جویانه مرکز تمامی فعالیتها را در یک سیارۀ نرمال اشغال می&zwnj;سازد. تمام این طرح بهبود نژادی در یورنشیا در همان اوایل به شکست انجامید.</p>
<p style="direction:rtl">  نژاد بنفش مردمی تک همسرند، و هر مرد یا زن تکاملی که با پسران و دختران آدم وصلت می&zwnj;کند، تعهد می&zwnj;کند که همسران دیگری اختیار نکند و به فرزندان پسر یا دخترش تک همسری آموزش دهد. فرزندان هر یک از این پیوندهای زناشویی در مدارس پرنس سیاره&zwnj;ای تحصیل کرده و تعلیم می&zwnj;بینند و سپس اجازه می&zwnj;یابند نزد نژاد پدر و مادر تکاملی خویش رفته و در آنجا در بین گروههای برگزیدۀ انسانهای برتر ازدواج کنند.</p>
<p style="direction:rtl">  وقتی که این تیرۀ فرزندان ماتریال به نژادهای در حال تکامل کرات اضافه می&zwnj;شود عصری جدید و بزرگتر از پیشرفت تکاملی آغاز می&zwnj;گردد. به دنبال این فوران تولیدیِ توانایی وارداتی و خصایص فوق تکاملی، تسلسلی از گامهای سریع در تمدن و پیشرفت نژادی حاصل می&zwnj;شود. در یکصد هزار سال پیشرفت بیشتری نسبت به یک میلیون سال تلاش سابق به دست می&zwnj;آید. در کرۀ شما، حتی با وجود شکست طرحهای مقرر شده، از زمان اهدای پلاسمای حیات آدم به مردمان شما، پیشرفت بزرگی حاصل شده است.</p>
<p style="direction:rtl">  اما در حالی که فرزندان تیرۀ خالص یک باغ عدن سیاره&zwnj;ای می&zwnj;توانند خود را به اعضای برتر نژادهای تکاملی عطا نمایند و بدین طریق سطح بیولوژیک نوع بشر را ارتقا دهند، برای تیره&zwnj;های بالاتر انسانهای فانی یورنشیا سودمند نخواهد بود با نژادهای پایین&zwnj;تر مزاوجت کنند. چنین طرز عمل نابخردانه کل تمدن را در کرۀ شما به خطر می&zwnj;اندازد. شما که اکنون در دستیابی به هماهنگی نژادی توسط تکنیک آدم ناکام مانده&zwnj;اید، باید مشکل سیاره&zwnj;ای بهبود نژادی خود را از طریق سایر روشها و عمدتاً متدهای بشریِ انطباق و کنترل حل نمایید.</p>
<div class="c1">
<h4 style="direction:rtl">6- رژیم عدنی</h4></div>

<p style="direction:rtl">  در بیشتر کرات مسکونی باغهای عدن به صورت مراکز عالی فرهنگی باقی می&zwnj;مانند و در اعصار متوالی به صورت الگوهای اجتماعیِ سلوک و کاربردِ سیاره&zwnj;ای به کار ادامه می&zwnj;دهند. حتی در ایام نخستین هنگامی که مردمان بنفش نسبتاً از هم جدا هستند، مدارس آنها کاندیداهای مناسبی از بین نژادهای دنیا می&zwnj;پذیرند، حال آن که توسعه&zwnj;های صنعتیِ باغ کانالهای جدیدی از مبادلۀ بازرگانی می&zwnj;گشایند. بدین ترتیب آدمها و حواها و اولاد آنان به گسترش ناگهانی فرهنگی و به بهبود سریع نژادهای تکاملی کرات خویش ادامه می&zwnj;دهند. و کلیۀ این روابط از طریق اختلاط نژادهای تکاملی و فرزندان آدم افزایش یافته و قطعیت می&zwnj;یابد و موجب ارتقاءِ فوری وضعیت بیولوژیک، شتاب بخشیدن به پتانسیل عقلانی، و بالا رفتن دریافت معنوی می&zwnj;شود.</p>
<p style="direction:rtl">  در کرات نرمال مقر مرکزی بوستانی نژاد بنفش مرکز دوم فرهنگ کره می&zwnj;شود و مشترکاً با شهر ستاد مرکزی پرنس سیاره&zwnj;ای سرعت پیشرفت تمدن را تعیین می&zwnj;سازد. برای قرنها مدارس شهر ستاد مرکزی پرنس سیاره&zwnj;ای و مدارس آدم و حوا در باغ هم عصر هستند. آنها معمولاً زیاد از هم دور نیستند، و با همکاری هماهنگ با هم کار می&zwnj;کنند.</p>
<p style="direction:rtl">  تصور کنید این امر در دنیای شما از چه اهمیتی برخوردار می&zwnj;بود اگر جایی در مشرق زمین یک مرکز جهانی تمدن وجود می&zwnj;داشت، یک دانشگاه بزرگ سیاره&zwnj;ای از فرهنگ که به طور بی&zwnj;وقفه برای 37٫000 سال کار می&zwnj;کرد. و مجدداً درنگ کنید تا دریابید که چگونه صلاحیت اخلاقی حتی چنین مرکز باستانی استحکام می&zwnj;یافت، اگر در فاصله&zwnj;ای نه چندان دور، باز ستادی دیگر و قدیمی&zwnj;تر از خدمت آسمانی که سنتهای آن نیرویی فزاینده بالغ بر 500٫000 سال از تأثیر تلفیقی تکاملی را به کار می&zwnj;بست واقع شده بود. این سنت است که سرانجام ایده&zwnj;آلهای عدن را به تمامی یک کره گسترش می&zwnj;دهد.</p>
<p style="direction:rtl">  مدارس پرنس سیاره&zwnj;ای در درجۀ اول تلاش خود را صرف فلسفه، مذهب، اخلاقیات، و دستاوردهای بالاتر عقلانی و هنری می&zwnj;کنند. مدارس باغ آدم و حوا معمولاً به هنرهای عملی، آموزش بنیادین عقلانی، فرهنگ اجتماعی، توسعۀ اقتصادی، روابط بازرگانی، کارآیی فیزیکی، و دولت مدنی اختصاص یافته&zwnj;اند. در نهایت این مراکز دنیا در هم ادغام می&zwnj;شوند، اما گاهی اوقات این پیوستن عملی تا ایام اولین پسر مجیستریال رخ نمی&zwnj;دهد.</p>
<p style="direction:rtl">  وجود مداوم آدم و حوای سیاره&zwnj;ای، به همراه هستۀ تیرۀ خالص نژاد بنفش، از همان طریقی که برای عمل کردن روی تمدن یک کره با نیروی الزام آور سنت می&zwnj;آید، آن ثبات رشد را به فرهنگ عدنی می&zwnj;دهد. ما در این پسران و دختران فناناپذیر ماتریال، با حلقۀ آخر و ضروری که خداوند و انسان را به هم مرتبط می&zwnj;سازد و شکاف تقریباً لایتناهی میان آفریدگار جاودان و پایین&zwnj;ترین شخصیتهای متناهی زمان را پر می&zwnj;سازد مواجه می&zwnj;شویم. در اینجا موجودی از منشأ بالا وجود دارد که فیزیکی، مادی، و حتی نظیر انسانهای فانی یورنشیا مخلوقی جنسی است، کسی که می&zwnj;تواند پرنس سیاره&zwnj;ای نامرئی را دیده و فهم نماید و او را برای مخلوقات فانی عالم توصیف کند، چرا که پسران و دختران ماتریال قادرند تمامی رسته&zwnj;های پایین&zwnj;تر موجودات روحی را مشاهده کنند. آنها پرنس سیاره&zwnj;ای و تمامی پرسنل او، مرئی و نامرئی، را می&zwnj;بینند.</p>
<p style="direction:rtl">  همین پسر و دختر ماتریال با گذشت قرنها از طریق ادغام اولاد آنان با نژادهای انسانها به عنوان نیاکان مشترک نوع بشر، والدین مشترک نوادگان اکنون در هم آمیختۀ نژادهای تکاملی، مورد پذیرش واقع می&zwnj;شوند. منظور بر این است که انسانهایی که از یک کرۀ مسکونی آغاز می&zwnj;کنند تجربۀ شناخت هفت پدر را داشته باشند:</p>

<p style="direction:rtl">  1- پدر بیولوژیک &mdash; پدر جسمانی.</p>
<p style="direction:rtl">  2- پدر سرزمین &mdash; آدم سیاره&zwnj;ای.</p>
<p style="direction:rtl">  3- پدر کرات &mdash; حکمران سیستم.</p>
<p style="direction:rtl">  4- پدر والامرتبه &mdash; پدر کوکبه.</p>
<p style="direction:rtl">  5- پدر جهان &mdash; پسر آفریننده و فرمانروای متعالی آفرینشهای محلی.</p>
<p style="direction:rtl">  6- ابرپدران &mdash; قدیم&zwnj;الایامها که بر ابرجهان حکومت می&zwnj;کنند.</p>
<p style="direction:rtl">  7- پدر روح یا هاوُنا &mdash; پدر جهانی، که در بهشت اقامت دارد و روح خویش را عطا می&zwnj;دارد تا در اذهان مخلوقات دون رتبه&zwnj;ای که در جهان جهانها ساکنند زندگی و کار کنند.</p>

<div class="c1">
<h4 style="direction:rtl">7- حکومت متحد</h4></div>

<p style="direction:rtl">  گاه به گاه پسران آوُنال بهشت برای اَعمال قضایی به کرات مسکونی می&zwnj;آیند، اما اولین آونالی که حول یک مأموریت مجیستریال وارد می&zwnj;شود، چهارمین اعطای خواست الهی در یک کرۀ تکاملی زمان و مکان را افتتاح می&zwnj;کند. در برخی از سیارات که این پسر مجیستریال به طور همگانی پذیرفته می&zwnj;شود، برای یک عصر باقی می&zwnj;ماند، و بدین ترتیب سیاره تحت حکومت مشترک سه پسر شکوفا می&zwnj;شود: پرنس سیاره&zwnj;ای، پسر ماتریال، و پسر مجیستریال، که دوتای آخر برای کلیۀ ساکنان آن سرزمین مرئی هستند.</p>
<p style="direction:rtl">  پیش از آن که اولین پسر مجیستریال مأموریت خود را در یک کرۀ تکاملی نرمال خاتمه دهد، اتحاد کاریِ آموزشی و اداری پرنس سیاره&zwnj;ای و پسر ماتریال انجام می&zwnj;پذیرد. این ادغام سرپرستی دوگانۀ یک سیاره، مرتبتی جدید و مؤثر از مدیریت کره به وجود می&zwnj;آورد. به دنبال کناره&zwnj;گیری پسر مجیستریال، آدم سیاره&zwnj;ای سرپرستی آشکار کره را به عهده می&zwnj;گیرد. بدین ترتیب تا هنگام استقرار کره در عصر نور و حیات، پسر و دختر ماتریال به عنوان مدیران سیاره&zwnj;ای به طور مشترک عمل می&zwnj;کنند، و به دنبال آن پرنس سیاره&zwnj;ای به مقام حکمران سیاره&zwnj;ای ارتقا می&zwnj;یابد. در طی این عصر تکامل پیشرفته، آدم و حوا آنچه که می&zwnj;توان نخست وزیران مشترک سرزمین شکوفا شده نامید می&zwnj;شوند.</p>
<p style="direction:rtl">  به محض این که پایتخت جدید و یکپارچۀ کرۀ در حال تکامل به خوبی تثبیت گشت و درست به مجرد این که سرپرستان ذیصلاحِ تحت امر بتوانند به نحو مناسبی آموزش یابند، پایتختهای فرعی در سرزمینهای دور دست و در میان مردمان مختلف تأسیس می&zwnj;شوند. پیش از ورود یک پسر اعطاییِ دیگر، از پنجاه تا یکصد عدد از این مراکز فرعی سازمان می&zwnj;یابند.</p>
<p style="direction:rtl">  پرنس سیاره&zwnj;ای و پرسنل او هنوز حوزه&zwnj;های معنوی و فلسفی فعالیت را ترویج می&zwnj;دهند. آدم و حوا توجه خاصی به وضعیت فیزیکی، علمی، و اقتصادی کره مبذول می&zwnj;دارند. هر دو گروه انرژیهای خود را به طور مساوی به ترویج هنرها، روابط اجتماعی، و پیشرفتهای عقلانی تخصیص می&zwnj;دهند.</p>
<p style="direction:rtl">  تا هنگام افتتاح پنجمین اعطای خواست الهی برای سامان بخشیدن به امور کره، یک مدیریت باشکوه از فعالیتهای سیاره&zwnj;ای به دست می&zwnj;آید. وجود انسان در چنین کرۀ به خوبی اداره شده&zwnj;ای به راستی انگیزاننده و سودمند است. و اگر یورنشیاییها فقط می&zwnj;توانستند حیات را در چنین سیاره&zwnj;ای مشاهده کنند، بلافاصله قدر آن چیزهایی را که کرۀ آنان از طریق پذیرش شرارت و شرکت در شورش از دست داده است می&zwnj;دانستند.</p>
<p style="direction:rtl">  [عرضه شده توسط یک پسر لانوناندک ثانویۀ سپاه ذخیره.]</p>
</body>
</html>
