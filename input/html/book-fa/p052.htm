<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 52 - ادوار سیاره&zwnj;ای انسان</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 52</h1>
</div>
<div class="c1">
<h4 style="direction:rtl">ادوار سیاره&zwnj;ای انسان</h4>
</div>

<p style="direction:rtl">  از آغاز حیات در یک سیارۀ تکاملی تا زمان شکوفایی نهایی آن در عصر نور و حیات، حداقل هفت دورۀ حیات بشری در عرصۀ عمل دنیا ظاهر می&zwnj;شود. این اعصار متوالی توسط مأموریتهای سیاره&zwnj;ای پسران الهی تعیین می&zwnj;شوند، و در یک کرۀ معمولی مسکونی این ادوار به ترتیب زیرین پدیدار می&zwnj;شوند:</p>
<blockquote>
<p style="direction:rtl">  1- انسان پیش از پرنس سیاره&zwnj;ای.</p>
<p style="direction:rtl">  2- انسان پس از پرنس سیاره&zwnj;ای.</p>
<p style="direction:rtl">  3- انسان پس از آدم.</p>
<p style="direction:rtl">  4- انسان پس از پسر مجیستریال.</p>
<p style="direction:rtl">  5- انسان پس از پسر اعطایی.</p>
<p style="direction:rtl">  6- انسان پس از پسر آموزگار.</p>
<p style="direction:rtl">  7- عصر نور و حیات.</p>
</blockquote>
<p style="direction:rtl">  به محض این که کرات فضا به لحاظ فیزیکی برای زندگی مناسب شوند، در سیستم ثبت حاملین حیات قرار داده می&zwnj;شوند، و این پسران به منظور آغاز نمودن حیات در زمان مناسب به چنین سیاراتی اعزام می&zwnj;گردند. تمامی دوره از شروع حیات تا ظهور انسان، عصر پیش بشر قلمداد شده و در این روایت مقدم بر ادوار متوالی انسانی به حساب آورده می&zwnj;شود.</p>
<div class="c1">
<h4 style="direction:rtl">1- انسان بدوی</h4></div>

<p style="direction:rtl">  از زمان بیرون آمدن انسان از سطح حیوانی &mdash; هنگامی که وی می&zwnj;تواند پرستش آفریدگار را برگزیند &mdash; تا ورود پرنس سیاره&zwnj;ای، مخلوقات فانیِ دارای اراده انسانهای بدوی نامیده می&zwnj;شوند. شش نوع یا نژاد اصلی از <em>انسانهای بدوی</em> وجود دارد، و این مردمان اولیه به طور متوالی به ترتیب رنگهای طیف و نخست با رنگ سرخ ظاهر می&zwnj;شوند. مدت زمانی که صرف این تکامل اولیۀ حیات می&zwnj;شود در کرات مختلف بسیار متفاوت است و از یکصد و پنجاه هزار سال تا بیش از یک میلیون سال زمان یورنشیا است.</p>
<p style="direction:rtl">  نژادهای تکاملی رنگارنگ &mdash; سرخ، نارنجی، زرد، سبز، آبی، و نیلی &mdash; در حدود زمانی که انسان بدوی در حال به وجود آوردن زبانی ساده است و شروع می&zwnj;کند تصوری خلاق را به کار بندد، شروع به ظهور می&zwnj;نمایند. تا این زمان انسان به خوبی به ایستادن عمودی خو گرفته است.</p>
<p style="direction:rtl">  انسانهای بدوی شکارچیان توانا و جنگجویان ددمنشی هستند. قانون این عصر، بقای فیزیکیِ شایسته&zwnj;ترین است. دولت این روزگاران کاملاً قبیله&zwnj;ای است. در طی پیکارهای اولیۀ نژادی در بسیاری از کرات، آن چنان که در یورنشیا به وقوع پیوست، برخی از نژادهای تکاملی کاملاً محو می&zwnj;شوند. آنهایی که جان به در می&zwnj;برند معمولاً متعاقباً با نژاد وارداتی بعدی بنفش، مردمان تبار آدم، مخلوط می&zwnj;شوند.</p>
<p style="direction:rtl">  با در نظر گرفتن تمدن بعدی، این دورۀ انسان بدوی فصلی طولانی، تاریک، و خونین است. کردار جنگلی و اخلاقیات پیشین جنگلها مطابق استانداردهای اعطاهای بعدی مذهب آشکار شده و پیشرفت بالاتر معنوی نیستند. در کرات نرمال و غیرآزمایشی، این دوره بسیار متفاوت از پیکارهای طولانی و فوق&zwnj;العاده سبعانه&zwnj;ای است که این عصر را در یورنشیا تعیین ویژگی نمود. هنگامی که شما از اولین تجربۀ دنیایی خویش بیرون آمدید، به تدریج خواهید دید که چرا این مبارزۀ طولانی و دردناک در کرات تکاملی رخ می&zwnj;دهد، و همین طور که در مسیر بهشت به پیش می&zwnj;روید، حکمت این کارهای به ظاهر عجیب را به طور فزاینده خواهید فهمید. اما به رغم تمامی فراز و نشیبهای اعصار اولیۀ ظهور بشر، عملکردهای انسان بدوی حاکی از فصلی درخشان و حتی قهرمانانه در تاریخچۀ یک کرۀ تکاملی زمان و فضا می&zwnj;باشد.</p>
<p style="direction:rtl">  انسان تکاملی اولیه یک مخلوق تجملی نیست. به طور کلی این انسانهای بدوی، غارنشین یا صخره نشین هستند. آنها همچنین کلبه&zwnj;هایی ابتدایی در میان درختان بزرگ می&zwnj;سازند. پیش از این که آنها یک مرتبۀ بالایی از هوش را کسب نمایند، گاهی اوقات سیارات با انواع بزرگتر حیوانات اشغال می&zwnj;شوند. اما در اوایل این عصر انسانها افروختن آتش و حفظ آن را فرا می&zwnj;گیرند، و با افزایش قوۀ تخیل خلاق و بهبود ابزار، انسان در حال تکامل به زودی حیوانات بزرگتر و غیرقابل کنترلتر را مغلوب می&zwnj;سازد. نژادهای اولیه همچنین از حیوانات بزرگترِ قادر به پرواز به طور گسترده استفاده می&zwnj;کنند. این پرندگان غول&zwnj;آسا قادرند یک یا دو انسان متوسط قامت را برای یک پرواز بدون توقف بیش از پانصد مایل حمل نمایند. در برخی از سیارات، این پرندگان عرضه کنندۀ خدمت بزرگی هستند، زیرا از نوع بالایی از هوش برخوردارند و اغلب قادرند بسیاری از کلمات زبانهای آن سرزمین را تکلم کنند. این پرندگان فوق&zwnj;العاده باهوش، بسیار فرمانبردار و به طرز غیرقابل باوری پرعاطفه هستند. این پرندگان مسافربر مدتهای مدید است که در یورنشیا منقرض شده&zwnj;اند، اما نیاکان اولیۀ شما از خدمات آنان بهره&zwnj;مند شدند.</p>
<p style="direction:rtl">  نیل انسان به قضاوت اخلاقی و خواست اخلاقی معمولاً مصادف با ظهور زبان اولیه است. به دنبال دستیابی به سطح بشری، بعد از این ظهور ارادۀ انسانی، این موجودات نسبت به سکونت موقت تنظیم کنندگان الهی پذیرا می&zwnj;شوند و به دنبال مرگ، بسیاری بر حسب معمول به عنوان بقا یافتگان برگزیده شده و به منظور برخاستن متعاقب از مرگ و پیوند با روح توسط فرشتگان اعظم مورد تأیید قرار می&zwnj;گیرند. فرشتگان اعظم همیشه پرنسهای سیاره&zwnj;ای را همراهی می&zwnj;کنند و مقارن با ورود پرنس، آن قلمرو مورد قضاوت الهی واقع می&zwnj;شود.</p>
<p style="direction:rtl">  کلیۀ انسانهایی که در آنان تنظیم کننده ساکن است نیایشگران بالقوه&zwnj;ای هستند. آنها توسط &rdquo;نور حقیقی نورانی شده&zwnj;اند&ldquo; و برای تماس متقابل با ربانیت از ظرفیت پویش برخوردارند. با این وجود، مذهب اولیه یا بیولوژیک انسان بدوی بیشتر تداوم ترس حیوانی به اضافۀ رعب جاهلانه و خرافات قبیله&zwnj;ای است. بقای خرافات در نژادهای یورنشیا به توسعۀ تکاملی شما کمک نمی&zwnj;کند و با دستاوردهای سوا از آن شکوهمندِ شما در پیشرفت مادی سازگار نیست. اما این مذهب اولیۀ ترس در مقهور ساختن مزاجهای آتشین این مخلوقات بدوی هدف بسیار با ارزشی را به انجام می&zwnj;رساند. این مذهب، پیش درآمد تمدن و خاکی برای کاشتن متعاقب تخم مذهب آشکار شده از طریق پرنس سیاره&zwnj;ای و خادمان بشارتی وی می&zwnj;باشد.</p>
<p style="direction:rtl">  ظرف یکصد هزار سال از زمانی که انسان به ایستادن عمودی نائل می&zwnj;شود، پرنس سیاره&zwnj;ای معمولاً وارد می&zwnj;شود. او به دنبال گزارش حاملین حیات که اراده در حال عمل کردن است &mdash; گر چه در مقایسه تعداد کمی از افراد بدین صورت تکامل یافته&zwnj;اند &mdash; توسط حکمران سیستم اعزام می&zwnj;گردد. انسانهای بدوی معمولاً از پرنس سیاره&zwnj;ای و پرسنل مرئی وی استقبال می&zwnj;کنند. در واقع آنها غالباً به آنان با شگفتی و احترام، و اگر منع نشوند، تقریباً با دید پرستش&zwnj;آمیز می&zwnj;نگرند.</p>
<div class="c1">
<h4 style="direction:rtl">2- انسان پس از پرنس سیاره&zwnj;ای</h4></div>

<p style="direction:rtl">  با ورود پرنس سیاره&zwnj;ای، یک دوران جدید الهی آغاز می&zwnj;گردد. دولت در زمین پدیدار می&zwnj;شود و دورۀ پیشرفتۀ قبیله&zwnj;ای به دست می&zwnj;آید. در طول چند هزار سال از این نظام، گامهای اجتماعی بزرگی برداشته می&zwnj;شود. تحت شرایط عادی، در طی این عصر انسانها به سطح بالایی از تمدن نائل می&zwnj;شوند. آنها همچون انسانهای یورنشیا برای مدتی طولانی در بربریت دست به گریبان نیستند. اما زندگی در یک کرۀ مسکونی آنچنان با شورش تغییر می&zwnj;یابد که شما از چنین رژیمی در یک سیارۀ نرمال ایدۀ بسیار کمی داشته یا اصلاً نمی&zwnj;توانید ایده&zwnj;ای داشته باشید.</p>
<p style="direction:rtl">  طول متوسط این دوران در حدود پانصد هزار سال است، برخی طولانی&zwnj;تر و برخی کوتاهتر. در طی این عصر سیاره در مدارهای سیستم استوار می&zwnj;شود، و سهمیۀ کاملی از فرشتگان سراف و سایر مددکاران آسمانی به ادارۀ آن تخصیص داده می&zwnj;شود. تعداد فزاینده&zwnj;ای از تنظیم کنندگان فکر می&zwnj;آیند و فرشتگان محافظ سراف نظام خویش را برای سرپرستی انسان تقویت می&zwnj;کنند.</p>
<p style="direction:rtl">  هنگامی که پرنس سیاره&zwnj;ای به یک کرۀ بدوی وارد می&zwnj;شود، مذهب تکامل یافتۀ ترس و نادانی متداول است. پرنس و پرسنل او برای اولین بار حقیقت والاتر و سازماندهی جهان را آشکار می&zwnj;سازند. این عرضۀ اولیۀ مذهب آشکار شده بسیار ساده است، و معمولاً به امور سیستم محلی مربوط می&zwnj;شود. پیش از ورود پرنس سیاره&zwnj;ای، مذهب کاملاً یک پروسۀ تکاملی است. متعاقباً از طریق آشکارسازی تدریجی و همچنین توسط رشد تکاملی مذهب پیش می&zwnj;رود. هر دوره، هر دورۀ انسانی، یک ارائۀ بسیط از حقیقت معنوی و اخلاقیات مذهبی دریافت می&zwnj;کند. تکامل ظرفیت مذهبیِ پذیرش در ساکنان یک کره میزان پیشرفت معنوی و حد آشکارسازی مذهبی را به مقدار زیاد تعیین می&zwnj;سازد.</p>
<p style="direction:rtl">  این دوره شاهد یک طلیعۀ معنوی است، و نژادهای مختلف و قبایل متنوع آن به ایجاد سیستمهای ویژۀ اندیشۀ مذهبی و فلسفی گرایش دارند. در میان کلیۀ این مذاهب نژادی دو تمایل به طور یکنواخت رواج دارد: ترس اولیۀ انسانهای بدوی و آشکارسازیهای بعدی پرنس سیاره&zwnj;ای. از برخی جهات به نظر نمی&zwnj;رسد یورنشیاییها به طور کامل از این مرحلۀ تکامل سیاره&zwnj;ای خارج شده باشند. همین طور که شما این مطالعه را دنبال می&zwnj;نمایید، به طور روشنتری پی می&zwnj;برید چقدر دنیای شما از مسیر معمول پیشرفت و ترقی تکاملی منحرف است.</p>
<p style="direction:rtl">  اما پرنس سیاره&zwnj;ای &rdquo;سالار صلح&ldquo; نیست. پیکارهای نژادی و جنگهای قبیله&zwnj;ای به داخل این دوران تداوم می&zwnj;یابند، اما با کثرت و شدت کاهش یابنده. این عصر بزرگ پراکندگی نژادی است، و به دوره&zwnj;ای از ملی&zwnj;گرایی شدید منجر می&zwnj;شود. رنگ، اساس گروه&zwnj;بندیهای نژادی و ملی است، و نژادهای مختلف غالباً زبانهای جداگانه&zwnj;ای به وجود می&zwnj;آورند. هر گروهِ در حال گسترش انسانها تمایل به انزوا دارد. این جداسازی از طریق وجود زبانهای بسیار تسهیل می&zwnj;شود. پیش از اتحاد چندین نژاد، جنگهای بی&zwnj;امان آنها گاهی اوقات منجر به محو کامل تمام مردمان می&zwnj;شود. خصوصاً انسانهای نارنجی و سبز در معرض این نابودی قرار دارند.</p>
<p style="direction:rtl">  در کرات معمولی، در طول بخش بعدی حکومت پرنس، زندگی ملی شروع به جایگزینی با سازمان قبیله&zwnj;ای نموده، یا به گروههای قبیله&zwnj;ای موجود اضافه می&zwnj;شود. اما دستاورد اجتماعی بزرگ دورۀ پرنس ظهور زندگی خانوادگی است. تا این هنگام روابط بشری عمدتاً قبیله&zwnj;ای بوده&zwnj;اند، و اکنون خانه شروع به پدیدار شدن می&zwnj;کند.</p>
<p style="direction:rtl">  این دوران تحقق برابری جنسی است. در برخی از سیارات مرد ممکن است بر زن حکومت کند؛ در سیارات دیگر عکس آن متداول است. در طول این عصر کرات نرمال برابری کامل جنسها را برقرار می&zwnj;نمایند، و این مقدمۀ تحقق کاملتر ایده&zwnj;آلهای زندگی خانگی است. این سپیده دم عصر طلایی خانه است. ایدۀ حکومت قبیله&zwnj;ای به تدریج به مفهوم دوگانۀ زندگی ملی و زندگی خانوادگی راه می&zwnj;برد.</p>
<p style="direction:rtl">  در طول این عصر کشاورزی پدیدار می&zwnj;شود. رشد ایدۀ خانواده با زندگی سیار و بی&zwnj;ثبات شکارچی منطبق نیست. تدریجاً راه و رسم سکونتگاههای استقرار یافته و کشت زمین برقرار می&zwnj;شود. اهلی کردن حیوانات و توسعۀ هنرهای خانگی به سرعت پیش می&zwnj;رود. به دنبال رسیدن به اوج تکامل بیولوژیک، سطح بالایی از تمدن به دست آمده است، اما مقدار کمی از توسعۀ نوع مکانیکی موجود است. اختراع ویژگی عصر آتی است.</p>
<p style="direction:rtl">  پیش از پایان این عصر نژادها تزکیه شده و به سطح بالایی از کمال فیزیکی و توان عقلانی ارتقا داده می&zwnj;شوند. توسعۀ اولیۀ یک کرۀ نرمال با طرح ترغیب افزایش انواع بالاتر انسانها به همراه کاهش متناسب پایین&zwnj;ترها به قدر زیاد تسهیل می&zwnj;شود. و این ناکامی مردمان اولیۀ شما در تشخیص بین این نوعها است که وجود بسیاری از افراد معیوب و منحط را بین نژادهای کنونی یورنشیا روشن می&zwnj;سازد.</p>
<p style="direction:rtl">  یکی از دستاوردهای بزرگ عصر پرنس این محدودیتِ ازدیادِ افرادِ از نظر روانی معیوب و به لحاظ اجتماعی نامناسب است. مدتها پیش از ایام ورود پسران دوم، آدمها، بیشتر کرات به طور جدی کارهای تزکیۀ نژادی را مورد ملاحظۀ خویش قرار می&zwnj;دهند، کاری که مردمان یورنشیا حتی هنوز آن را به طور جدی به عهده نگرفته&zwnj;اند.</p>
<p style="direction:rtl">  این مشکل بهبود نژادی، زمانی که در همان اوایل تکامل بشر به آن پرداخته شود آنچنان کار گسترده&zwnj;ای نیست. دورۀ پیشین پیکارهای قبیله&zwnj;ای و رقابت سخت در بقای نژادی، بیشتر تیره&zwnj;های ناجور و معیوب را حذف نموده است. در یک سازمان اجتماعی قبیله&zwnj;ای بدوی و در حال جنگ یک فرد ابله شانس زیادی برای بقا ندارد. این نظر غلط تمدنهای بخشاً کامل شدۀ شماست که تیره&zwnj;های اصلاح ناپذیر و معیوب نژادهای تکاملی بشری را پرورش داده، حفاظت نموده، و تداوم می&zwnj;بخشد.</p>
<p style="direction:rtl">  این نه رأفت و نه نوع دوستی است که دلسوزی بیهوده بر موجودات بشری منحط، انسانهای غیرقابل نجات، غیرطبیعی، و پست بذل شود. حتی در متعارف&zwnj;ترین کرات تکاملی آنقدر تفاوتهای مکفی بین افراد و میان گروههای اجتماعی متعدد موجود است که اِعمال کامل تمامی آن خصائل اصیل احساس نوع دوستی و خدمت عاری از خودپرستی انسانی را بدون تداوم بخشیدن به حفظ افرادِ اجتماعاً نامناسب و تیره&zwnj;های اخلاقاً منحط بشریتِ در حال تکامل تأمین سازد. برای اِعمال بردباری و عمل نوع دوستی برای آن افراد بد اقبال و نیازمند که میراث اخلاقی خویش را به گونه&zwnj;ای جبران ناپذیر از دست نداده و حق مسلم معنوی خود را برای همیشه نابود نساخته&zwnj;اند، فرصت وافری وجود دارد.</p>
<div class="c1">
<h4 style="direction:rtl">3- انسان پس از آدم</h4></div>

<p style="direction:rtl">  هنگامی که محرک اصلی زندگی تکاملی مسیر بیولوژیک خود را طی کرد، وقتی که انسان به اوج تکامل حیوانی رسید، دومین رستۀ فرزندی، دومین اعطای موهبت الهی و خدمت روحانی افتتاح می&zwnj;شود. این امر در تمامی کرات تکاملی صادق است. وقتی که بالاترین سطح ممکن از حیات تکاملی مورد دستیابی واقع شد، وقتی که در مقیاس بیولوژیک، انسان بدوی به اقصی نقطۀ ممکن صعود کرد، همیشه یک پسر و دختر ماتریال که توسط حکمران سیستم اعزام می&zwnj;شوند در سیاره ظاهر می&zwnj;شوند.</p>
<p style="direction:rtl">  تنظیم کنندگان فکر به طور فزاینده&zwnj;ای به انسانهای پس از عصر آدم اعطا می&zwnj;شوند، و این انسانها با تعداد دائماً افزایش یابنده&zwnj;ای به ظرفیت پیوند متعاقب با تنظیم کننده نائل می&zwnj;شوند. آدمها ضمن این که به عنوان فرزندان فرود آینده عمل می&zwnj;کنند، از تنظیم کننده برخوردار نیستند، اما اولاد سیاره&zwnj;ای آنان &mdash; مستقیم و مختلط &mdash; در موعد مناسب برای دریافت ناصحان اسرارآمیز، کاندیداهای مشروعی می&zwnj;شوند. با خاتمۀ عصر پس از آدم، سیاره دارای سهمیۀ کامل ناصحان آسمانی می&zwnj;باشد؛ فقط تنظیم کنندگان پیوند هنوز به طور گسترده اعطا نشده&zwnj;اند.</p>
<p style="direction:rtl">  مقصود اصلی از رژیم عدن این است که روی انسان در حال تکامل تأثیر بگذارد، تا این که گذار از مرحلۀ شکارچی و گله&zwnj;دار تمدن را به دورۀ کشاورز و باغبان تکمیل نماید. و بعدها با ظهور الحاقهای شهری و صنعتی به تمدن تکمیل شود. ده هزار سال از این حاکمیت ارتقا دهندگان بیولوژیک برای تأثیرگذاری روی ایجاد یک دگرگونی شگرف کافی است. بیست و پنج هزار سال از چنین مدیریتی از درایت توأم پرنس سیاره&zwnj;ای و فرزندان ماتریال معمولاً کره را برای ظهور یک پسر مجیستریال آماده می&zwnj;سازد.</p>
<p style="direction:rtl">  این عصر معمولاً شاهد تکمیل حذف افراد ناشایسته و پالایش باز هم بیشتر تیره&zwnj;های نژادی می&zwnj;باشد. در کرات نرمال گرایشات معیوب ددمنشانه از نژادهای تولید مثل کنندۀ عالم تقریباً حذف گردیده&zwnj;اند.</p>
<p style="direction:rtl">  نواده&zwnj;های آدم هرگز با تیره&zwnj;های پست نژادهای تکاملی در هم نمی&zwnj;آمیزند. و این جزو طرح الهی هم نیست که آدم یا حوای سیاره&zwnj;ای شخصاً با مردمان تکاملی آمیزش کنند. این پروژۀ بهبود نژادی کار نواده&zwnj;های آنان است. اما اولاد پسر و دختر ماتریال برای نسلها پیش از آن که معاضدت اختلاط نژادی آغاز شود، آماده می&zwnj;شوند.</p>
<p style="direction:rtl">  نتیجۀ هدیۀ پلاسمای حیات آدم به نژادهای انسان، ارتقاءِ فوری ظرفیت عقلانی و شتاب پیشرفت معنوی است. معمولاً قدری بهبود فیزیکی نیز وجود دارد. در یک کرۀ معمولی دوران پس از آدم عصر اختراع زیاد، کنترل انرژی، و توسعۀ مکانیکی است. این عصر پیدایش تولید چندگانه و کنترل نیروهای طبیعی می&zwnj;باشد. این عصر طلایی پژوهش و تسلط نهایی بر سیاره است. بخش عمدۀ پیشرفت مادی یک کره در طول این زمان افتتاح توسعۀ علوم فیزیکی رخ می&zwnj;دهد، درست همانند دورانی که اکنون یورنشیا تجربه می&zwnj;کند. کرۀ شما تحت سیطرۀ کامل مشیت الهی است و از برنامۀ زمان&zwnj;بندی شدۀ معمول سیاره&zwnj;ای عقب&zwnj;تر است.</p>
<p style="direction:rtl">  تا پایان دوران آدم در یک سیارۀ نرمال، نژادها عملاً در هم آمیخته می&zwnj;شوند و از این رو حقیقتاً می&zwnj;توان ادعا نمود که &rdquo;خداوند تمام ملتها را از یک خون آفریده است&ldquo;، و پسر وی &rdquo;تمام مردمان را از یک رنگ ساخته است.&ldquo; رنگ چنین نژاد مختلطی تا اندازه&zwnj;ای سایه&zwnj;ای زیتونی از رنگ بنفش، نژاد &rdquo;سفید&ldquo; کرات می&zwnj;باشد.</p>
<p style="direction:rtl">  انسان بدوی بیشتر گوشتخوار است. پسران و دختران ماتریال گوشت نمی&zwnj;خورند، اما اولاد آنان در طول چند نسل معمولاً به سطح همه چیز خوار گرایش می&zwnj;یابند، گر چه گروههای کاملی از نوادگان آنان گاهی اوقات غیرگوشتخوار باقی می&zwnj;مانند. این منشأ دوگانۀ نژادهای پس از آدم روشن می&zwnj;سازد که چگونه چنین نژادهای مختلط بشری اثرات آناتومیکی را که به گروههای حیوانی گیاهخوار و گوشتخوار هر دو تعلق دارند به نمایش می&zwnj;گذارند.</p>
<p style="direction:rtl">  در طی ده هزار سال از اختلاط نژادی، موجودات حاصله درجات متغیری از اختلاط آناتومیکی را نمودار می&zwnj;سازند، برخی تیره&zwnj;ها نشانه&zwnj;های بیشتری از تبار غیرگوشتخوار را حمل نموده و دیگران خصائص بارز و ویژگیهای فیزیکی پیشینیان تکاملی گوشتخوار خویش را به نمایش می&zwnj;گذارند. اکثر این نژادهای دنیا به زودی همه چیز خوار می&zwnj;شوند و از رشتۀ گسترده&zwnj;ای از خوراکهای نوع حیوانی و گیاهی هر دو ارتزاق می&zwnj;کنند.</p>
<p style="direction:rtl">  دورۀ پس از آدم عصر انترناسیونالیسم است. با تکمیل تقریبی کار اختلاط نژادی، ناسیونالیسم رو به پایان می&zwnj;نهد و برادری انسان واقعاً شروع به پدیدار شدن می&zwnj;نماید. دولت نماینده شروع می&zwnj;کند جایگزین شکل حکومتی پادشاهی یا پدر سروری گردد. سیستم آموزشی جهانی شده و به تدریج زبانهای نژادها جای خود را به زبان مردم بنفش می&zwnj;دهند. صلح و همکاری جهانی به ندرت به دست می&zwnj;آیند، مگر تا وقتی که نژادها نسبتاً به خوبی در هم آمیخته، و تا این که زبان مشترکی را تکلم کنند.</p>
<p style="direction:rtl">  در طول قرون پایانی عصر پس از آدم علاقۀ نوینی به هنر، موسیقی، و ادبیات به وجود می&zwnj;آید، و این بیداری جهانی نشانی برای ظهور یک پسر مجیستریال می&zwnj;باشد. اوج پیشرفت این عصر، علاقۀ جهانی به واقعیات عقلانی و فلسفۀ حقیقی است. مذهب کمتر ناسیونالیستی گشته و هر چه بیشتر امری سیاره&zwnj;ای می&zwnj;شود. آشکارسازیهای جدیدی از حقیقت، این اعصار را تعیین ویژگی می&zwnj;نماید، و والامرتبه&zwnj;های کواکب شروع می&zwnj;کنند در امور انسانها حکمروایی کنند. تا حد حکومت کواکب حقیقت آشکار می&zwnj;شود.</p>
<p style="direction:rtl">  این عصر را پیشرفت بزرگ اخلاقی تعیین ویژگی می&zwnj;نماید. برادری انسان هدف جامعۀ آن می&zwnj;باشد. صلح جهانی &mdash; توقف تضاد نژادی و عداوت ملی &mdash; نشانۀ آمادگی سیاره&zwnj;ای برای ظهور سومین رستۀ فرزندی، پسر مجیستریال می&zwnj;باشد.</p>
<div class="c1">
<h4 style="direction:rtl">4- انسان پس از پسر مجیستریال</h4></div>

<p style="direction:rtl">  در سیارات نرمال و وفادار، این عصر با آمیخته شدن و متناسب شدن بیولوژیک نژادهای انسانی افتتاح می&zwnj;شود. هیچ مشکل نژادی و رنگ وجود ندارد. عملاً کلیۀ ملتها و نژادها از یک خون هستند. برادری انسان شکوفا می&zwnj;شود، و ملتها یاد می&zwnj;گیرند در صلح و آرامش در زمین زندگی کنند. چنین دنیایی در شبانگاه پیشرفت بزرگ و اوج یابندۀ عقلانی قرار دارد.</p>
<p style="direction:rtl">  هنگامی که یک کرۀ تکاملی بدین نحو برای عصر مجیستریال آماده می&zwnj;شود، یکی از رسته&zwnj;های بالای پسران آوُنال در یک مأموریت مجیستریال ظهور می&zwnj;یابد. منشأ پرنس سیاره&zwnj;ای و فرزندان ماتریال در جهان محلی است. پسر مجیستریال از بهشت می&zwnj;آید.</p>
<p style="direction:rtl">  هنگامی که آونالهای بهشت برای کارکردهای قضایی، فقط به عنوان فتوا دهندگان دوران، به کرات انسانی می&zwnj;آیند، هرگز در جسم ظاهر نمی&zwnj;شوند. اما وقتی که در مأموریتهای مجیستریال می&zwnj;آیند، اقلاً در مأموریت نخست، همیشه در جسم ظهور می&zwnj;یابند، گر چه تولد را تجربه نمی&zwnj;کنند و در شکل مرگ عالم نمی&zwnj;میرند. آنها در آن مواردی که در برخی از سیارات به عنوان فرمانروا باقی می&zwnj;مانند، ممکن است برای نسلها ادامۀ حیات دهند. وقتی که مأموریت آنان به پایان می&zwnj;رسد، آنها به حیات سیاره&zwnj;ای خویش خاتمه داده و به وضعیت سابق فرزندی الهی باز می&zwnj;گردند.</p>
<p style="direction:rtl">  هر نظام جدید الهی افق مذهب آشکار شده را گسترش می&zwnj;دهد و پسران مجیستریال آشکارسازی حقیقت را گسترش می&zwnj;دهند تا امور جهان محلی و تمامی شاخه&zwnj;ها&zwnj;ی آن را توصیف نمایند.</p>
<p style="direction:rtl">  بعد از دیدار اولیۀ یک پسر مجیستریال نژادها به زودی رهایی اقتصادی خویش را عملی می&zwnj;سازند. کار مورد نیاز روزانه برای حفظ استقلال یک فرد با دو ساعت و نیم کار به وقت شما نمودار است. کاملاً بی&zwnj;خطر است که چنین انسانهای اخلاقی و باهوش آزاد گذارده شوند. چنین مردمان تهذیب شده&zwnj;ای به خوبی می&zwnj;دانند چگونه از زمان فراغت برای بهسازی خویشتن و پیشرفت سیاره&zwnj;ای بهره&zwnj;ور شوند. این عصر شاهد پالایش بیشتر تیره&zwnj;های نژادی از طریق محدودیت تولید مثل بین افراد ناشایسته و برخوردار از عطایای ناچیز می&zwnj;باشد.</p>
<p style="direction:rtl">  دولت سیاسی و مدیریت اجتماعی نژادها به بهبود ادامه می&zwnj;دهد و حکومت بر خود تا پایان این عصر نسبتاً به خوبی برقرار می&zwnj;شود. با ذکر حکومت بر خود، ما به بالاترین نوع حکومت نماینده اشاره داریم. چنین کراتی فقط آن رهبران و حکمرانانی را ترفیع داده و ارج می&zwnj;نهند که برای اجرای مسئولیتهای اجتماعی و سیاسی از همه شایسته&zwnj;ترند.</p>
<p style="direction:rtl">  در طول این دوران در اکثر انسانهای کرات تنظیم کننده ساکن است. اما با این حال اعطای ناصحان الهی همیشه همگانی نیست. تنظیم کنندگانی که پیوند را در تقدیر دارند هنوز به کلیۀ انسانهای سیاره&zwnj;ای اعطا نشده&zwnj;اند. هنوز لازم است که مخلوقات صاحب اراده ناصحان اسرارآمیز را انتخاب نمایند.</p>
<p style="direction:rtl">  در طول اعصار پایانیِ این دوران الهی جامعه شروع می&zwnj;کند به اشکال ساده&zwnj;تر زندگی باز گردد. طبیعت پیچیدۀ یک تمدن در حال پیشرفت مسیر خود را طی می&zwnj;نماید، و انسانها یاد می&zwnj;گیرند طبیعی&zwnj;تر و مؤثرتر زندگی کنند. و با هر دورۀ بعدی این روند افزایش می&zwnj;یابد. این عصرِ شکوفایی هنر، موسیقی، و یادگیریهای بالاتر است. علوم فیزیکی تا این زمان به اوج پیشرفت خود رسیده&zwnj;اند. خاتمۀ این عصر در یک کرۀ ایده&zwnj;آل شاهد حد اعلای یک بیداری بزرگ مذهبی، یک آگاهی معنوی جهانی می&zwnj;باشد. و این انگیزش گستردۀ طبیعتهای معنوی نژادها، علامتی برای ورود پسر اعطایی و برای افتتاح پنجمین دورۀ انسانی می&zwnj;باشد.</p>
<p style="direction:rtl">  در بسیاری از کرات معلوم می&zwnj;شود که سیاره برای یک پسر اعطایی از طریق یک مأموریت مجیستریال آماده نیست. در این صورت دومین پسر یا سلسله&zwnj;ای از پسران مجیستریال اعزام خواهند شد که هر یک، نژادها را از یک دوره به دیگری به جلو سوق خواهد داد، تا این که سیاره برای اهدای پسر اعطایی آماده شود. در مأموریتهای دوم و بعدی ممکن است پسران مجیستریال در جسم ظهور یافته یا نیابند. اما صرف نظر از این که چند پسر مجیستریال ممکن است ظاهر شوند &mdash; و همچنین ممکن است آنها بعد از پسر اعطایی بدین گونه بیایند &mdash; پدیداری هر یک نشان دهندۀ پایان یک دوره و شروع دیگری می&zwnj;باشد.</p>
<p style="direction:rtl">  این دوران پسران مجیستریال فاصله&zwnj;ای به طول بیست و پنج هزار تا پنجاه هزار سال را به وقت یورنشیا می&zwnj;پوشاند. گاهی اوقات چنین دوره&zwnj;ای بسیار کوتاهتر و در موارد نادر حتی طولانی&zwnj;تر است. اما در زمان مناسب یکی از همین پسران مجیستریال به صورت یک پسر اعطایی بهشت متولد خواهد شد.</p>
<div class="c1">
<h4 style="direction:rtl">5- انسان پس از پسر اعطایی</h4></div>

<p style="direction:rtl">  هنگامی که در یک کرۀ مسکونی به استاندارد مشخصی از پیشرفت عقلانی و معنوی دست یافته شود، همیشه یک پسر اعطایی بهشت وارد می&zwnj;شود. او در کرات نرمال در جسم ظاهر نمی&zwnj;شود تا این که نژادها به بالاترین سطوح پیشرفت عقلانی و دستیابی اخلاقی صعود کنند. اما در یورنشیا پسر اعطایی، حتی پسر آفرینندۀ خودتان، در پایان دوران آدم پدیدار گشت. لیکن این ترتیب معمول وقایع در کرات فضا نیست.</p>
<p style="direction:rtl">  وقتی که کرات برای معنویت مستعد گشته&zwnj;اند، پسر اعطایی وارد می&zwnj;شود. این پسران همیشه به رستۀ مجیستریال یا آوُنال تعلق دارند، به استثنای آن موردی که یک بار در هر جهان محلی پسر آفریننده برای اعطای نهایی خود به یک کرۀ تکاملی آماده می&zwnj;شود، آن طور که وقتی میکائیل نبادان در یورنشیا ظاهر گشت تا خود را به نژادهای انسانی شما اعطا نماید، رخ داد. فقط یک کره در نزدیک به هر ده میلیون می&zwnj;تواند از چنین هدیه&zwnj;ای بهره&zwnj;مند شود. کلیۀ کرات دیگر با اعطای یک پسر بهشت از رتبۀ آوُنال به لحاظ معنوی پیشرفت می&zwnj;کنند.</p>
<p style="direction:rtl">  پسر اعطایی به کره&zwnj;ای وارد می&zwnj;شود که دارای فرهنگ بالای آموزشی است و با نژادی مواجه می&zwnj;شود که به لحاظ معنوی آموزش یافته و آماده است که تعالیم پیشرفته را هضم نموده و مأموریت اعطایی را ارج نهد. این عصری است که با پیگیری جهانی فرهنگ اخلاقی و حقیقت معنوی تعیین ویژگی می&zwnj;شود. شور و هیجان انسانیِ این عصر، رسوخ به واقعیت کیهانی و همیاری با واقعیت معنوی است. آشکارسازیهای حقیقت گسترش یافته و تا ابرجهان را در بر می&zwnj;گیرد. سیستمهای کاملاً نوین آموزشی و دولتی تکوین می&zwnj;یابند تا جایگزین رژیمهای ابتدایی روزگاران گذشته گردند. لذت زندگی رنگ جدیدی به خود می&zwnj;گیرد، و واکنشهای زندگی آکنده از فرازهایی آسمانی از نغمه و آهنگ می&zwnj;شوند.</p>
<p style="direction:rtl">  پسر اعطایی برای ارتقاءِ معنوی نژادهای انسانی یک کره زیسته و می&zwnj;میرد. او &rdquo;راه نوین و زنده&ldquo; را بنا می&zwnj;نهد. زندگی او تجسم حقیقت بهشت در جسم انسانی است، همان حقیقتی &mdash; حتی روح حقیقت &mdash; که با دانستن آن انسانها آزاد خواهند بود.</p>
<p style="direction:rtl">  در یورنشیا برقراری این &rdquo;راه نوین و زنده&ldquo; امری واقعی و به همان اندازه حقیقی بود. انزوای یورنشیا در شورش لوسیفر، روالی را که مطابق آن انسانها بتوانند به دنبال مرگ مستقیماً به کرانه&zwnj;های کرات قصر عبور کنند معلق ساخته بود. پیش از روزگار میکائیل مسیح در یورنشیا کلیۀ روانها تا رستاخیزهای دوره&zwnj;ای یا ویژۀ هزاره&zwnj;ای به خواب فرو می&zwnj;رفتند. حتی موسی تا هنگام یک رستاخیز ویژه اجازه نیافت به سوی دیگر روانه شود، و پرنس سیاره&zwnj;ایِ برکنار شده، کلیگسشیا، به چنین نجاتی اعتراض نمود. اما از هنگام روز پنطیکاست، انسانهای یورنشیا دوباره می&zwnj;توانند مستقیماً به کرات مورانشیا رهسپار شوند.</p>
<p style="direction:rtl">  یک پسر اعطایی به دنبال برخاستن از مرگ در روز سوم پس از این که حیاتِ در جسم ظهور یافتۀ خود را تسلیم نمود، به دست راست پدر جهانی فراز می&zwnj;یابد، از قبول مأموریت اعطایی اطمینان حاصل می&zwnj;نماید، و به موقعیت پسر آفریننده در ستاد مرکزی جهان محلی باز می&zwnj;گردد. پس از آن آوُنال اعطایی و میکائیل آفریننده، روح مشترک خویش، روح حقیقت، را به کرۀ اعطایی می&zwnj;فرستند. این هنگامی است که &rdquo;روح پسرِ فاتح به روی تمامی انسانها ریخته می&zwnj;شود.&ldquo; روح مادر جهانی نیز در این اعطای روح حقیقت شرکت می&zwnj;کند، و در آن هنگام به همراه آنان فرمان اعطای تنظیم کنندگان فکر را صادر می&zwnj;نماید. از آن پس کلیۀ مخلوقات ارادی آن کره که از ذهن نرمال برخوردارند، به محض این که به سن مسئولیت اخلاقیِ انتخاب معنوی برسند، تنظیم کننده دریافت می&zwnj;دارند.</p>
<p style="direction:rtl">  اگر چنین آوُنال اعطایی بعد از مأموریت اعطایی به کره&zwnj;ای باز گردد، در جسم ظاهر نمی&zwnj;شود بلکه &rdquo;به همراه گروههای فرشتگان سراف در شکوه و جلال&ldquo; می&zwnj;آید.</p>
<p style="direction:rtl">  عصر پس از اعطای پسر ممکن است از ده هزار سال تا یکصد هزار سال طول بکشد. هیچ زمان اختیاری به هیچ یک از این اعصار اعطایی تخصیص داده نشده است. این دوران پیشرفت عظیم اخلاقی و معنوی است. تحت تأثیر معنوی این اعصار، کاراکتر انسانی دستخوش دگرگونیهای فوق&zwnj;العاده شده و پیشرفت چشمگیری را تجربه می&zwnj;نماید. این امر میسر می&zwnj;شود که اصل طلایی تحت کارکرد عملی قرار داده شود. تعالیم عیسی به راستی برای کره&zwnj;ای انسانی کاربرد دارد که آموزش اولیۀ پسران پیش اعطایی با دوران منزه ساز کاراکتر و ارتقا دهندۀ فرهنگ خویش را از سر گذرانده باشند.</p>
<p style="direction:rtl">  در طول این عصر مشکلات بیماری و تخلف عملاً حل می&zwnj;شوند. پیش از آن فساد از طریق تولید مثل انتخابی به طور گسترده از بین رفته است. از طریق کیفیتهای مقاوم بالای تیره&zwnj;های تبار آدم و کاربرد هوشمندانه و سراسری کشفیات علوم طبیعیِ اعصار پیشین، عملاً بیماری مورد غلبه واقع می&zwnj;شود. طول متوسط زندگی در طی این دوره به خوبی معادل بیش از سیصد سال زمان یورنشیا افزایش می&zwnj;یابد.</p>
<p style="direction:rtl">  در سراسر این دوره نظارت دولتی به تدریج کاهش می&zwnj;یابد. حکومت واقعیِ بر خود شروع به عمل می&zwnj;نماید. به قوانین محدود کنندۀ کمتر و کمتری احتیاج است. شاخه&zwnj;های نظامی مقاومت ملی از میان می&zwnj;روند. عصر هماهنگی بین&zwnj;المللی به راستی فرا می&zwnj;رسد. ملتهای بسیاری موجودند که عمدتاً از طریق تقسیم زمین مشخص می&zwnj;شوند، اما فقط یک نژاد، یک زبان، و یک مذهب وجود دارد. امور انسانی تقریباً، ولی نه کاملاً، اوتوپیایی هستند. این عصرِ حقیقتاً با عظمت و شکوهمندی است.</p>
<div class="c1">
<h4 style="direction:rtl">6- عصر پس از دورۀ اعطایی در یورنشیا</h4></div>

<p style="direction:rtl">  پسر اعطایی، سالار صلح است. او با این پیام وارد می&zwnj;شود: &rdquo;صلح بر زمین و حسن نیت میان انسانها برقرار باد.&ldquo; در کرات نرمال، این دوران صلح جهانی است. ملتها دیگر هیچگاه جنگ را فرا نمی&zwnj;گیرند. اما چنین تأثیرات سودمندی با آمدن پسر اعطایی شما، میکائیل مسیح، همراه نبود. یورنشیا به ترتیب معمول پیش نمی&zwnj;رود. کرۀ شما در پیشرفت سیاره&zwnj;ای خارج از روال معمول است. استاد شما هنگامی که در زمین بود به حواریون خود هشدار داد که ظهور او برقراری معمول صلح را به یورنشیا نخواهد آورد. او به روشنی به آنان گفت که &rdquo;جنگها و شایعۀ جنگها&ldquo; در پی خواهند بود و این که ملت بر علیه ملت به ستیز برخواهد خواست. در موقع دیگری گفت &rdquo;گمان مبرید که آمده&zwnj;ام صلح را در زمین برقرار سازم.&ldquo;</p>
<p style="direction:rtl">  حتی در کرات تکاملی نرمال تحقق جهانیِ برادری انسان کار آسانی نیست. در یک کرۀ سردرگم و نابسامان نظیر یورنشیا چنین دستاوردی نیازمند زمان بسیار طولانی&zwnj;تر و مستلزم تلاش بسیار بزرگتری است. تکامل اجتماعیِ یاری نشده در یک کرۀ به لحاظ معنوی منزوی به سختی می&zwnj;تواند به چنین نتایج فرخنده&zwnj;ای دست یابد. آشکارسازی مذهبی برای تحقق برادری در یورنشیا ضروری است. در حالی که عیسی راه رسیدن فوری به برادری معنوی را نشان داده است، تحقق برادری اجتماعی در کرۀ شما بسیار به نیل به دگرگونیهای شخصی و تعدیلات سیاره&zwnj;ای زیرین بستگی دارد:</p>
<blockquote>
<p style="direction:rtl">  1- <em>برادری اجتماعی</em>. ازدیاد تماسهای اجتماعی بین&zwnj;المللی و بین نژادی و ارتباطات برادرانه از طریق سفر، بازرگانی، و بازیهای رقابت جویانه. پیدایش یک زبان مشترک و افزایش زبان شناسان چند زبانه. مبادلۀ نژادی و ملی دانشجویان، آموزگاران، مدیران صنایع، و فیلسوفان مذهبی.</p>
<p style="direction:rtl">  2- <em>باروری متقابل عقلانی.</em> در کره&zwnj;ای که ساکنان آن آنقدر بدوی هستند که توان شناخت نابخردیِ خودخواهیِ کاهش نیافته را ندارند، برادری غیرممکن است. باید تبادلی از ادبیات ملی و نژادی صورت پذیرد. هر نژادی باید با افکار کلیۀ نژادها آشنا شود. هر ملتی باید از احساسات تمامی ملتها شناخت داشته باشد. نادانی پرورندۀ سوءِظن است، و سوءِظن با نگرش اساسی دلسوزی و محبت ناسازگار است.</p>
<p style="direction:rtl">  3- <em>بیداری اخلاقی</em>. فقط آگاهی اخلاقی می&zwnj;تواند از غیراخلاقی بودن عدم تحمل بشری و گناه برادرکشی نقاب برافکند. فقط یک وجدان اخلاقی می&zwnj;تواند شرارتهای رشک ملی و حسادت نژادی را محکوم نماید. فقط موجودات اخلاقی پیوسته در صدد کسب آن بینش معنوی که برای زندگی مطابق اصل طلایی ضروری است برمی&zwnj;آیند.</p>
<p style="direction:rtl">  4- <em>درایت سیاسی</em>. بلوغ احساسی برای کنترل نفس ضروری است. فقط بلوغ احساسی، جایگزینی تکنیکهای بین&zwnj;المللیِ داوریِ متمدنانه را به جای حکمیت وحشیانۀ جنگ تضمین می&zwnj;نماید. سیاستمداران خردمند حتی در حالی که برای پیشبرد منافع ملی یا گروههای نژادی خویش تلاش می&zwnj;کنند، زمانی برای رفاه بشریت کار خواهند کرد. فراست خودخواهانۀ سیاسی نهایتاً انتحاری و تخریب کنندۀ تمامی آن کیفیتهای پایداری است که بقای گروهی سیاره&zwnj;ای را تضمین می&zwnj;نماید.</p>
<p style="direction:rtl">  5- <em>بینش معنوی</em>. برادری انسان، در نهایت، دال بر شناخت پدر بودن خداوند است. سریعترین راه برای تحقق برادری انسان در یورنشیا، ایجادِ دگرگونی معنوی بشریت امروز است. تنها تکنیک برای شتاب بخشیدن به روند طبیعی تکامل اجتماعی اعمال فشار معنوی از بالا است، تا بدین صورت بصیرت اخلاقی ارتقا یابد، ضمن این که ظرفیت روان هر انسانی برای درک نمودن و مهر ورزیدن به هر انسان دیگر افزوده گردد. درک متقابل و مهر برادرانه، تمدن سازان متعالی و عوامل نیرومندی در تحقق جهانی برادری انسان می&zwnj;باشند.</p>
</blockquote>
<p style="direction:rtl">  اگر اکنون شما می&zwnj;توانستید از کرۀ عقب مانده و سردرگم خود به سیاره&zwnj;ای نرمال در عصر پس از پسر اعطایی نقل مکان یابید، تصور می&zwnj;کردید به بهشت سنتی خویش انتقال یافته&zwnj;اید. شما به سختی باور می&zwnj;کردید که در حال مشاهدۀ کارکردهای یک کرۀ انسانی که اقامتگاه بشر است می&zwnj;باشید. این کرات در مدارهای معنوی قلمرو خود می&zwnj;باشند، و از کلیۀ مزایای سیستم پخش خبر جهان و خدمات بازتاب ابرجهان برخوردار می&zwnj;باشند.</p>
<div class="c1">
<h4 style="direction:rtl">7- انسان پس از پسر آموزگار</h4></div>

<p style="direction:rtl">  پسران رستۀ بعدی که در یک کرۀ معمولی تکاملی وارد می&zwnj;شوند، پسران آموزگار تثلیث، پسران الهی تثلیث بهشت می&zwnj;باشند. مجدداً، ما یورنشیا را در مقایسه با کرات خواهر آن خارج از روال معمول می&zwnj;یابیم، زیرا عیسیِ شما وعده داده است که باز گردد. او قطعاً به این وعده عمل خواهد کرد. اما هیچ کس نمی&zwnj;داند که آیا آمدن دوم او پیش یا پس از ظهور پسران مجیستریال یا آموزگار در یورنشیا صورت خواهد گرفت.</p>
<p style="direction:rtl">  پسران آموزگار به صورت گروهی به کراتِ پویندۀ معنویت می&zwnj;آیند. یک پسر آموزگار سیاره&zwnj;ای توسط هفتاد تن از پسران اولیه، دوازده تن از پسران ثانویه، و سه تن از بالاترین و مجرب&zwnj;ترین رستۀ عالی دِینالها یاری و حمایت می&zwnj;شود. این گروه برای مدتی در کره باقی خواهد ماند، آنقدر کافی که گذار از اعصار تکاملی را به عصر نور و حیات صورت دهد. این زمان کمتر از یک هزار سال زمان سیاره&zwnj;ای نیست و اغلب به طور قابل ملاحظه&zwnj; طولانی&zwnj;تر است. این مأموریت، کمکِ تثلیث به تلاشهای پیشین کلیۀ شخصیتهای الهی است که به یک کرۀ مسکونی خدمت نموده&zwnj;اند.</p>
<p style="direction:rtl">  در این هنگام آشکارسازی حقیقت تا جهان مرکزی و بهشت گسترش می&zwnj;یابد. نژادها قویاً معنوی می&zwnj;شوند. مردمی بزرگ تکامل یافته&zwnj;اند و عصری بزرگ در حال نزدیک شدن است. سیستمهای آموزشی، اقتصادی، و اداری سیاره دستخوش دگرگونیهای رادیکالی می&zwnj;شوند. ارزشها و روابط نوینی برقرار می&zwnj;شوند. پادشاهی بهشت در زمین پدیدار می&zwnj;شود، و جلال خداوند همه جا بر دنیا افشانده می&zwnj;شود.</p>
<p style="direction:rtl">  این دوره&zwnj;ای است که بسیاری از انسانها از میان زندگان عازم دنیای آن سو می&zwnj;شوند. به تدریج که عصر پسران آموزگار تثلیث به جلو می&zwnj;رود، تبعیت معنوی انسانهای زمان، بیشتر و بیشتر همگانی می&zwnj;شود. به تدریج که تنظیم کنندگان در طول زندگی در جسم به طور فزاینده با تابعین خود پیوند می&zwnj;خورند مرگ طبیعی کمتر رخ می&zwnj;دهد. سیاره سرانجام به صورت نوع تغییر یافتۀ اولیۀ صعود انسانی طبقه&zwnj;بندی می&zwnj;شود.</p>
<p style="direction:rtl">  زندگی در این عصر دلپذیر و ثمربخش است. انحطاط و آخرین فراورده&zwnj;های ضداجتماعی پیکار طولانی تکاملی عملاً محو گردیده&zwnj;اند. طول عمر به پانصد سال یورنشیا نزدیک می&zwnj;شود، و میزان تولید مثل افزایش نژادی به طریق خردمندانه کنترل می&zwnj;شود. یک نوع کاملاً نوینی از جامعه فرا رسیده است. هنوز تفاوتهای زیادی میان انسانها موجود است، اما وضعیت جامعه بیشتر به ایده&zwnj;آلهای برادری اجتماعی و مساوات معنوی نزدیک است. دولت نماینده از میان می&zwnj;رود، و کره به حیطۀ سلطۀ کنترل خودِ فردی وارد می&zwnj;شود. کارکرد دولت عمدتاً به کارهای جمعی ادارۀ اجتماعی و هماهنگی اقتصادی معطوف می&zwnj;شود. عصر طلایی به سرعت فرا می&zwnj;رسد. هدف موقتی پیکار طولانی و شدید تکاملی سیاره&zwnj;ای در چشم&zwnj;انداز است. پاداش اعصار به زودی تحقق می&zwnj;پذیرد. خرد خدایان در شرف آشکار شدن است.</p>
<p style="direction:rtl">  در طول این عصر ادارۀ فیزیکی یک کره به سهم هر فردِ بالغ، نیازمند یک ساعت، یعنی معادل یک ساعت یورنشیا در هر روز می&zwnj;باشد. سیاره در تماس نزدیک با امور جهان قرار دارد، و مردم آن آخرین پخشهای خبری را با همان علاقۀ وافر که شما اکنون در جدیدترین چاپ روزنامه&zwnj;های روزانۀ خود نشان می&zwnj;دهید به طور دقیق دنبال می&zwnj;کنند. این نژادها با هزار چیز مورد علاقه که در کرۀ شما ناشناخته است مشغول هستند.</p>
<p style="direction:rtl">  وفاداری حقیقی به ایزد متعال به طور فزاینده رشد می&zwnj;یابد. نسل بعد از نسل، نژادهای بیشتری به ردیف آنهایی که عدالت را به کار بسته و با مروت زندگی می&zwnj;کنند می&zwnj;پیوندند. دنیا به کندی اما با قطعیت در خدمت مسرت بخش پسران خداوند قرار می&zwnj;گیرد. دشواریهای فیزیکی و مشکلات مادی به طور گسترده حل شده&zwnj;اند. سیاره مستعد حیات پیشرفته و وجود سامان یافته&zwnj;تری می&zwnj;شود.</p>
<p style="direction:rtl">  پسران آموزگار در طول دوران اعطایی خویش گاه به گاه به آمدن به این کرات صلح&zwnj;آمیز ادامه می&zwnj;دهند. آنها کره&zwnj;ای را ترک نمی&zwnj;کنند تا این که مشاهده کنند طرح تکاملی، آن طور که به آن سیاره مربوط می&zwnj;شود، بدون اشکال کار می&zwnj;کند. یک پسر مجیستریال قاضی معمولاً پسران آموزگار را در مأموریتهای پیاپی آنان همراهی می&zwnj;کند، ضمن این که پسر دیگری از این نوع در هنگام خروج آنان به کار می&zwnj;پردازد، و این اقدامات قضایی عصر به عصر در سراسر نظام انسان زمان و مکان ادامه می&zwnj;یابند.</p>
<p style="direction:rtl">  هر مأموریت مجدد پسران آموزگار تثلیث، چنین کرۀ آسمانی را به سطوح والایی از خرد، معنویت، و روشن&zwnj;بینی کیهانی بالا می&zwnj;برد. اما بومیان اصیل چنین کره&zwnj;ای هنوز متناهی و انسان هستند. هیچ چیز کامل نیست. با این وجود، کیفیتی نزدیک به کمال در کار یک کرۀ ناکامل و در زندگی ساکنان بشری آن در حال تکوین یافتن است.</p>
<p style="direction:rtl">  پسران آموزگار تثلیث ممکن است بارها به همان کره باز گردند. اما دیر یا زود در رابطه با خاتمۀ یکی از مأموریتهای آنان، پرنس سیاره&zwnj;ای به مقام حکمران سیاره&zwnj;ای ترفیع می&zwnj;یابد، و حکمران سیستم ظاهر می&zwnj;شود تا ورود چنین کره&zwnj;ای را به عصر نور و حیات اعلام دارد.</p>
<p style="direction:rtl">  در رابطه با اختتام مأموریت نهایی پسران آموزگار بود (اقلاً این ترتیب زمانی وقایع در یک کرۀ نرمال می&zwnj;باشد) که یوحنا نوشت: &rdquo;من آسمان جدید و زمین جدیدی را دیدم و اورشلیم جدید که از آسمان از جانب خداوند پایین می&zwnj;آمد، حاضر شده چون پرنسسی که برای پرنس آراسته است.&ldquo;</p>
<p style="direction:rtl">  این همان زمین بازسازی شده و مرحلۀ پیشرفتۀ سیاره&zwnj;ای است که پیامبر پیشین در رویا دید، آنگاه که نوشت: &rdquo;خداوند می&zwnj;فرماید، همان گونه که آسمانها و زمین جدیدی را که خواهم ساخت در حضور من پایدار خواهند ماند، همان طور شما و فرزندانتان پایدار خواهید ماند، و چنین واقع خواهد شد که از یک ماه جدید تا ماه دیگر و از یک سبت تا سبت دیگر همۀ مردم خواهند آمد تا در حضور من نیایش کنند.&ldquo;</p>
<p style="direction:rtl">  انسانهای چنین عصری هستند که به عنوان &rdquo;نسل برگزیده، کهانت شاهانه، قوم مقدس، و مردم والا&ldquo; توصیف گشته&zwnj;اند؛ &rdquo;و شما باید شکر او را که شما را از تاریکی به این نور شگرف فرا خوانده است بجا آورید.&ldquo;</p>
<p style="direction:rtl">  صرف نظر از این که تاریخ ویژۀ طبیعی یک سیارۀ تنها چه باشد، بی&zwnj;تفاوت از این که عالمی کاملاً وفادار بوده، با شرارت ملوّث شده، یا با گناه لعن شده باشد &mdash; صرف نظر از این که سوابق امر چه باشد &mdash; دیر یا زود لطف خداوند و خدمت روحانی فرشتگان، طلیعۀ روز ظهور پسران آموزگار تثلیث خواهد بود، و خروج آنان به دنبال مأموریت نهایی&zwnj;شان، موجب گشایش این عصر پرعظمت نور و حیات خواهد گردید.</p>
<p style="direction:rtl">  تمامی کرات سِتانیا می&zwnj;توانند در امید آن کس سهیم شوند که نوشت: &rdquo;با این حال ما بر طبق وعدۀ او چشم انتظار یک آسمان نو و یک زمین نو هستیم، جایی که در آن عدالت و راستی ساکن است. پس ای عزیزان، از آنجا که منتظر این رویدادها هستید، سخت بکوشید تا نزد او در صلح و صفا، بی&zwnj;تقصیر و بی&zwnj;عیب یافت شوید.&ldquo;</p>
<p style="direction:rtl">  خروج گروه پسران آموزگار در پایان حکمروایی نخست یا بعدی آنان، طلیعۀ سپیدۀ عصر نور و حیات &mdash; آستان گذار از زمان به دالان ابدیت &mdash; است. تحقق سیاره&zwnj;ای این عصر نور و حیات بسیار فراتر از مشتاقانه&zwnj;ترین انتظارات انسانهای یورنشیا است، انسانهایی که در رابطه با زندگی آینده، مفاهیم آینده نگرانه&zwnj;تری بیش از آنهایی که در اعتقادات مذهبی یافت می&zwnj;شود و بهشت را به صورت تقدیر فوری و مکان اقامت نهایی انسانهای نجات یافته تصویر می&zwnj;نماید، در سر نپرورانده&zwnj;اند.</p>
<p style="direction:rtl">  [مسئولیت این مقاله به عهدۀ یک پیام&zwnj;آور توانمند که موقتاً به پرسنل جبرئیل الحاق یافته است می&zwnj;باشد.]</p>
</body>
</html>
