<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 57 - منشأ یورنشیا</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 57</h1>
</div>
<div class="c1">
<h4 style="direction:rtl">منشأ یورنشیا</h4>
</div>

<p style="direction:rtl">  در عرضۀ اقتباساتی از آرشیو جروسم در زمینۀ اسناد مربوط به یورنشیا پیرامون پیشینه و تاریخ اولیۀ آن، به ما رهنمود داده شده که زمان را بر حسب استفادۀ کنونی آن &mdash; تقویم سال کبیسۀ 365 و 4/1 روز در سال &mdash; به حساب آوریم. به عنوان یک قاعده، هیچ کوششی در ارائۀ سالیان دقیق به عمل آورده نخواهد شد، گر چه اسناد آن موجود است. ما از نزدیکترین اعداد صحیح به عنوان روش بهترِ عرضه نمودن این حقایق تاریخی استفاده خواهیم کرد.</p>
<p style="direction:rtl">  وقتی که به واقعه&zwnj;ای به صورت یک یا دو میلیون سال پیش اشاره می&zwnj;کنیم، قصد داریم تاریخ این واقعه را تا دهه&zwnj;های اولیۀ قرن بیستم تقویم مسیحی به همان تعداد سال تعیین نماییم. از این رو ما این وقایع بسیار دور را به صورت رویدادهایی که در دوره&zwnj;های زوج هزاران، میلیونها، و میلیاردها سال پیش رخ داده&zwnj;اند نشان خواهیم داد.</p>
<div class="c1">
<h4 style="direction:rtl">1- سحاب آندرونور</h4></div>

<p style="direction:rtl">  منشأ یورنشیا در خورشید شما می&zwnj;باشد، و خورشید شما یکی از اولاد گوناگون سحاب آندرونُوِر است که زمانی به عنوان یک جزءِ تشکیل دهندۀ نیروی فیزیکی و مادۀ مادی جهان محلی نبادان سازمان داده شده بود. و این سحاب بزرگ خود در زمان بسیار بسیار دور گذشته در نیرو - شارژ جهانی فضا در ابرجهان اُروانتان منشأ پیدا نمود.</p>
<p style="direction:rtl">  در هنگام آغاز این بازگویی، سازمان دهندگان اولیۀ استاد نیروی بهشت برای مدتها کنترل کامل انرژیهای فضا را که بعدها به صورت سحاب آندرونُوِر سازمان داده شد در اختیار داشتند.</p>
<p style="direction:rtl">  <em>987٫000٫000٫000 </em>سال پیش سازمان دهندۀ دستیار نیرو و در آن هنگام بازرس موقت شمارۀ 811٫307 از سری اروانتان که از یوورسا رهسپار خارج بود به قدمای ایامها گزارش داد که شرایط فضا برای بنا نهادن پدیدۀ مادی ساختن در ناحیۀ خاصی، در آن هنگام بخش شرقی اروانتان، مطلوب است.</p>
<p style="direction:rtl">  <em>900٫000٫000٫000 </em>سال پیش آرشیوهای یوورسا گواهی می&zwnj;دهند که پروانه&zwnj;ای که توسط شورای موازنۀ یوورسا برای دولت ابرجهان صادر شده بود ثبت گردید، که اعزام یک سازمان دهندۀ نیرو و هیئت همراه را به منطقه&zwnj;ای که سابقاً توسط بازرس شمارۀ 811٫307 تعیین شده بود تصویب می&zwnj;نمود. مسئولین اروانتان به کاشف اصلی این جهان بالقوه مأموریت دادند تا فرمان قدمای ایامها را که برای سازماندهی یک آفرینش مادی جدید فراخوان داده بود به اجرا درآورد.</p>
<p style="direction:rtl">  ثبت این پروانه حاکی از این است که سازمان دهندۀ نیرو و هیئت همراه در آن سفر طولانی پیش از آن از یوورسا به آن ناحیۀ شرقی فضا عزیمت کرده بودند، جایی که باید متعاقباً در آن فعالیتهای دراز مدت که به پیدایش یک آفرینش فیزیکی جدید در اُروانتان می&zwnj;انجامید درگیر شوند.</p>
<p style="direction:rtl">  <em>875٫000٫000٫000 </em>سال پیش سحاب عظیم آندرونور شمارۀ 876٫926 طبق روال معمول پا به عرصۀ وجود نهاد. تنها حضور سازمان دهندۀ نیرو و هیئت رابط برای شروع چرخش انرژی که سرانجام به شکل این گرداب پهناور فضا رشد نمود لازم بود. به دنبال آغاز چنین چرخشهای سحابی، سازمان دهندگان زندۀ نیرو صرفاً در یک زاویۀ قائمه نسبت به سطح صفحۀ چرخشی خارج گشته و از آن زمان به بعد، کیفیتهای ذاتی انرژی، تکامل تدریجی و منظم چنین سیستم فیزیکی جدید را تضمین می&zwnj;نمایند.</p>
<p style="direction:rtl">  اکنون این نوشته به کارکرد شخصیتهای ابرجهان می&zwnj;پردازد. در واقع، شروع صحیح داستان در این نقطه است &mdash; حدوداً در زمانی که سازمان دهندگان بهشتی نیرو پس از مهیا ساختن شرایط فضا - انرژی برای عملِ مدیران نیرو و کنترلگران فیزیکیِ ابرجهان اُروانتان آمادۀ خروج می&zwnj;شوند.</p>
<div class="c1">
<h4 style="direction:rtl">2- مرحلۀ اول شکل&zwnj;یابی سحابی</h4></div>

<p style="direction:rtl">  تمامی آفرینشهای تکاملی مادی از سحابهای دایره&zwnj;ای شکل و گازی به وجود می&zwnj;آیند، و تمامی چنین سحابهای اولیه در طی مرحلۀ آغازین وجودِ گازی خود دایره&zwnj;ای شکل هستند. آنها به تدریج که کهنسالتر می&zwnj;شوند، معمولاً مارپیچی می&zwnj;شوند، و هنگامی که کارکرد آنها برای شکل دادن به خورشید مسیر خود را پیمود، غالباً فرجامشان به صورت خوشه&zwnj;های ستارگان یا به شکل خورشیدهای عظیمی است که با تعداد متغیری از سیارات، اقمار، و گروههای کوچکتر ماده که از بسیاری جهات شبیه منظومۀ شمسی کوچک خود شماست احاطه گردیده&zwnj;اند.</p>
<p style="direction:rtl">  <em>800٫000٫000٫000 </em>سال پیش آفرینش آندرونور به صورت یکی از سحابهای اولیۀ باشکوه اروانتان به خوبی تثبیت شده بود. همینطور که ستاره شناسان جهانهای نزدیک این پدیدۀ فضایی را نظاره می&zwnj;کردند، چیز کمی می&zwnj;دیدند که توجه آنان را جلب نماید. تخمینات جاذبه&zwnj;ای که در آفرینشهای مجاور به عمل می&zwnj;آمد نشانگر این بود که در نواحی آندرونور، فضا در حال مادیت&zwnj;یابی بود، لیکن فقط همین بود.</p>
<p style="direction:rtl">  <em>700٫000٫000٫000 </em>سال پیش سیستم آندرونور داشت از ابعاد عظیمی برخوردار می&zwnj;گشت، و برای تأمین پشتیبانی و ارائۀ همکاری با مراکز نیروی این سیستم مادی جدید که به سرعت در حال تکامل بود کنترلگران فیزیکی بیشتری به نُه آفرینش مادی اطراف اعزام گردیدند. در این تاریخ دور تمامی ماده&zwnj;ای که برای آفرینشهای بعدی باقی گذاشته شده بود در محدودۀ این چرخ عظیم فضایی محصور بود. این چرخ به طور پیوسته به چرخش خود ادامه می&zwnj;داد و پس از این که قطر آن به ماکزیمم رسید و همینطور که متراکم و منقبض می&zwnj;شد بر سرعت چرخش آن افزوده گردید.</p>
<p style="direction:rtl">  <em>600٫000٫000٫000 </em>سال پیش آندرونور به نقطۀ اوج دورۀ بسیج انرژی رسید. سحابی به حداکثر جرم خود دست یافته بود. در این هنگام شکل آن به صورت یک ابر عظیم دایره&zwnj;ای شکل گازی بود و تا اندازه&zwnj;ای شبیه یک کره بود که دو سر آن مسطح است. این دورۀ اولیۀ شکل&zwnj;یابیِ ناهمسانیِ جرمی و سرعت متغیر چرخشی بود. جاذبه و سایر تأثیرات برای تبدیل گازهای فضا به مادۀ سازمان یافته در حال شروع کار خود بودند.</p>
<div class="c1">
<h4 style="direction:rtl">3- مرحلۀ دوم شکل&zwnj;یابی سحابی</h4></div>

<p style="direction:rtl">  اکنون سحاب عظیم به تدریج شروع کرد به شکل مارپیچی درآید و برای ستاره شناسان حتی جهانهای دور به وضوح قابل رویت شود. این تاریخ طبیعی بیشتر سحابها است. این سحابهای ثانویۀ فضا، پیش از آن که شروع به پرتاب نمودن خورشیدها به خارج نمایند و کار بنا کردن جهان را آغاز کنند، معمولاً به شکل <em>پدیدۀ مارپیچی</em> مشاهده می&zwnj;شوند.</p>
<p style="direction:rtl">  دانشجویان ستاره شناسی ناحیۀ مجاور که در آن عصر دوردست این دگردیسی سحاب آندرونور را مشاهده می&zwnj;کردند دقیقاً آن چیزی را می&zwnj;دیدند که ستاره شناسان قرن بیستم که تلسکوپهای خود را به سوی فضا چرخانده و سحابی مارپیچی عصر حاضر در فضای مجاور خارج را نظاره می&zwnj;کنند می&zwnj;بینند.</p>
<p style="direction:rtl">  حدوداً در هنگام دستیابی به حداکثر جرم، کنترل جاذبه&zwnj;ای محتوای گازی شروع به تضعیف شدن نمود، و به دنبال آن مرحلۀ فرار گازی روی داد و گاز به صورت دو بازوی غول&zwnj;آسا و مشخص که منشأ در دو سوی متقابل جرم مادر داشت به بیرون فوران نمود. گردشهای سریع این هستۀ عظیم مرکزی به این دو فوران گازی به زودی ظاهری مارپیچی داد. سردی و تراکم متعاقب قسمتهایی از این بازوان برآمده، سرانجام ظاهر گره خوردۀ آنها را ایجاد نمود. این قسمتهای متراکم&zwnj;تر، سیستمها و خرده سیستمهای پهناور مادۀ فیزیکی بودند که ضمن این که در چنگال جاذبۀ چرخ مادر ثابت نگاه داشته شده بودند، در میان ابر گازی سحابی با سرعت در فضا در حال چرخش بودند.</p>
<p style="direction:rtl">  اما سحابی شروع به انقباض نموده بود، و افزایش میزان چرخش، کنترل جاذبه&zwnj;ای را بیشتر کاهش می&zwnj;داد، و دیری نپایید که نواحی گازی بیرونی در واقع از احاطۀ بلافصل هستۀ سحابی شروع به فرار نموده و به صورت نقوش نامنظم در فضا به حرکت درآمدند و با بازگشت به نواحی هسته&zwnj;ای مدارهای آنها کامل می&zwnj;گردید، و غیره. اما این فقط یک مرحلۀ موقت از پیشرفت سحابی بود. میزان دائماً فزایندۀ چرخش به زودی خورشیدهای عظیمی را در مدارهای مستقل به فضا پرتاب می&zwnj;نمود.</p>
<p style="direction:rtl">  و این اتفاقی است که در ادوار بسیار دور گذشته در آندرونور به وقوع پیوست. چرخ انرژی بزرگتر و بزرگتر شد تا این که به ماکزیمم انبساط رسید، و سپس هنگامی که انقباض حاصل گردید، چرخش آن سریعتر و سریعتر گشته، تا سرانجام به مرحلۀ بحرانی گریز از مرکز رسید و تلاشی بزرگ آغاز گردید. </p>
<p style="direction:rtl">  <em>500٫000٫000٫000 </em>سال پیش اولین خورشید آندرونور به دنیا آمد. این اخگر سوزان از چنگال جاذبۀ مادر جدا شده و در ماجرایی مستقل در کیهان آفرینش به سوی فضا روانه گردید. مدار آن توسط مسیر گریز آن مشخص گردید. چنین خورشیدهای جوان به سرعت کروی شده و دوران طولانی و پرحادثۀ زندگی خویش را به صورت ستارگان فضا شروع می&zwnj;کنند. به جز هسته&zwnj;های نهایی سحابی، اکثریت عظیم خورشیدهای اروانتان تولدی مشابه داشته&zwnj;اند. این خورشیدهای در حال گریز از میان دوران متغیر تکامل و خدمت متعاقب جهانی عبور می&zwnj;کنند.</p>
<p style="direction:rtl">  <em>400٫000٫000٫000 </em>سال پیش دورۀ بازپس&zwnj;گیری سحاب آندرونور آغاز گردید. بسیاری از خورشیدهای کوچکتر مجاور در نتیجۀ بزرگ شدن تدریجی و تراکم بیشتر هستۀ مادر دوباره تسخیر شدند. به زودی مرحلۀ پایانی تراکم سحابی آغاز گردید، دوره&zwnj;ای که همیشه پیش از جدایی نهایی این توده&zwnj;های عظیم فضاییِ انرژی و ماده رخ می&zwnj;دهد.</p>
<p style="direction:rtl">  کمتر از یک میلیون سال پس از این دوران بود که میکائیل نبادان، یک پسر آفرینندۀ متعلق به بهشت، این سحاب تجزیه شده را به عنوان مکان ماجرای خویش برای ساختن جهان انتخاب نمود. تقریباً بلافاصله کرات معماری شدۀ سلوینگتون و یکصد گروه از سیارات ستاد مرکزی کوکبه به وجود آمدند. تقریباً به بیش از یک میلیون سال زمان نیاز بود تا این خوشه&zwnj;های کرات ویژۀ خلق شده تکمیل گردند. طی دوره&zwnj;ای که از آن زمان تا حدود پنج میلیارد سال پیش طول کشید، سیارات ستاد مرکزی سیستم محلی ساخته شدند.</p>
<p style="direction:rtl">  <em>300٫000٫000٫000 </em>سال پیش مدارهای خورشیدی آندرونور به خوبی برقرار شدند، و سیستم سحابی در حال عبور از دوره&zwnj;ای گذرا از ثبات نسبی فیزیکی بود. حدوداً در این زمان پرسنل میکائیل به سلوینگتون وارد شدند، و دولت یوورسای اروانتان جهان محلی نبادان را عیناً به رسمیت شناخت.</p>
<p style="direction:rtl">  <em>200٫000٫000٫000 </em>سال پیش شاهد پیشرفت انقباض و تراکم به همراه تولید عظیم حرارت در خوشۀ مرکزی آندرونور یا جرم هسته&zwnj;ای بود. فضای نسبی حتی در نواحی نزدیک به چرخ مرکزی مادر خورشیدی ظاهر گشت. نواحی بیرونی داشت از ثبات بیشتر و سازماندهی بهتری برخوردار می&zwnj;شد. برخی از سیارات که به دور خورشیدهای تولد یافته در حال گردش بودند آنقدر سرد شده بودند که برای کاشت حیات مناسب بودند. تاریخ قدیمی&zwnj;ترین سیارات مسکونی نبادان به این ایام باز می&zwnj;گردد.</p>
<p style="direction:rtl">  اکنون مکانیسم تکمیل یافتۀ جهانی نبادان نخست شروع به کار می&zwnj;کند، و آفرینش میکائیل در یوورسا به عنوان یک جهان مسکونی و صعود تدریجی انسان ثبت می&zwnj;شود.</p>
<p style="direction:rtl">  <em>100٫000٫000٫000 </em>سال پیش سحابی به نقطۀ اوج تنش تراکم رسید؛ نقطۀ ماکزیمم تنش حرارتی به دست آمد. این مرحلۀ بحرانی ستیزِ جاذبه - حرارت گاهی اوقات برای اعصار طولانی دوام می&zwnj;آورد، اما دیر یا زود، حرارت در مبارزه با جاذبه پیروز می&zwnj;شود، و دورۀ شکوهمند پراکندن خورشیدها آغاز می&zwnj;گردد. و این نشانۀ پایان دورۀ ثانویۀ زندگی یک سحابی فضا است.</p>
<div class="c1">
<h4 style="direction:rtl">4- مراحل سوم و چهارم</h4></div>

<p style="direction:rtl">  مرحلۀ اولیۀ یک سحابی دایره&zwnj;ای شکل است؛ مرحلۀ دوم، مارپیچی؛ و مرحلۀ سوم، اولین پراکندن خورشیدها است؛ حال آن که مرحلۀ چهارم، دومین و آخرین سیکل پراکندن خورشیدها را در بر می&zwnj;گیرد، و هستۀ مادر یا به صورت یک خوشۀ کروی و یا به شکل یک خورشید منفرد که به صورت مرکز یک منظومۀ خورشیدی نهایی عمل می&zwnj;نماید پایان می&zwnj;یابد.</p>
<p style="direction:rtl">  <em>75٫000٫000٫000 </em>سال پیش این سحابی به نقطۀ اوج مرحلۀ خانوادۀ خورشیدی خود رسیده بود. این نقطۀ فراز اولین مرحلۀ از دست دادن خورشیدها بود. اکثر این خورشیدها از آن هنگام برای خود دارای سیستمهای گستردۀ سیارات، اقمار، جزایر تاریک، ستارگان دنباله&zwnj;دار، شهابها، و ابرهای غبارآلود کیهانی گشته&zwnj;اند.</p>
<p style="direction:rtl">  <em>50٫000٫000٫000 </em>سال پیش این اولین دورۀ پراکندگی خورشیدی کامل گردید. سحابی داشت سیکل سوم وجودی خود را که طی آن موجب پیدایش 876٫926 سیستم خورشیدی گردید به سرعت به اتمام می&zwnj;رسانید.</p>
<p style="direction:rtl">  <em>25٫000٫000٫000 </em>سال پیش شاهد تکمیل سیکل سوم زندگی سحابی بود و سبب سازماندهی و ثبات نسبی سیستمهای دوردست ستاره&zwnj;ای که از این سحابی مادر مشتق شده بودند گردید. اما روند انقباض فیزیکی و تولید فزایندۀ حرارت در تودۀ مرکزی باقیماندۀ سحابی ادامه یافت.</p>
<p style="direction:rtl">  <em>10٫000٫000٫000 </em>سال پیش سیکل چهارم آندرونور آغاز گردید. ماکزیمم حرارتِ هسته - جرم حاصل شده بود. نقطۀ بحرانی تراکم داشت نزدیک می&zwnj;شد. هستۀ اولیۀ مادر تحت فشار توأم انبساط داخلی - حرارتی تراکم خود و کشش فزایندۀ جاذبه&zwnj;ای - جزر و مدیِ فوج سیستمهای خورشیدیِ رها شدۀ اطراف دچار دگرگونی شدید بود. فورانهای هسته&zwnj;ای که بنا بود دومین سیکل سحابی خورشیدی را افتتاح کنند قریب&zwnj;الوقوع بودند. سیکل چهارم وجود سحابی در آستانۀ شروع بود.</p>
<p style="direction:rtl">  <em>8٫000٫000٫000 </em>سال پیش فوران مهیب نهایی آغاز گشت. در هنگام چنین دگرگونی شدید کیهانی فقط سیستمهای بیرونی مصون هستند. و این شروع پایان سحاب بود. این بیرون ریختن نهایی خورشیدها برای مدت تقریباً دو میلیارد سال به طول انجامید.</p>
<p style="direction:rtl">  <em>7٫000٫000٫000 </em>سال پیش شاهد اوج از هم پاشیدگی نهایی آندرونور بود. این دورۀ تولد خورشیدهای بزرگتر پایانی و نقطۀ اوج اختلالات فیزیکی محلی بود.</p>
<p style="direction:rtl">  <em>6٫000٫000٫000 </em>سال پیش نشانگر پایان تلاشی نهایی و تولد خورشید شما، پنجاه و ششمین از آخرین خانوادۀ دوم خورشیدی آندرونور است. این فوران نهاییِ هستۀ سحابی موجب تولد 136٫702 خورشید گردید که بیشتر آنها کرات منفرد بودند. تعداد کل خورشیدها و سیستمهای خورشیدی که منشأ در سحاب آندرونور دارند 1٫013٫628 بود. عدد خورشید منظومۀ شمسی 1٫013٫572 می&zwnj;باشد.</p>
<p style="direction:rtl">  و اکنون سحاب بزرگ آندرونور دیگر وجود ندارد، اما در بسیاری از خورشیدها و خانواده&zwnj;های سیاره&zwnj;ای آنان که منشأ در این ابر فضایی مادر دارند زندگی می&zwnj;کند. باقیماندۀ نهایی هستۀ این سحاب باشکوه هنوز با یک تابش قرمز رنگ می&zwnj;سوزد و به باقیماندۀ خانوادۀ سیاره&zwnj;ای خود که بالغ بر یکصد و شصت و پنج کره می&zwnj;باشند و اکنون به دور این مادر پرارزشِ دو نسل سترگ از پیشگامان نور می&zwnj;چرخند به طور مداوم نور و حرارت معتدل ساطع می&zwnj;کند.</p>
<div class="c1">
<h4 style="direction:rtl">5- منشأ مانمیشیا ― منظومۀ شمسی یورنشیا</h4></div>

<p style="direction:rtl">  <em>5٫000٫000٫000 </em>سال پیش خورشید شما یک کرۀ نسبتاً منزوی سوزان بود و بیشتر مادۀ در حال گردش فضای نزدیک، باقیمانده&zwnj;های دگرگونی اخیر را که موجب تولد آن شد، دور خود گرد آورده بود.</p>
<p style="direction:rtl">  امروز خورشید شما به ثبات نسبی دست یافته است، اما تناوبهای یازده سال و نیمۀ لکۀ خورشیدی آن آشکار می&zwnj;سازد که در جوانی یک ستارۀ متغیر بوده است. در ایام نخستینِ خورشید شما انقباض مداوم و افزایش تدریجی حرارت ناشی از آن موجب شروع دگرگونیهای مهیب در سطح آن گردید. این جابجاییهای عظیم به سه روز و نیم نیاز داشت تا یک سیکل درخشندگی متغیر را تکمیل سازد. این حالت متغیر و این تپش متناوب موجب واکنش زیاد خورشید شما نسبت به برخی از تأثیرات بیرونی که به زودی با آن مواجه می&zwnj;گشت می&zwnj;شد.</p>
<p style="direction:rtl">  بدین ترتیب صحنۀ فضای محلی برای منشأ بی&zwnj;نظیر <em>مانمیشیا </em>فراهم گردید. مانمِیشیا نام خانوادۀ سیاره&zwnj;ای خورشید شما، آن منظومۀ شمسی است که کرۀ زمین شما به آن تعلق دارد. کمتر از یک در صد از سیستمهای سیاره&zwnj;ایِ اروانتان دارای منشأ مشابهی بوده&zwnj;اند.</p>
<p style="direction:rtl">  <em>4٫500٫000٫000 </em>سال پیش سیستم عظیم آنگونا نزدیکی خود را به همسایگی این خورشید منفرد آغاز نمود. مرکز این سیستم بزرگ یک غول تاریک فضایی، جامد، و بسیار شارژ شده بود، و از کشش جاذبۀ فوق&zwnj;العاده&zwnj;ای برخوردار بود.</p>
<p style="direction:rtl">  همینطور که آنگونا با فاصله&zwnj;ای کمتر به خورشید نزدیک می&zwnj;شد جریانات مادۀ گازی با گشتاور حداکثر انبساط طی تپشهای خورشیدی به صورت زبانه&zwnj;های عظیم خورشیدی به داخل فضا پرتاب می&zwnj;شدند. در ابتدا این زبانه&zwnj;های شعله&zwnj;ور گازی به طور یکنواخت به داخل خورشید سقوط می&zwnj;کردند، اما به تدریج که آنگونا نزدیکتر و نزدیکتر شد، کشش جاذبۀ دیدارگر غول پیکر آنقدر زیاد شد که این زبانه&zwnj;های گازی در برخی نقاط قطع شدند و ریشه&zwnj;های آن به داخل خورشید واژگون گردیدند، در حالی که قسمتهای بیرونی جدا شدند تا اجرام مادی مستقل، شهاب سنگهای خورشیدی، را شکل دهند که بلافاصله در مدارهای بیضی شکلِ خودشان به دور خورشید شروع به گردش نمودند.</p>
<p style="direction:rtl">  همینطور که سیستم آنگونا نزدیکتر شد، دفع&zwnj;های خورشیدی بزرگتر و بزرگتر گردید. مادۀ بیشتر و بیشتری از خورشید کشیده شده تا در فضای اطراف اجرام مستقل در حال گردش شوند. این وضعیت برای تقریباً پانصد هزار سال پیش رفت تا این که آنگونا به نزدیکترین فاصلۀ خود به خورشید رسید؛ و در نتیجۀ آن خورشید در رابطه با یکی از تشنجات دوره&zwnj;ای داخلیش اختلالی جزئی را تجربه نمود. احجام عظیمی از ماده از دو سوی متقابل و به طور همزمان بیرون ریختند. از سمت آنگونا یک ستون بزرگی از گازهای خورشیدی بیرون کشیده شد، که دو انتهای آن نوک تیز و مرکز آن به گونه&zwnj;ای آشکار برآمده بود و به طور دائم از کنترل بلافصل جاذبۀ خورشید جدا گردید.</p>
<p style="direction:rtl">  این ستون بزرگ گازهای خورشیدی که بدین ترتیب از خورشید جدا گردید متعاقباً به صورت دوازده سیارۀ منظومۀ شمسی تکامل یافت. فوران واجهشی گاز از سمت مقابل خورشید در همسازی جذر و مدی با خروج این جد غول پیکر منظومۀ شمسی، از آن هنگام به صورت شهابها و غبار فضایی متراکم گردیده است. اگر چه همینطور که سیستم آنگونا به داخل فضای دوردست عقب نشست، بخش عمده، مقدار بسیار زیادِ، این ماده متعاقباً توسط جاذبۀ خورشیدی مجدداً تسخیر گردید.</p>
<p style="direction:rtl">  اگر چه آنگونا در دور ساختن مادۀ نیاییِ سیارات منظومۀ شمسی و حجم عظیم ماده&zwnj;ای که اکنون به صورت آستروئیدها و شهابها به دور خورشید در گردشند موفق گردید، هیچ مقدار از این مادۀ خورشیدی را برای خود حفظ ننمود. سیستم دیدار کننده در واقع به اندازۀ مکفی آنقدر نزدیک نشد که چیزی از مادۀ خورشید را برباید، اما آنقدر نزدیک گردید که تمامی ماده&zwnj;ای را که منظومۀ شمسی کنونی را تشکیل می&zwnj;دهد به داخل فضای بینابین کشاند.</p>
<p style="direction:rtl">  پنج سیارۀ داخلی و پنج سیارۀ بیرونی از هسته&zwnj;های در حال سردی و انقباض در دو انتهای کم حجم&zwnj;تر و باریک شوندۀ برآمدگی عظیم ناشی از جاذبه که آنگونا در جداسازی آن از خورشید موفق شده بود سریعاً به صورت کوچک شکل یافتند، در حالی که زحل و مشتری از قسمتهای حجیم&zwnj;تر و برآمدۀ مرکزی شکل یافتند. کشش نیرومند جاذبۀ مشتری و زحل در همان اوایل بیشتر ماده&zwnj;ای را که از آنگونا ربوده شده بود به دست آورد، همانطور که حرکت معکوس برخی از اقمار آنان گواه آن است.</p>
<p style="direction:rtl">  مشتری و زحل که از همان مرکز ستون عظیم گازهای بسیار حرارت یافتۀ خورشیدی مشتق شده&zwnj;اند، آنقدر از مادۀ بسیار حرارت یافتۀ خورشیدی برخوردار بودند که با یک نور تابنده می&zwnj;درخشیدند و احجام عظیمی از حرارت را ساطع می&zwnj;کردند. آنها در واقع بعد از شکل&zwnj;یابی خود به صورت اجرام جداگانۀ فضایی، برای مدت کوتاهی خورشیدهای ثانویه بودند. این دو بزرگترین سیارۀ منظومۀ شمسی تا امروز عمدتاً گازی باقی مانده&zwnj;اند و حتی هنوز تا نقطۀ تراکم کامل یا جامد شدن سرد نشده&zwnj;اند.</p>
<p style="direction:rtl">  هسته&zwnj;های متراکم - گازیِ ده سیارۀ دیگر به زودی به مرحلۀ جمود رسیدند و لذا شروع کردند کمیتهای فزاینده&zwnj;ای از مادۀ شهاب مانند را که در فضای مجاور در حال گردش بود به خود جذب نمایند. کرات منظومۀ شمسی از این رو یک منشأ دوگانه داشتند: هسته&zwnj;های متراکم گازی، که بعدها از طریق تصرف کمیتهای عظیم شهاب سنگها بزرگتر شدند. در واقع آنها هنوز به تسخیر شهاب سنگها ادامه می&zwnj;دهند، اما به تعداد بسیار کاهش یافته.</p>
<p style="direction:rtl">  سیارات در صفحۀ استوایی مادر خورشیدی خود به دور خورشید نمی&zwnj;گردند، اما اگر از طریق چرخش خورشیدی به خارج پرتاب می&zwnj;شدند چنین می&zwnj;کردند. در عوض، آنها در صفحۀ دفع خورشیدی آنگونا حرکت می&zwnj;کنند که در یک زاویۀ بزرگ نسبت به صفحۀ استوای خورشید موجود بود.</p>
<p style="direction:rtl">  در حالی که آنگونا قادر نبود هیچ مقدار از جرم خورشیدی را تسخیر نماید، خورشید شما توانست قدری از مادۀ فضایی در حال گردش سیستم دیدار کننده را به خانوادۀ در حال دگرگونی سیاره&zwnj;ای خود اضافه نماید. به سبب حوزۀ جاذبۀ شدید آنگونا، خانوادۀ منشعب سیاره&zwnj;ایِ آن، مدارهایی با فاصلۀ بسیار زیاد را نسبت به غول تاریک دنبال نمود، و مدت کوتاهی پس از دفع جرم نیاییِ منظومۀ شمسی و در حالی که آنگونا هنوز در نزدیکی خورشید بود، سه تا از سیارات عمدۀ سیستم آنگونا چنان به نزدیکی نیای حجیم منظومۀ شمسی نوسان نمودند که کشش جاذبۀ آن که با جاذبۀ خورشید ازدیاد یافته بود برای نامتعادل ساختن کشش جاذبۀ آنگونا و جداسازی دائمی این سه منشعب سیستم سرگردان آسمانی مکفی بود.</p>
<p style="direction:rtl">  تمامی مادۀ منظومۀ شمسی که از خورشید سرچشمه یافته بود در ابتدا از یک جهتِ همگنِ نوسانِ مداری بهره یافته بود، و اگر به خاطر ورود ناگهانی این سه جسم فضایی خارجی نبود تمامی مادۀ منظومۀ شمسی هنوز همان جهت حرکت مداری را حفظ می&zwnj;کرد. در همان حال، برخورد سه منشعب آنگونا نیروهای جدید و خارجی جهت&zwnj;دار را به داخل منظومۀ شمسیِ در حال ظهور وارد نمود، با پدیداری حاصلۀ <em>حرکت معکوس</em>. حرکت معکوس در هر سیستم نجومی همیشه تصادفی است و همواره در نتیجۀ برخورد تصادمی اجسام فضایی خارجی پدیدار می&zwnj;گردد. چنین تصادماتی ممکن است همیشه موجب حرکت معکوس نشوند، اما هیچ حرکت معکوسی پدیدار نمی&zwnj;شود، مگر در سیستمی متشکل از اجرامی که از منشأ متفاوت برخوردار باشند.</p>
<div class="c1">
<h4 style="direction:rtl">6- مرحلۀ شکل&zwnj;یابی منظومۀ شمسی ― عصر شکل&zwnj;یابی سیاره</h4></div>

<p style="direction:rtl">  به دنبال تولد منظومۀ شمسی، یک دورۀ کاهش یابنده از بیرون ریزی مواد خورشیدی حاصل گشت. برای پانصد هزار سال دیگر خورشید احجام کاهش یابنده&zwnj;ای از ماده را به طور تقلیل یابنده مداوماً به فضای اطراف بیرون ریخت. اما در طول این ایامِ گردشهای نامنظم مداری، هنگامی که اجسام پیرامون به نزدیکترین فاصلۀ خود به خورشید رسیدند، والدۀ خورشیدی توانست مقدار بزرگی از این مادۀ شهاب مانند را دوباره تسخیر نماید.</p>
<p style="direction:rtl">  نزدیکترین سیارات به خورشید اولینهایی بودند که به واسطۀ اصطکاک جذر و مدی، گردششان آهسته گردید. چنین تأثیرات جاذبه&zwnj;ای همچنین به ثبات مدارهای سیاره&zwnj;ای کمک می&zwnj;نماید، ضمن این که روی میزان گردش محوری سیاره به صورت ترمز عمل می&zwnj;کند و موجب می&zwnj;شود یک سیاره همواره به طور آهسته&zwnj;تر به دور محور بچرخد تا این که گردش محوری متوقف گردد و نیم کرۀ سیاره را همیشه در جهت خورشید یا یک جسم بزرگتر ثابت نگاه دارد، همان طور که توسط سیارۀ عطارد و توسط کرۀ ماه که همیشه همان رو را به سوی یورنشیا می&zwnj;چرخاند نشان داده می&zwnj;شود.</p>
<p style="direction:rtl">  وقتی که اصطکاکهای جذر و مدی کرۀ ماه و کرۀ زمین برابر می&zwnj;شوند، کرۀ زمین همیشه همان نیم کره را به سوی کرۀ ماه می&zwnj;چرخاند، و روز و ماه همسان خواهند بود &mdash; در طول حدوداً چهل و هفت روز. هنگامی که مدارها از چنین ثباتی برخوردار می&zwnj;شوند، اصطکاکهای جذر و مدی به عمل معکوس خواهند رفت و دیگر ماه را به دورتر از زمین سوق نخواهند داد، اما به تدریج این قمر را به سوی سیاره می&zwnj;کشانند. و سپس، در آن آیندۀ بسیار دور وقتی که ماه به حدوداً یازده هزار مایلی زمین می&zwnj;رسد، عمل جاذبۀ آتی موجب خواهد شد که ماه تکه تکه گردد، و این انفجار جذر و مدی - جاذبه&zwnj;ای، ماه را به ذرات کوچک متلاشی خواهد کرد، که ممکن است به صورت حلقات ماده شبیه حلقات زحل به دور کرۀ زمین گرد آیند و یا ممکن است به تدریج به صورت شهاب سنگها به داخل زمین کشیده شوند.</p>
<p style="direction:rtl">  اگر اندازه و چگالی اجسام فضایی یکسان باشد، ممکن است تصادم رخ دهد. اما اگر اندازۀ دو جسم فضایی برخوردار از چگالی یکسان نسبتاً نابرابر باشد، آنگاه اگر جسم کوچکتر به طور تدریجی به جسم بزرگتر نزدیک شود، هنگامی که شعاع مدار آن کمتر از دو و نیم برابر شعاع جسم بزرگتر گردد، جسم کوچکتر متلاشی خواهد شد. تصادمات بین غولهای فضا در واقع نادرند، اما این انفجارات جاذبه&zwnj;ای - جذر و مدی اجسام کوچکتر کاملاً عادی هستند.</p>
<p style="direction:rtl">  شهابها به صورت انبوه می&zwnj;بارند زیرا آنها قطعات اجسام بزرگتر ماده هستند که توسط جاذبۀ جذر و مدی که توسط اجسام فضایی نزدیک ولی بزرگتر اعمال می&zwnj;شود متلاشی گشته&zwnj;اند. حلقات زحل قطعات یک قمر متلاشی شده هستند. یکی از ماههای مشتری اکنون به گونه&zwnj;ای خطرناک در حال نزدیکی به منطقۀ بحرانی تلاشی جذر و مدی است، و در ظرف چند میلیون سال توسط سیاره طلب خواهد شد و یا متحمل تلاشی جاذبه&zwnj;ای - جذر و مدی خواهد گردید. پنجمین سیارۀ منظومۀ شمسی متعلق به مدتها پیش در مداری نامنظم حرکت می&zwnj;کرد و مرتباً به مشتری نزدیکتر و نزدیکتر می&zwnj;شد تا این که به منطقۀ تلاشی جاذبه&zwnj;ای - جذر و مدی وارد شده، سریعاً تکه تکه گردید، و به خوشۀ کنونی آستروئیدها تبدیل شد.</p>
<p style="direction:rtl">  4<em>٫000٫000٫000 </em>سال پیش شاهد سازمانیابی سیستمهای مشتری و زحل بود، بسیار مانند آنچه که امروز مشاهده می&zwnj;شود، به استثنای اقمارشان که برای چندین میلیارد سال اندازۀ آنها مداوماً افزایش می&zwnj;یافت. در واقع، تمامی سیارات و اقمار منظومۀ شمسی در نتیجۀ تسخیر مداوم شهابها هنوز در حال رشد هستند.</p>
<p style="direction:rtl">  3<em>٫500٫000٫000 </em>سال پیش هسته&zwnj;های متراکم ده سیارۀ دیگر به خوبی شکل یافته بودند، و مرکز بیشتر اقمار دست نخورده بود، گر چه برخی از اقمار کوچکتر بعدها به هم پیوستند تا اقمار بزرگتر کنونی را بسازند. این عصر را می&zwnj;توان به عنوان دورۀ مونتاژ سیاره&zwnj;ای تلقی نمود.</p>
<p style="direction:rtl">  3<em>٫000٫000٫000 </em>سال پیش منظومۀ شمسی عمدتاً همانند امروز عمل می&zwnj;کرد. همینطور که شهابهای فضایی به میزان اعجاب&zwnj;آوری بر روی سیارات و اقمارشان مداوماً می&zwnj;باریدند، اندازۀ اعضای آن مداوماً بزرگ می&zwnj;شد.</p>
<p style="direction:rtl">  حدوداً در این هنگام منظومۀ شمسی شما در سیستم ثبت فیزیکی نبادان قرار داده شد و به آن نام مانمِیشیا داده شد.</p>
<p style="direction:rtl">  2<em>٫500٫000٫000 </em>سال پیش اندازۀ سیارات به قدر فوق&zwnj;العاده زیادی رشد کرده بود. یورنشیا یک کرۀ به خوبی تکامل یافته و در حدود یک دهم جرم کنونی آن بود و هنوز از طریق انباشته شدن شهابها به سرعت در حال رشد بود.</p>
<p style="direction:rtl">  تمامی این فعالیت عظیم، یک بخشِ عادیِ ساختنِ یک کرۀ تکاملی در ردیف یورنشیا است و در بر گیرندۀ مقدمات نجومیِ فراهم ساختن صحنه برای شروع تکامل فیزیکیِ چنین کرات فضا در امر آماده&zwnj;سازی برای ماجراهای حیات زمان است.</p>
<div class="c1">
<h4 style="direction:rtl">7- عصر شهاب سنگها ― دورۀ آتشفشانی<br />اتمسفر بدوی سیاره&zwnj;ای</h4></div>

<p style="direction:rtl">  در سراسر این دوران اولیه، مناطق فضایی منظومۀ شمسی مملو از اجسام کوچک مخل و متراکم بود، و در فقدان یک اتمسفر محافظ احتراقی چنین اجسام فضایی مستقیماً به سطح یورنشیا برخورد می&zwnj;کردند. این اصابتهای بی&zwnj;وقفه سطح سیاره را کم و بیش گرم نگاه می&zwnj;داشت، و این امر به همراه عمل فزایندۀ جاذبه، همینطور که کره بزرگتر می&zwnj;شد، آن تأثیراتی را به کار انداخت که به واسطۀ آن به تدریج عناصر سنگین&zwnj;تر، نظیر آهن، بیشتر و بیشتر به سوی مرکز سیاره فرو می&zwnj;نشستند.</p>
<p style="direction:rtl">  2<em>٫000٫000٫000 </em>سال پیش زمین به گونه&zwnj;ای آشکار شروع به پیشی گرفتن بر ماه نمود. همیشه سیاره از ماهش بزرگتر بود، ولی تفاوت زیادی میان اندازۀ آنها وجود نداشت، تا این که حدوداً در این هنگام اجسام فضایی غول پیکری توسط کرۀ زمین تسخیر شدند. یورنشیا در آن هنگام یک پنجم اندازۀ کنونی آن بود و آنقدر بزرگ شده بود که بتواند اتمسفر بدوی را حفظ نماید. این اتمسفر در نتیجۀ کشمکش درونی عناصر، بین درونِ حرارت یافته و سطح در حال سردی پدیدار شده بود.</p>
<p style="direction:rtl">  تاریخ عمل مشخص آتشفشانی به این ایام باز می&zwnj;گردد. حرارت درونی زمین از طریق دفن هر چه عمیقتر عناصر رادیواکتیو یا سنگین&zwnj;تر که توسط شهابها از فضا آورده شده بودند مداوماً افزایش می&zwnj;یافت. مطالعۀ این عناصر رادیواکتیو آشکار می&zwnj;سازد که سن سطح کرۀ زمین یک میلیارد سال است. ساعت رادیوم معتبرترین زمان سنج شما برای تخمین گذاری علمی عمر سیاره است. اما تمامی چنین تخمیناتی بسیار کم هستند، زیرا مواد رادیو اکتیو که برای بررسی دقیق شما موجودند تماماً از سطح زمین برآمده&zwnj;اند و لذا نشان دهندۀ این هستند که یورنشیا نسبتاً به تازگی این عناصر را به دست آورده است.</p>
<p style="direction:rtl">  1<em>٫500٫000٫000 </em>سال پیش اندازۀ زمین دو سوم اندازۀ کنونی آن بود، در حالی که ماه به جرم کنونی آن نزدیک می&zwnj;گشت. افزایش اندازۀ زمین در مقایسه با ماه آن را قادر ساخت که اتمسفر اندک آن را که قمر آن در ابتدا داشت به آرامی برباید.</p>
<p style="direction:rtl">  عمل آتشفشانی اکنون در اوج خود است. تمامی زمین یک جهنم سوزان واقعی است. سطح آن شبیه حالت گداختۀ سابق، پیش از این که فلزات سنگین&zwnj;تر به سوی مرکز حرکت کنند می&zwnj;باشد. <em>این عصر آتشفشانی است</em>. با این حال یک پوسته، که عمدتاً متشکل از گرانیت نسبتاً سبکتر می&zwnj;باشد، به تدریج در حال شکل&zwnj;یابی است. صحنه برای سیاره&zwnj;ای که بتواند روزی حیات را حفظ نماید آماده می&zwnj;شود.</p>
<p style="direction:rtl">  اتمسفر بدوی سیاره&zwnj;ای به آرامی در حال شکل&zwnj;گیری است، و اکنون حاوی مقداری بخار آب، مونوکسید کربن، دی&zwnj;اکسید کربن، و کلرید هیدروژن می&zwnj;باشد، ولی میزان نیتروژن آزاد و یا اکسیژن آزاد ناچیز و یا ناپیدا است. اتمسفر یک کره در عصر آتشفشانی منظره&zwnj;ای عجیب و غریب عرضه می&zwnj;دارد. علاوه بر گازهایی که ذکر گردید، آن شدیداً با گازهای آتشفشانی بیشمار شارژ شده است، و از طریق فراورده&zwnj;های احتراقیِ رگبار شهابهای سنگین که دائماً بر روی سطح سیاره برخورد می&zwnj;کنند به تدریج کمربند هوا تکامل می&zwnj;یابد. این احتراق شهابها اکسیژن اتمسفر را بسیار تهی می&zwnj;سازد، و میزان بمباران با شهابها هنوز عظیم است.</p>
<p style="direction:rtl">  اتمسفر در مدتی کوتاه ثبات بیشتری یافت و به قدر مکفی سرد گردید تا بارش باران بتواند روی سطح داغ سنگی سیاره آغاز شود. برای هزاران سال یورنشیا در یک پوشش گسترده و مداوم بخار احاطه شده بود. و در طول این ایام خورشید هیچگاه بر سطح زمین نور نتابانید.</p>
<p style="direction:rtl">  بخش عمدۀ کربنِ اتمسفر جدا گردید تا کربناتهای فلزات گوناگون را که در لایه&zwnj;های بیرونی سیاره به وفور وجود داشتند شکل دهد. بعدها مقادیر بسیار بیشتری از این گازهای کربن توسط حیات اولیه و پربار گیاهی مصرف گردیدند.</p>
<p style="direction:rtl">  حتی در دوران بعد جریانات مداوم گدازه&zwnj;ها و شهابهای در حال ورود، اکسیژن هوا را تقریباً به طور کامل مصرف می&zwnj;کردند. حتی رسوبات اولیۀ اقیانوس بدوی که به زودی پدیدار گردید از سنگهای رنگین یا سنگهای رس برخوردار نبودند. و برای مدتی طولانی بعد از این که اقیانوس پدیدار شد، عملاً هیچ اکسیژن آزادی در اتمسفر وجود نداشت، و به مقادیر چشمگیری هم ظاهر نشد، تا این که بعدها توسط جلبکهای دریایی و سایر اشکال حیات گیاهی تولید گردید.</p>
<p style="direction:rtl">  اتمسفر بدوی سیاره&zwnj;ای متعلق به عصر آتشفشانها حفاظ ناچیزی در برابر برخوردهای تصادمی انبوه شهابها ایجاد می&zwnj;کند. میلیونها میلیون شهاب سنگ قادرند از چنین کمربند هوایی رسوخ کرده و به صورت اجسام جامد بر پوستۀ سیاره&zwnj;ای فرو کوبیده شوند. اما با گذشت زمان تعداد کمتر و کمتری به قدر مکفی بزرگ هستند که بتوانند در برابر حفاظ اصطکاکیِ تا این هنگام قویتر شدۀ اتمسفرِ سرشار از اکسیژن اعصار بعد مقاومت نمایند.</p>
<div class="c1">
<h4 style="direction:rtl">8- ثبات پوستۀ زمین<br />عصر زمین لرزه&zwnj;ها<br />اقیانوس سراسری و اولین قاره</h4></div>

<p style="direction:rtl">  1<em>٫000٫000٫000 </em>سال پیش زمان شروع واقعی تاریخ یورنشیا است. سیاره تقریباً به اندازۀ کنونی آن دست یافته بود. و حدوداً در این هنگام در سیستم فیزیکی بت نبادان قرار داده شده و به آن <em>یورنشی</em>ا نام داده شد.</p>
<p style="direction:rtl">  اتمسفر، به همراه نشست بی&zwnj;وقفۀ رطوبت، سرد شدن پوستۀ زمین را تسهیل نمود. عمل آتشفشانی در همان اوایل فشار حرارت درونی و انقباض پوسته را برابر ساخت. و به تدریج که این دورۀ سردی و تعدیل پوسته پیش می&zwnj;رفت، با کاهش یافتن سریع آتشفشانها، زمین لرزه&zwnj;ها پدیدار گشتند.</p>
<p style="direction:rtl">  تاریخ واقعی ژئولوژیک یورنشیا با سردی مکفی پوستۀ زمین شروع می&zwnj;شود که موجب شکل&zwnj;یابی اولین اقیانوس گردید. تغلیظ بخار آب در سطحِ در حال سردیِ کرۀ زمین، پس از این که آغاز گردید، آنقدر ادامه یافت تا این که عملاً کامل شد. تا پایان این دوره، اقیانوس سراسری شده بود و تمامی سیاره را با عمق متوسط بیش از یک مایل پوشانیده بود. جزر و مدهای آب کمابیش همانطور که اکنون مشاهده می&zwnj;شوند در آن هنگام جریان داشتند، اما این اقیانوس بدوی شور نبود. آن عملاً آب شیرین بود که کرۀ زمین را می&zwnj;پوشانید. در آن ایام، بخش عمدۀ کُلر با فلزات گوناگون آمیخته بود، اما آنقدر به اندازۀ کافی وجود داشت که در ترکیب با هیدروژن این آب را اندکی اسیدی سازد.</p>
<p style="direction:rtl">  در آغازِ این عصر دوردست، یورنشیا باید به صورت یک سیارۀ پوشیده از آب نگریسته شود. بعدها، جریانات عمیقتر و لذا غلیظتر گدازه&zwnj;های آتشفشانی در روی کف اقیانوس آرام کنونی بیرون ریخت، و این قسمت از سطحِ پوشیده از آب به طور قابل ملاحظه&zwnj;ای فرو نشست. اولین خشکی قاره&zwnj;ای در تعدیل جبران کنندۀ موازنۀ پوستۀ در حال ضخیم شدن زمین از میان اقیانوس سراسری نمایان گردید.</p>
<p style="direction:rtl">  950<em>٫000٫000 </em>سال پیش یورنشیا تصویر یک قارۀ بزرگ خشکی و یک حجم بزرگ آب، اقیانوس آرام، را عرضه می&zwnj;دارد. آتشفشانها هنوز فراوانند و زمین لرزه&zwnj;ها هم مداوم و هم شدیدند. شهابها مداوماً زمین را بمباران می&zwnj;کنند، اما کثرت و شدت آنان کاهش می&zwnj;یابد. اتمسفر در حال صاف شدن است، اما بر مقدار دی&zwnj;اکسید کربن افزوده می&zwnj;شود. پوستۀ زمین به تدریج ثبات می&zwnj;یابد.</p>
<p style="direction:rtl">  حدوداً در این هنگام بود که یورنشیا به منظور مدیریت سیاره&zwnj;ای به سیستم سِتانیا تخصیص داده شد و در سیستم ثبت حیات نُرلاشیادک قرار داده شد. سپس به رسمیت شناختن اداری کرۀ کوچک و کم اهمیت آغاز گردید، کره&zwnj;ای که مقدر بود میکائیل متعاقباً در کار شگفت&zwnj;انگیز اعطای انسانی در آن درگیر شده و در آن تجاربی که از آن هنگام سبب شده است یورنشیا در سطح منطقه&zwnj;ای به عنوان &rdquo;کرۀ صلیب&ldquo; شناخته شود، شرکت جوید.</p>
<p style="direction:rtl">  900<em>٫000٫000 </em>سال پیش شاهد ورود اولین هیئت دیدارگر سِتانیا به یورنشیا بود که به منظور بررسی سیاره و تهیۀ گزارش پیرامون انطباق آن برای یک قرارگاه تجربۀ حیات از جروسم اعزام شده بود. این کمیسیون شامل بیست و چهار عضو بود و حاملین حیات، فرزندان لانوناندک، ملک صادقها، سرافیمها، و سایر رسته&zwnj;های حیات آسمانی را که به ایام اولیۀ سازماندهی و ادارۀ سیاره&zwnj;ای مربوطند در بر می&zwnj;گرفت.</p>
<p style="direction:rtl">  این کمیسیون بعد از بررسی دقیق سیاره به جروسم بازگشت و به حکمران سیستم گزارشی مطلوب داد و توصیه نمود که یورنشیا در سیستم ثبت حیات تجربی قرار داده شود. کرۀ شما از این رو به عنوان یک سیارۀ دهگانه ثبت گردید، و حاملین حیات اطلاع یافتند که اجازه خواهند یافت در هنگام ورود متعاقب خود که با فرامین کاشت و پیوند حیات همراه می&zwnj;بود به ایجاد طرحهای جدیدی از بسیج مکانیکی، شیمیایی، و الکتریکی اقدام نمایند.</p>
<p style="direction:rtl">  در موعد مناسب ترتیب اشتغال سیاره&zwnj;ای توسط کمیسیون مختلط دوازده نفره در جروسم تکمیل گردیده و توسط کمیسیون سیاره&zwnj;ای هفتاد نفره در ایدنشیا تصویب شد. این طرحها که توسط ناصحان مشورتیِ حاملین حیات پیشنهاد شده بودند، نهایتاً در سلوینگتون پذیرفته شدند. به دنبال آن فوراً سیستمهای پخش خبر نبادان این خبر را پخش کردند که یورنشیا صحنه&zwnj;ای خواهد بود که در آن حاملین حیات شصتمین تجربۀ سِتانیایی خویش را که برای توسعه و بهبود الگوهای حیاتی نبادان از نوع سِتانیا طراحی شده به اجرا در خواهند آورد.</p>
<p style="direction:rtl">  اندکی پس از این که یورنشیا روی سیستمهای پخش خبر جهان برای کل نبادان برای اولین بار به رسمیت شناخته شد، به آن منزلت کامل جهانی اعطا گردید. به دنبال آن بلافاصله در اسناد ستاد مرکزی سیارات ناحیۀ فرعی و اصلی ابرجهان ثبت گردید، و پیش از این که این دوره به پایان رسد یورنشیا در دفتر ثبت حیات سیاره&zwnj;ایِ یوورسا وارد گردید.</p>
<p style="direction:rtl">  تمام این عصر با طوفانهای مکرر و بسیار شدید تعیین ویژگی می&zwnj;شد. پوستۀ اولیۀ زمین در یک حالت بی&zwnj;ثباتی مداوم بود. سردی سطح زمین متناوباً جانشین جریانات عظیم گدازه&zwnj;های آتشفشانی می&zwnj;شد. در هیچ کجای سطح زمین چیزی از این پوستۀ اولیۀ سیاره&zwnj;ای را نمی&zwnj;توان یافت. آن بارها با گدازه&zwnj;های برون ریخته از سرآغاز عمیق مخلوط گردیده و با رسوبات متعاقب اقیانوس اولیۀ سراسری در هم آمیخته است.</p>
<p style="direction:rtl">  در هیچ کجای سطح زمین بقایای تغییر یافتۀ این سنگهای باستانیِ پیش از پیدایش اقیانوس بیش از شمال شرقی کانادا در اطراف خلیج هادسُن یافت نخواهند شد. این ارتفاع دامنه&zwnj;دار گرانیت متشکل از سنگهایی است که به اعصار پیش از پیدایش اقیانوس تعلق دارند. این لایه&zwnj;های صخره&zwnj;ای حرارت یافته، انحنا یافته، پیچ و تاب خورده، و بارها این تجارب کج و معوج کنندۀ دگرگون&zwnj;ساز را از سر گذرانده&zwnj;اند.</p>
<p style="direction:rtl">  در سراسر اعصار اقیانوسی، لایه&zwnj;های عظیمی از سنگ چینه چینه شدۀ عاری از فسیل در کف این اقیانوس باستانی فرو نشسته&zwnj;اند. (سنگ آهک می&zwnj;تواند در نتیجۀ رسوب شیمیایی شکل گیرد. تمامی سنگهای آهک قدیمی&zwnj;تر توسط ته&zwnj;نشینی حیات دریایی تولید نشده&zwnj;اند.) در هیچیک از این ساختارهای باستانی سنگی هرگز نشانی از حیات یافت نخواهد شد. آنها هیچ فسیلی را در بر نمی&zwnj;گیرند مگر این که بر حسب تصادف، رسوبات بعدی اعصار آب با این لایه&zwnj;های قدیمی&zwnj;تر پیش حیات مخلوط شده باشند.</p>
<p style="direction:rtl">  پوستۀ اولیۀ زمین بسیار بی&zwnj;ثبات بود، اما کوهها در حال شکل&zwnj;یابی نبودند. سیاره همینطور که شکل می&zwnj;یافت، تحت فشار جاذبه منقبض می&zwnj;شد. کوهها نتیجۀ فروپاشی پوستۀ در حال سردی یک کرۀ در حال انقباض نیستند؛ آنها در نتیجۀ عمل باران، جاذبه، و فرسایش بعدها پدیدار می&zwnj;شوند.</p>
<p style="direction:rtl">  زمین قاره&zwnj;ای این دوره افزایش یافت تا این که تقریباً ده درصد سطح زمین را پوشانید. زمین لرزه&zwnj;های شدید شروع نشدند تا این که زمین قاره&zwnj;ای به خوبی بر فراز آب پدیدار گشت. آنها وقتی که به یکباره شروع شدند، برای مدتها کثرت و شدتشان افزایش یافت. برای میلیونها میلیون سال زمین لرزه&zwnj;ها کاهش پیدا کرده&zwnj;اند، اما یورنشیا هنوز به طور متوسط روزانه پانزده زمین لرزه دارد.</p>
<p style="direction:rtl">  850<em>٫000٫000 </em>سال پیش اولین دورۀ واقعی ثبات پوستۀ زمین آغاز گشت. بیشترِ فلزات سنگین&zwnj;تر به سمت مرکز کره فرو نشسته بودند. پوستۀ در حال سردی به میزان گستردۀ اعصار گذشته دیگر فرو نمی&zwnj;ریخت. موازنۀ بهتری میان بیرون آمدن زمین و بستر سنگین&zwnj;تر اقیانوس برقرار گردید. جریان گدازه&zwnj;های آتشفشانی زیر پوستۀ زمین تقریباً جهانی گردید، و این امر موجب تعدیل و تثبیت نوساناتی شد که سردی، انقباض، و جابجایی سطحی آن را پدید آورده بود.</p>
<p style="direction:rtl">  از کثرت و شدت فورانات آتشفشانی و زمین لرزه&zwnj;ها مداوماً کاسته می&zwnj;شد. اتمسفر داشت از گازهای آتشفشانی و بخار آب صاف می&zwnj;شد، اما درصد دی&zwnj;اکسید کربن هنوز بالا بود.</p>

<p style="direction:rtl">  اختلالات الکتریکی در هوا و در زمین نیز در حال کاهش بودند. جریانات مذاب آتشفشانی مخلوطی از عناصر را به سطح آورده بود که پوستۀ زمین را متنوع ساخته و سیاره را نسبت به برخی انرژیهای فضایی به نحو بهتری عایق ساخته بود. و تمامی این امر کنترل انرژی زمینی و تنظیم جریان آن را بسیار تسهیل بخشید، همانطور که توسط عملکرد قطبهای مغناطیس نمایان است.</p>
<p style="direction:rtl">  800<em>٫000٫000 </em>سال پیش شاهد آغاز اولین دورۀ بزرگ پیدایش زمین، عصر پدیداری فزایندۀ قاره&zwnj;ای بود.</p>
<p style="direction:rtl">  از هنگام تغلیظ آبهای سطح کرۀ زمین، ابتدا در داخل اقیانوس سراسری و متعاقباً در داخل اقیانوس آرام، این حجم ثانوی آب باید به این صورت مجسم شود که در آن هنگام نه دهم سطح کرۀ زمین را پوشانیده بود. شهابهایی که به داخل دریا می&zwnj;افتادند در کف اقیانوس انباشته می&zwnj;شدند، و شهابها به طور کلی، از مواد سنگین تشکیل شده&zwnj;اند. آنهایی که روی زمین می&zwnj;افتادند به اندازۀ زیاد اکسیده شده و متعاقباً توسط عمل فرسایش دچار ساییدگی می&zwnj;شدند و به داخل گودیهای کف اقیانوس فرو می&zwnj;رفتند. بدین ترتیب کف اقیانوس به طور فزاینده سنگین شد، و چیزی که به آن اضافه گشت وزن حجم آب بود که در برخی نقاط ده مایل عمق داشت.</p>
<p style="direction:rtl">  رانش فزایندۀ رو به پایین اقیانوس آرام موجب رانده شدن رو به بالای خشکی قاره&zwnj;ها گردید. اروپا و آفریقا به همراه آن سرزمینهایی که اکنون استرالیا، آمریکای شمالی و جنوبی، و قارۀ قطب جنوب نامیده می&zwnj;شوند از اعماق اقیانوس آرام شروع به بالاروی نمودند، ضمن این که کف اقیانوس آرام درگیر یک تعدیل جبران کنندۀ بیشتر این فرو رَوی گردید. تا پایان این دوره تقریباً یک سوم سطح کرۀ زمین شامل خشکی بود که همگی در یک زمین قاره&zwnj;ای جمع بودند.</p>
<p style="direction:rtl">  با این افزایشِ ارتفاع زمین اولین تفاوتهای آب و هوایی سیاره ظاهر گردید. مرتفع شدن زمین، ابرهای کیهانی، و تأثیرات اقیانوسی، عوامل اصلی در نوسانات آب و هوایی هستند. در هنگام بیرون رَوی ماکزیمم زمین، ستون اصلی قارۀ آسیا به ارتفاع تقریباً نه مایل رسید. اگر در هوا مقدار زیادی رطوبت وجود می&zwnj;داشت که بالای این مناطق بسیار مرتفع معلق می&zwnj;ماند، پوششهای عظیم یخ شکل می&zwnj;گرفت و عصر یخبندان مدتها پیش از آن که رسید فرا می&zwnj;رسید. چند میلیون سال طول می&zwnj;کشید تا این که دوباره این قدر زمین برفراز آب ظاهر شود.</p>
<p style="direction:rtl">  750<em>٫000٫000 </em>سال پیش همینطور که شمال و جنوبِ بزرگ ترک برداشتند، اولین شکافها در زمین قاره&zwnj;ای شروع شد، که بعدها آبهای اقیانوس را پذیرا شده و راه را برای رانش قاره&zwnj;های آمریکای شمالی و جنوبی و نیز گرینلند به سوی غرب هموار کرد. شکاف طولانی شرقی و غربی، آفریقا را از اروپا جدا ساخت و سرزمینهای استرالیا، جزایر اقیانوس آرام، و قطب جنوب را از قارۀ آسیا گسست.</p>
<p style="direction:rtl">  700<em>٫000٫000 </em>سال پیش یورنشیا به فراهم شدن شرایط مناسب برای حفظ حیات نزدیک می&zwnj;گشت. رانش زمین قاره&zwnj;ای ادامه یافت. اقیانوس به صورت دریاهای طویل شبیه انگشتان دست به طور فزاینده&zwnj;ای به زمین نفوذ کرد و آن آبهای کم عمق و خلیجهای محفوظ را که به عنوان یک زیستگاه برای زندگی دریایی بسیار مناسبند فراهم ساخت.</p>
<p style="direction:rtl">  650<em>٫000٫000 </em>سال پیش شاهد جدایی بیشتر قاره&zwnj;ها، و به دنبال آن، بسط بیشتر دریاهای قاره&zwnj;ای بود. و این آبها به سرعت به آن درجۀ شوری که برای حیات یورنشیا ضروری بود نزدیک می&zwnj;شدند.</p>
<p style="direction:rtl">  این دریاها و جانشینان آنها بودند که تاریخچۀ حیات یورنشیا را آماده ساختند، همانطور که متعاقباً، جلد در جلد، در لوحه&zwnj;های سنگی به خوبی محفوظ مانده کشف شده است، همینطور که عصر به دنبال عصر می&zwnj;آمد و دوره جانشین دوره می&zwnj;گردید. این دریاهای واقع در خشکیِ متعلق به روزگاران کهن به راستی گهوارۀ تکامل بودند.</p>
<p style="direction:rtl">  [عرضه شده توسط یک حامل حیات، عضوی از گروه اولیۀ یورنشیا و اکنون یک ناظر مقیم.]</p>
</body>
</html>
