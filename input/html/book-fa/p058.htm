<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 58 - برقراری حیات در یورنشیا</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 58</h1>
</div>
<div class="c1">
<h3 style="direction:rtl">برقراری حیات در یورنشیا</h3>
</div>

<p style="direction:rtl">  در تمامی سِتانیا فقط شصت و یک کرۀ شبیه یورنشیا، سیارات تغییر و تبدیل حیات، وجود دارد. اکثر کرات مسکونی مطابق تکنیکهای معمول مسکونی شده&zwnj;اند. در چنین کراتی، حاملین حیات در طرحهایشان برای کاشت حیات از آزادی عمل کمی برخوردارند. اما از هر ده کره حدوداً یکی به عنوان <em>یک سیارۀ دهگانه</em> تعیین شده است و به ثبت ویژۀ حاملین حیات تخصیص یافته است، و در چنین سیاراتی ما اجازه داریم در تلاش برای تغییر و تبدیل یا احتمالاً بهبود استاندارد جهانی انواع موجودات زنده به آزمایشات مشخص حیات دست زنیم.</p>
<div class="c1">
<h4 style="direction:rtl">1- پیش شرطهای زندگی فیزیکی</h4></div>

<p style="direction:rtl">  <em>600٫000٫000 </em>سال پیش کمیسیون حاملین حیات که از جروسم به خارج اعزام شده بود به یورنشیا وارد گردید و مطالعۀ شرایط فیزیکی را که مقدمۀ پی افکندن حیات در کرۀ شمارۀ 606 متعلق به سیستم سِتانیا بود شروع نمود. این بنا بود ششصد و ششمین تجربۀ ما در رابطه با آغاز نمودن الگوهای حیاتی نبادان در سِتانیا و شصتمین مجال ما برای تغییردهی و جرح و تعدیل در طرحهای بنیادین و شاخص حیات جهان محلی باشد.</p>
<p style="direction:rtl">  باید روشن نمود که حاملین حیات نمی&zwnj;توانند دست به شروع حیات زنند مگر این که یک کره برای افتتاح سیکل تکاملی آماده باشد. ما همچنین نمی&zwnj;توانیم به توسعۀ حیات، سریعتر از آن که بتواند توسط پیشرفت فیزیکی سیاره تأمین و فراهم گردد، دست زنیم.</p>
<p style="direction:rtl">  حاملین حیات سِتانیا یک الگوی حیاتیِ کلرید سدیم را طرح&zwnj;ریزی کرده بودند. از این رو هیچ گامی در جهت کاشتن آن نمی&zwnj;توانست برداشته شود تا این که آبهای اقیانوس به قدر کافی شور می&zwnj;شدند. نوع پروتوپلاسم یورنشیا فقط می&zwnj;تواند در یک محلول مناسب آب نمک عمل نماید. تمامی حیات نیایی &mdash; گیاهی و حیوانی &mdash; در یک محیط آب نمک تکامل یافت. و اگر همین محلول ضروری نمک در سراسر بدنهای حیوانات بسیار سازمان یافته&zwnj;ترِ متعلق به خشکی، در جریان خونی که هر سلول بسیار کوچک زنده را در این &rdquo;شورابۀ عمیق&ldquo; آزادانه می&zwnj;شوید و عملاً غوطه&zwnj;ور می&zwnj;سازد در گردش نبود، حتی آنها نیز نمی&zwnj;توانستند به حیات خود ادامه دهند.</p>
<p style="direction:rtl">  نیاکان بدوی شما در اقیانوس شور آزادانه به گردش می&zwnj;پرداختند. امروزه، همین محلول نمک که نظیر آب اقیانوس است، در بدنهای شما آزادانه در گردش است و تک تک سلولها را با یک مایع شیمیایی که در کلیۀ عوامل حیاتی با آب نمک قابل مقایسه است شستشو می&zwnj;دهد. این آب نمک اولین واکنشهای پروتوپلاسمیِ اولین سلولهای زنده را که در سیاره عمل می&zwnj;کردند فعال می&zwnj;کرد.</p>
<p style="direction:rtl">  اما به تدریج که این عصر گشایش می&zwnj;یابد، یورنشیا از هر جهت به سوی وضعیتی که برای تأمین اشکال اولیۀ زندگی دریایی مطلوب است تکامل می&zwnj;یابد. توسعۀ فیزیکی در زمین و در مناطق فضای مجاور، به کندی اما با قطعیت، صحنه را برای تلاشهای آتی برای برقراری چنین اشکال حیات، آنطور که بنا به تصمیم ما به بهترین نحو برای محیط فیزیکیِ در حال پدیدار شدن &mdash; هم زمینی و هم فضایی &mdash; سازگار می&zwnj;بود، آماده می&zwnj;سازد.</p>
<p style="direction:rtl">  متعاقباً کمیسیون حاملین حیات سِتانیا به جروسم بازگشتند زیرا ترجیح می&zwnj;دادند منتظر تجزیۀ بیشتر زمین قاره&zwnj;ای گردند، که در واقع پیش از شروع کاشت حیات، باز هم موجب پیدایش دریاهای واقع در خشکی و خلیجهای محفوظ می&zwnj;گردید.</p>
<p style="direction:rtl">  در سیاره&zwnj;ای که حیات یک منشأ دریایی دارد، شرایط ایده&zwnj;آل برای کاشت حیات توسط تعداد زیادی از دریاهای واقع در خشکی و توسط یک خط ساحلی گسترده از آبهای کم عمق و خلیجهای محفوظ فراهم می&zwnj;گردد. و درست چنین توزیعی از آبهای زمین به سرعت داشت پدیدار می&zwnj;گشت. این دریاهای کهن واقع در خشکی به ندرت بیش از پانصد یا ششصد فوت عمق داشتند، و نور خورشید می&zwnj;تواند تا عمقی بیش از ششصد فوت در آب اقیانوس رخنه نماید.</p>
<p style="direction:rtl">  و از چنین سواحل سرزمینهای معتدل و یکنواختِ یک دوران بعد بود که زندگی بدوی گیاهی به سوی خشکی راه یافت. در آنجا درجۀ بالای کربن در اتمسفر به تنوعات جدید حیات در خشکی مجال رشد سریع و پربار داد. اگر چه این اتمسفر در آن هنگام برای رشد گیاهی ایده&zwnj;آل بود، از چنان درجۀ بالایی از دی&zwnj;اکسید کربن برخوردار بود که هیچ حیوانی نمی&zwnj;توانست در روی سطح کرۀ زمین زندگی کند، تا چه رسد به انسان.</p>
<div class="c1">
<h4 style="direction:rtl">2- اتمسفر یورنشیا</h4></div>

<p style="direction:rtl">  اتمسفر سیاره&zwnj;ای در حدود یک دو میلیاردم کل نور ساطع شده از خورشید را از صافی خود به زمین عبور می&zwnj;دهد. اگر برای نوری که به روی آمریکای شمالی ساطع می&zwnj;شود برای هر کیلووات - ساعت مبلغ دو سنت پرداخت می&zwnj;شد، صورت هزینۀ سالانۀ نور به متجاوز از 800 کوادریلیون دلار بالغ می&zwnj;شد. صورت حساب شیکاگو برای نور آفتاب به فراتر از 100 میلیون دلار در روز بالغ می&zwnj;شد. و باید به خاطر داشت که شما سایر اشکال انرژی را از خورشید دریافت می&zwnj;کنید &mdash; نور تنها عطیۀ خورشیدی نیست که به اتمسفر شما می&zwnj;رسد. انرژیهای خورشیدی گسترده&zwnj;ای به روی یورنشیا افکنده می&zwnj;شوند که طول موجهایی را که بالاتر یا پایین&zwnj;تر از دامنۀ شناخت دید انسانی هستند در بر می&zwnj;گیرند.</p>
<p style="direction:rtl">  اتمسفر زمین در منتهی الیه ماوراءِ بنفش طیف نور برای بیشتر تشعشعات خورشیدی مات است. بیشتر این طول موجهای کوتاه توسط لایه&zwnj;ای از اُزن که در سراسر سطحی که حدوداً ده مایل بالاتر از سطح زمین موجود است و برای ده مایل دیگر به سوی فضا امتداد می&zwnj;یابد جذب می&zwnj;شوند. اُزنی که به این ناحیه نفوذ می&zwnj;کند، تحت شرایطی که در سطح زمین حاکم است، لایه&zwnj;ای را می&zwnj;سازد که فقط یک دهم اینچ ضخامت دارد. با این وجود، این میزان نسبتاً کم و ظاهراً ناچیز ساکنان یورنشیا را از مازاد این تشعشعات خطرناک و مخرب اشعۀ ماوراءِ بنفش که در نور خورشید موجود است محافظت می&zwnj;کند. اما اگر این لایۀ اُزن فقط اندکی ضخیمتر می&zwnj;بود، شما از انوار بسیار مهم و سلامتی دهندۀ ماوراءِ بنفش که اکنون به سطح کرۀ زمین می&zwnj;رسند و نیای یکی از ضروری&zwnj;ترین ویتامینهای شما هستند محروم می&zwnj;شدید.</p>
<p style="direction:rtl">  و هنوز برخی از انسانهای مکانیستِ کمتر خیالمند شما بر این نگرش اصرار دارند که آفرینش مادی و تکامل انسان تصادفی بوده است. بینابینیهای یورنشیا بیش از پنجاه هزار واقعیت فیزیک و شیمی را که به پندار آنها با قوانین احتمال تصادفی ناسازگار است، و بنا به استدلال آنها به گونه&zwnj;ای تردید ناپذیر نشان دهندۀ وجود هدف هوشمند در آفرینش مادی می&zwnj;باشد، گردآوری کرده&zwnj;اند. و تمامی این امر حتی کاتالوگی از یکصد هزار عدد از یافته&zwnj;های آنها خارج از قلمرو فیزیک و شیمی را که به عقیدۀ آنها اثبات کنندۀ وجود ذهن در طراحی، آفرینش، و نگهداری کیهان مادی می&zwnj;باشد به حساب نمی&zwnj;آورد.</p>
<p style="direction:rtl">  خورشید شما سیلی واقعی از انوار مقابله کننده با مرگ بیرون می&zwnj;ریزد، و زندگی دلپذیر شما در یورنشیا به سبب نفوذ &rdquo;اتفاقی&ldquo; بیش از چهل عمل ظاهراً تصادفی حفاظت کننده شبیه عمل این لایۀ بی&zwnj;نظیر اُزن می&zwnj;باشد.</p>
<p style="direction:rtl">  اگر به خاطر این تأثیر &rdquo;پوششی&ldquo; اتمسفر در شب نبود، حرارت چنان به سرعت از طریق تابش از بین می&zwnj;رفت که حفظ حیات به جز از طریق تسهیلات مصنوعی غیرممکن بود.</p>
<p style="direction:rtl">  پنج یا شش مایلِ پایینی اتمسفر زمین تروپوسفر می&zwnj;باشد. این منطقۀ بادها و جریانات هوا است که پدیدۀ آب و هوایی را فراهم می&zwnj;سازد. بر فراز این ناحیه یونسفر داخلی و درست بالای آن استراتوسفر می&zwnj;باشد. از سطح زمین که صعود کنیم، حرارت برای شش یا هشت مایل به طور یکنواخت کاهش می&zwnj;یابد و در آن ارتفاع حدود 70 درجۀ فارنهایت زیر صفر ثبت می&zwnj;شود. این درجه حرارت 65 تا 70 درجۀ فارنهایت زیر صفر در صعود بیشتر تا چهل مایل دیگر ثابت باقی می&zwnj;ماند. این محدودۀ حرارت ثابت استراتوسفر می&zwnj;باشد. در ارتفاع چهل و پنج یا پنجاه مایلی، حرارت شروع به افزایش می&zwnj;کند و این فزونی ادامه می&zwnj;یابد تا این که در سطح نمایشات شفق، حرارت 1200 درجۀ فارنهایت به دست می&zwnj;آید، و این گرمای شدید است که اکسیژن را یونیزه می&zwnj;کند. اما حرارت در چنین اتمسفر رقیقی به سختی با برآورد گرما در سطح زمین قابل مقایسه است. به خاطر داشته باشید که نیمی از تمام اتمسفر شما در سه مایل اول یافت می&zwnj;شود. ارتفاع اتمسفر زمین توسط بالاترین انوار شفق &mdash; در حدود چهار صد مایل &mdash; آشکار است.</p>
<p style="direction:rtl">  پدیده&zwnj;های شفق مستقیماً به لکه&zwnj;های خورشیدی مربوط هستند، آن طوفانهای خورشیدی که در جهات مقابل برفراز و زیر استوای خورشیدی، حتی همانند طوفانهای نواحی گرمسیری زمین در چرخش هستند. چنین اختلالات اتمسفری وقتی که بالا یا پایین استوا به وقوع می&zwnj;پیوندند، در جهتهای متقابل می&zwnj;چرخند.</p>
<p style="direction:rtl">  نیروی لکه&zwnj;های خورشیدی برای تغییر فرکانسهای نور نشان می&zwnj;دهد که این مراکز طوفان خورشیدی به صورت آهنرباهای غول&zwnj;آسا عمل می&zwnj;نمایند. چنین حوزه&zwnj;های مغناطیسی قادرند ذرات شارژ شده را از حفره&zwnj;های لکه&zwnj;های خورشیدی از میان فضا به اتمسفر بیرونی زمین پرتاب نمایند، جایی که تأثیر یونیزه کنندۀ آنها چنین نمایشات تماشایی شفق را ایجاد می&zwnj;کند. از این رو هنگامی که لکه&zwnj;های خورشیدی در اوج خود هستند، یا فوراً به دنبال آن، در زمانی که لکه&zwnj;ها بیشتر کلاً در ناحیۀ استوایی واقع شده&zwnj;اند، شما بزرگترین پدیده&zwnj;های شفق را دارا می&zwnj;باشید.</p>
<p style="direction:rtl">  حتی عقربۀ قطب&zwnj;نما نسبت به این نفوذ خورشیدی واکنش نشان می&zwnj;دهد، زیرا همینطور که خورشید طلوع می&zwnj;کند اندکی به سوی شرق می&zwnj;چرخد و همینطور که خورشید به غروب نزدیک می&zwnj;شود کمی به سوی غرب می&zwnj;چرخد. این امر هر روز اتفاق می&zwnj;افتد، اما در طول اوج سیکلهای وقوع لکه&zwnj;های خورشید، این دگرگونی قطب&zwnj;نما دو برابر است. این گردشهای روزمرۀ قطب&zwnj;نما در واکنش به افزایش یونیزه شدن اتمسفر بالایی است، که توسط نور خورشید ایجاد می&zwnj;شود.</p>
<p style="direction:rtl">  وجود دو سطح متفاوت از نواحی رسانای الکتریکی در فوق استراتوسفر است که توضیح دهندۀ انتقال امواج بلند و کوتاه پخش رادیویی در مسافت طولانی است. پخشهای رادیویی شما گاهی اوقات با طوفانهای شدید که گهگاهی در محدودۀ این یونسفرهای بیرونی می&zwnj;وزند مختل می&zwnj;شوند.</p>
<div class="c1">
<h4 style="direction:rtl">3- محیط فضایی</h4></div>

<p style="direction:rtl">  در طی روزگاران پیشینِ مادیت یافتن جهان، میان مناطق فضا با ابرهای عظیم هیدروژنی پر می&zwnj;باشد، درست همانند خوشه&zwnj;های عظیم غبار که اکنون بسیاری از نواحی را در سراسر فضای دور تعیین ویژگی می&zwnj;نمایند. بیشتر مادۀ سازمان یافته&zwnj;ای که خورشیدهای سوزان به صورت انرژی تابنده تجزیه و پراکنده می&zwnj;کنند، در ابتدا در این ابرهای هیدروژنی فضایی که بدواً پدیدار شدند ایجاد گردید. تحت برخی شرایط غیرعادی شکاف اتم همچنین در هستۀ جرمهای بزرگتر هیدروژن رخ می&zwnj;دهد. و تمامی این پدیده&zwnj;های ساختن اتم و تلاشی اتم، همچون در سحابیِ به شدت حرارت یافته، توأم با بروز فوران موج&zwnj;دار انوار کوتاه فضایی تابناک انرژی می&zwnj;باشند. یک شکلی از انرژی فضایی با این تشعشعات متنوع توأم است که در یورنشیا ناشناخته است.</p>
<p style="direction:rtl">  این شارژ انرژی کوتاه - پرتو فضای جهان چهار صد برابر بزرگتر از تمامی سایر اشکال انرژی منور است که در حوزه&zwnj;های سازمان یافتۀ فضا موجود می&zwnj;باشد. بازده انوار کوتاه فضایی، اعم از این که از سحابیهای سوزان، حوزه&zwnj;های شدید الکتریکی، فضای خارج، یا ابرهای عظیم غبار هیدروژنی بیایند، به طور کیفی و کمی از طریق نوسانات و تغییرات ناگهانی تنش در حرارت، جاذبه، و فشارهای الکترونی تعدیل می&zwnj;یابد.</p>
<p style="direction:rtl">  این احتمالات در منشأ انوار فضا توسط بسیاری از رخدادهای کیهانی، همچنین توسط مدارهای مادۀ در حال گردش که از دایره&zwnj;های تغییر یافته تا بیضی&zwnj;های حاد تغییر می&zwnj;یابند تعیین می&zwnj;شوند. شرایط فیزیکی نیز ممکن است بسیار تغییر یابند، زیرا چرخش الکترون گاهی اوقات در جهت مخالف چرخش کنش مادۀ متراکم&zwnj;تر، حتی در همان منطقۀ فیزیکی، می&zwnj;باشد.</p>
<p style="direction:rtl">  ابرهای عظیم هیدروژنی، لابراتوارهای راستین شیمیایی می&zwnj;باشند که تمامی مراحل انرژی در حال تکامل و مادۀ در حال دگرگونی را در بر می&zwnj;گیرند. عملکردهای بزرگ انرژی نیز در گازهای اندک ستارگان بزرگ دوتایی که به طور مکرر روی هم قرار گرفته و از این رو به طور گسترده یک کاسه می&zwnj;شوند به وقوع می&zwnj;پیوندند. اما هیچیک از این فعالیتهای عظیم و گستردۀ انرژی در فضا کمترین تأثیری بر پدیدۀ زندگی سازمان یافته &mdash; پلاسمای یاختۀ چیزها و موجودات زنده &mdash; ندارد. این شرایط انرژی فضا برای محیطِ ضروریِ برقراری حیات مناسب هستند، اما در تغییر متعاقب عوامل ارثی پلاسمای جرم همچون برخی از تشعشات طولانی&zwnj;تر انرژی تابنده مؤثر نیستند. زندگی کاشته شدۀ حاملین حیات نسبت به تمامی این فوران شگفت&zwnj;آور انوار کوتاه فضاییِ انرژیِ جهان کاملاً مقاوم است.</p>
<p style="direction:rtl">  پیش از این که حاملین حیات در واقع بتوانند استقرار حیات را در یورنشیا آغاز نمایند، تمامی این شرایط ضروری کیهانی باید به یک وضعیت مطلوب تکامل می&zwnj;یافت.</p>
<div class="c1">
<h4 style="direction:rtl">4- دورۀ طلیعۀ حیات</h4></div>

<p style="direction:rtl">  این که ما حاملین حیات نامیده می&zwnj;شویم نباید شما را سردرگم نماید. ما قادریم حیات را به سیارات منتقل نماییم و این کار را انجام می&zwnj;دهیم، اما ما هیچگونه حیاتی به یورنشیا نیاوردیم. حیات یورنشیا بی&zwnj;همتا است، و منشأ در سیاره دارد. این کره یک دنیای تغییر و تبدیل حیات است. تمامی حیاتی که از این پس پدیدار گردید، درست اینجا در سیاره توسط ما فرموله گردید. و هیچ کرۀ دیگری در سِتانیا، حتی در تمامی نبادان، وجود ندارد که از وجود حیاتی همانند حیات یورنشیا برخوردار باشد.</p>
<p style="direction:rtl">  550<em>٫000٫000 </em>سال پیش گروه حاملین حیات به یورنشیا بازگشتند. ما با همکاری نیروهای روحی و قدرتهای فوق فیزیکی، الگوهای اولیۀ حیات این کره را سازمان داده و پی&zwnj;ریزی نمودیم و آنها را در آبهای مساعد زمین کاشتیم. منشأ کل حیات سیاره&zwnj;ای (صرف نظر از شخصیتهای فوق سیاره&zwnj;ای) تا ایام کلیگسشیا، پرنس سیاره&zwnj;ای، در سه کاشت اولیه، همسان، و همزمانِ حیاتِ دریاییِ ما است. این سه کاشت حیات به این صورت برگزیده شدند: <em>مرکزی</em> یا اروپایی - آسیایی - آفریقایی، <em>شرقی</em> یا استرالیایی، و <em>غربی</em> شامل گرینلند و قاره&zwnj;های آمریکا.</p>
<p style="direction:rtl">  500<em>٫000٫000 </em>سال پیش حیات بدوی گیاهی دریایی به خوبی در یورنشیا استقرار یافته بود. گرینلند و سرزمین قطب شمال به همراه آمریکای شمالی و جنوبی، رانش طولانی و کند خود را به سوی غرب داشتند شروع می&zwnj;کردند. آفریقا اندکی به سوی جنوب حرکت نموده و باریکه&zwnj;ای شرقی و غربی، حوزۀ مدیترانه را، بین خود و بدنۀ مادر ایجاد نمود. قطب جنوب، استرالیا، و سرزمینی که توسط جزایر اقیانوس آرام مشخص می&zwnj;شود در قسمت جنوب و شرق جدا گردیدند و از آن روز بسیار دور شده&zwnj;اند.</p>
<p style="direction:rtl">  ما شکل بدوی حیات دریایی را در خلیجهای محفوظ گرمسیری دریاهای مرکزی شکاف شرقی - غربی سرزمین قاره&zwnj;ایِ در حال گسستن کاشته بودیم. مقصود ما از انجام سه کاشت حیات دریایی این بود که اطمینان حاصل نماییم با جدا شدن متعاقب زمین، هر تودۀ بزرگ زمین این حیات را در آبهای گرم دریاهای خود با خود حمل می&zwnj;نماید. ما پیش&zwnj;بینی کردیم که در عصر بعدی پدیداری حیات در خشکی، اقیانوسهای بزرگ آب این زمینهای قاره&zwnj;ایِ در حال رانش را از هم جدا می&zwnj;کنند.</p>
<div class="c1">
<h4 style="direction:rtl">5- رانش قاره&zwnj;ای</h4></div>

<p style="direction:rtl">  رانش زمین قاره&zwnj;ای ادامه یافت. هستۀ زمین به غلظت و سختی پولاد شده بود، و در معرض فشار تقریباً 25٫000 تن بر هر اینچ مربع قرار داشت، و به سبب فشار خارق&zwnj;العادۀ جاذبه، عمق داخل آن بسیار داغ بود و هنوز هم می&zwnj;باشد. درجۀ حرارت از سطح به سوی پایین افزایش می&zwnj;یابد تا این که در مرکز اندکی از درجۀ حرارت سطح خورشید بالاتر می&zwnj;رود.</p>
<p style="direction:rtl">  هزار مایل بیرونی جرم زمین عمدتاً از انواع مختلف سنگها تشکیل شده است. عناصر فلزی متراکم&zwnj;تر و سنگین&zwnj;تر در زیر قرار دارند. در سراسر اعصار اولیه و پیش از وجود اتمسفر، کره در حالت مذاب و بسیار حرارت یافته&zwnj;اش آنقدر تقریباً سیال بود که فلزات سنگین&zwnj;تر به درون آن نشست می&zwnj;کردند. آنهایی که امروز نزدیک به سطح یافت می&zwnj;شوند مادۀ مترشحۀ آتشفشانهای باستان، جریانات بعدی و گستردۀ مذاب، و رسوبات اخیر شهابی را نمایندگی می&zwnj;کنند.</p>
<p style="direction:rtl">  پوستۀ بیرونی در حدود چهل مایل ضخامت داشت. این قشر بیرونی روی یک دریای مذاب از سنگ بازالت با ضخامت متغیر تکیه داشته و مستقیماً روی آن قرار داشت، یک لایۀ سیال از گدازۀ آتشفشان که تحت فشار بالا قرار داشت اما همیشه تمایل داشت که برای برابر ساختن فشارهای در حال تغییر سیاره&zwnj;ای در اینجا و آنجا جریان یابد، و از این رو تمایل داشت که پوستۀ زمین را باثبات سازد.</p>
<p style="direction:rtl">  حتی امروزه قاره&zwnj;ها روی این دریای غیرکریستالیزۀ تشک مانندِ سنگ بازالت مذاب به شناوری خود ادامه می&zwnj;دهند. اگر به خاطر این شرط محافظ نبود، زمین لرزه&zwnj;های شدیدتر عملاً کره را تا حد قطعه قطعه شدن تکان می&zwnj;دادند. زمین لرزه&zwnj;ها توسط لغزش و جابجایی پوستۀ جامد بیرونی ایجاد می&zwnj;شوند، و نه توسط آتشفشانها.</p>
<p style="direction:rtl">  لایه&zwnj;های مذاب آتشفشانیِ پوستۀ زمین هنگامی که سرد می&zwnj;شوند گرانیت را شکل می&zwnj;دهند. حد متوسط چگالی یورنشیا کمی بیش از پنج برابر و نیم چگالی آب است. چگالی گرانیت کمتر از سه برابر چگالی آب است. هستۀ مرکزی کرۀ زمین دوازده بار غلیظ&zwnj;تر از آب است.</p>
<p style="direction:rtl">  کف دریاها متراکم&zwnj;تر از زمینهای خشکی است، و این چیزی است که قاره&zwnj;ها را بر فراز آب نگاه می&zwnj;دارد. هنگامی که کف دریاها از سطح دریا بیرون می&zwnj;آیند، عمدتاً حاوی سنگ بازالت، یک شکلی از مواد مذاب آتشفشانی که بسیار از گرانیت زمینهای خشکی سنگین&zwnj;تر است، یافت می&zwnj;شوند. با تأکید مجدد، اگر قاره&zwnj;ها از کف اقیانوسها سبکتر نبودند، جاذبه لبه&zwnj;های اقیانوسها را به سوی زمین بالا می&zwnj;کشید، اما چنین پدیده&zwnj;هایی قابل مشاهده نیستند.</p>
<p style="direction:rtl">  وزن اقیانوسها نیز عاملی در افزایش فشار روی کف دریاها است. کف پایین&zwnj;تر اما نسبتاً سنگین&zwnj;تر اقیانوسها، به اضافۀ وزن آب روی آن، تقریباً مساوی وزن قاره&zwnj;های بالاتر اما بسیار سبکتر است. اما تمامی قاره&zwnj;ها تمایل به خزش به داخل اقیانوسها دارند. فشار قاره&zwnj;ای در سطوح هم&zwnj;کف اقیانوس در حدود 20٫000 پوند بر اینچ مربع است. یعنی این فشار یک زمین قاره&zwnj;ای است که 15٫000 فوت بالای کف اقیانوس قرار دارد. فشار آب در کف اقیانوس در حدود 5٫000 پوند بر اینچ مربع است. این تفاوت فشارها موجب سُر دادن قاره&zwnj;ها به سوی کف اقیانوسها می&zwnj;شود.</p>
<p style="direction:rtl">  فرو رفتگیِ ته اقیانوس در طول اعصار پیش از حیات، یک زمین قاره&zwnj;ای منفرد را به سمت بالا سوق داده بود، به ارتفاعی که فشار افقی آن موجب سُر خوردن لبه&zwnj;های شرقی، غربی، و جنوبی به سوی پایین، روی کفه&zwnj;های نیمه لزج مواد مذاب آتشفشانی تحتانی، و سپس به داخل آبهای اقیانوس آرام در محیط پیرامون شود. این امر چنان فشار قاره&zwnj;ای را به طول کامل جبران نمود که در ساحل شرقی این قارۀ باستانی آسیایی یک شکاف عریض رخ نداد، اما از آن هنگام آن کرانۀ شرقی روی پرتگاه اعماق اقیانوسی مجاور ثابت مانده است و آن را در معرض لغزش به سوی یک گور آبی قرار داده است.</p>
<div class="c1">
<h4 style="direction:rtl">6- دورۀ انتقال</h4></div>

<p style="direction:rtl">  450<em>٫000٫000 </em>سال پیش <em>گذار از حیات گیاهی به حیات حیوانی</em> صورت پذیرفت. این دگردیسی در آبهای کم عمق خلیجهای ایمن گرمسیری و مردابهای کرانه&zwnj;های گستردۀ قاره&zwnj;های در حال انفصال رخ داد. و این واقعه که تمامی آن ذاتی الگوهای اولیۀ حیات بود به تدریج به وقوع پیوست. مراحل گذرای بسیاری بین اشکال بدوی اولیۀ حیات گیاهی و ارگانیسمهای متمایز بعدی حیوانی وجود داشت. حتی امروزه کپکهای لیزابۀ دوران گذار هنوز پا برجا هستند، و آنها به سختی می&zwnj;توانند به عنوان گیاهان و یا به عنوان حیوانات طبقه&zwnj;بندی شوند.</p>
<p style="direction:rtl">  اگر چه تکامل زندگی گیاهی می&zwnj;تواند به سوی زندگی حیوانی ردیابی شود، و گر چه زنجیره&zwnj;ای درجه&zwnj;بندی شده از گیاهان و حیوانات که به طور تدریجی از ساده&zwnj;ترین به پیچیده&zwnj;ترین و پیشرفته&zwnj;ترین ارگانیسمها راه برده&zwnj;اند یافت شده&zwnj;اند، شما قادر نخواهید بود که چنین حلقه&zwnj;های ارتباطی میان تقسیمات بزرگ پادشاهی حیوانی یا میان بالاترین اقسام حیوانی پیش از انسان و اولین انسانهای نژادهای بشری پیدا کنید. این به اصطلاح &rdquo;حلقات مفقوده&ldquo; برای همیشه مفقود باقی خواهند ماند، به این دلیل ساده که هیچگاه وجود نداشتند.</p>
<p style="direction:rtl">  از دوره به دوره انواع اساساً نوینی از حیات حیوانی پا به عرصۀ وجود می&zwnj;نهند. آنها در نتیجۀ انباشت تدریجی تغییرات کوچک تکامل نمی&zwnj;یابند. آنها به صورت اقسام کامل و نوینی از حیات پدیدار می&zwnj;گردند، و <em>به صورت ناگهانی</em> ظاهر می&zwnj;شوند.</p>
<p style="direction:rtl">  ظهور <em>ناگهانی</em> انواع جدید و اقسام متنوع ارگانیسمهای زنده کاملاً بیولوژیک و اکیداً طبیعی می&zwnj;باشد. هیچ چیز فوق طبیعی به این جهشهای ژنتیکی مربوط نیست.</p>
<p style="direction:rtl">  حیات حیوانی در درجۀ صحیح شوری در اقیانوسها تکامل یافت، و نسبتاً ساده بود تا اجازه داده شود آبهای شور در بدنهای حیوانی حیات دریایی جریان یابند. اما وقتی که اقیانوسها انقباض یافته و درصد نمک به میزان زیاد افزایش یافت، همین حیوانات از این توان برخوردار گشتند که از شوری مایع بدنهای خود بکاهند، درست همانند آن ارگانیسمهایی که آموخته بودند با کسب توان حفظ درجۀ مناسب کلرید سدیم در مایع بدنهای خود از طریق تکنیکهای ماهرانۀ حفظ نمک، در آب شیرین زیست کنند.</p>
<p style="direction:rtl">  مطالعۀ فسیلهای زندگی دریایی که در صخره&zwnj;ها نهان است، تلاشهای اولیۀ انطباق این ارگانیسمهای بدوی را آشکار می&zwnj;سازد. گیاهان و حیوانات هرگز این تجارب تطبیق دهنده را متوقف نمی&zwnj;سازند. محیط همواره در حال تغییر است، و همیشه ارگانیسمهای زنده در تلاشند تا خود را با این نوسانات بی&zwnj;پایان وفق دهند.</p>
<p style="direction:rtl">  دستگاه فیزیولوژیک و ساختمان آناتومیک تمامی رسته&zwnj;های جدید حیات پاسخگوی عمل قانون فیزیکی می&zwnj;باشند، اما اعطای متعاقب ذهن هدیۀ ارواح یاور ذهن، در تطابق با ظرفیت ذاتی مغز است. ذهن در حالی که یک تکامل فیزیکی نیست، به طور کامل به ظرفیت مغز که با پیشرفتهای فیزیکی و تکاملی صرف فراهم می&zwnj;شود وابسته است.</p>
<p style="direction:rtl">  از طریق تناوبات تقریباً بی&zwnj;پایان دستیابیها و از دست دادنها، تعدیلات و تعدیلات مجدد، تمامی ارگانیسمهای زنده از دوره به دوره به پس و پیش در نوسانند. آنهایی که به وحدت کیهانی دست می&zwnj;یابند بقا می&zwnj;یابند، در حالی که آنهایی که به این هدف نمی&zwnj;رسند وجودشان متوقف می&zwnj;گردد.</p>
<div class="c1">
<h4 style="direction:rtl">7- کتاب تاریخ زمین شناسی</h4></div>

<p style="direction:rtl">  گروه عظیم سیستمهای سنگی که پوستۀ بیرونی کرۀ زمین را در طول عصر آغاز حیات یا عصر پروتوزوئیک در بر می&zwnj;گرفتند، اکنون در بسیاری نقاط در سطح زمین به چشم نمی&zwnj;خورند. و هنگامی که از زیر تمامی توده&zwnj;های اعصار بعد پدیدار شوند، فقط بقایای فسیل گیاهی و حیات بدوی اولیۀ حیوانی یافت خواهند شد. برخی از این سنگهای قدیمی&zwnj;ترِ در آب ته نشین شده با لایه&zwnj;های متعاقب در آمیخته&zwnj;اند، و گاهی اوقات آنها بقایای فسیلی برخی از اشکال پیشین&zwnj;تر حیات گیاهی را آشکار می&zwnj;سازند، حال آن که در بالاترین لایه&zwnj;ها گهگاهی ممکن است برخی از اشکال بدوی&zwnj;تر ارگانیسمهای اولیۀ دریایی - حیوانی یافت شوند. در بسیاری جاها این کهنه&zwnj;ترین لایه&zwnj;های چینه چینه شدۀ سنگی، که حاوی فسیلهای حیات اولیۀ دریایی، هم حیوانی و هم گیاهی، هستند ممکن است مستقیماً در روی سنگ قدیمی&zwnj;ترِ همسان یافت شوند.</p>
<p style="direction:rtl">  فسیلهای این عصر جلبکها، گیاهانِ مرجان مانند، پیش زیان بدوی، و ارگانیسمهای دوران گذار اسفنج مانند را شامل می&zwnj;شوند. اما فقدان چنین فسیلهایی در لایه&zwnj;های اولیۀ سنگی لزوماً ثابت نمی&zwnj;کند که موجودات زنده در هنگام رسوبشان در جاهای دیگر موجود نبودند. حیات در سراسر این ایام پیشین پراکنده بود و فقط به کندی بر روی سطح زمین گسترش یافت.</p>
<p style="direction:rtl">  سنگهای این عصر کهن اکنون در سطح زمین، یا بسیار نزدیک به سطح، بیش از حدود یک هشتم مساحت کنونی زمین هستند. ضخامت متوسط این سنگ دوران گذار، کهنه&zwnj;ترین لایه&zwnj;های چینه چینه شدۀ سنگی، در حدود یک و نیم مایل است. در برخی نقاط این سیستمهای کهن سنگی تا چهار مایل ضخامت دارند، اما بسیاری از لایه&zwnj;ها که به این عصر منتسب شده&zwnj;اند به دوران بعد تعلق دارند.</p>
<p style="direction:rtl">  در آمریکای شمالی این لایۀ سنگی کهن و بدوی حاوی فسیل در مناطق شرقی، مرکزی، و شمالی کانادا در سطح نمودار است. همچنین یک ستیغ منقطع شرقی - غربی این صخره موجود است که از پنسیلوانیا و کوههای باستانی اَدیراندَک در غرب تا میشیگان، ویسکانسین، و مینه&zwnj;سوتا امتداد می&zwnj;یابد. تیغه&zwnj;های دیگر از نیوفاندلند تا آلاباما و از آلاسکا تا مکزیک امتداد می&zwnj;یابند.</p>
<p style="direction:rtl">  صخره&zwnj;های این عصر در اینجا و آنجا در سراسر کره نمایان هستند، اما هیچیک همانند صخره&zwnj;های اطراف دریاچۀ سوپریور و در گرند کنیون از رودخانۀ کلرادو، جایی که این صخره&zwnj;های بدوی حاوی فسیل در چندین لایه موجودند، به آسانی قابل تفسیر نمی&zwnj;باشند. آنها به دگرگونیها و نوسانات سطحی آن ایام دوردست گواهی می&zwnj;دهند.</p>
<p style="direction:rtl">  این لایۀ سنگی، قدیمی&zwnj;ترین قشر حاوی فسیل در پوستۀ زمین، دچار چین و چروک و تا خوردگی شده، و در نتیجۀ دگرگونیهای ناشی از زمین لرزه&zwnj;ها و آتشفشانهای اولیه به طرز عجیبی در هم پیچیده شده است. جریانات مواد مذاب آتشفشانیِ این عصر، آهن، مس، و سرب زیادی در نزدیکی سطح سیاره بالا آورد.</p>
<p style="direction:rtl">  مکانهای کمی در زمین هستند که در آنها چنین فعالیتهایی بیش از درۀ سنت کرایکسِ ویسکانسین به طور بارز نمایان باشند. در این ناحیه یکصد و بیست و هفت بار به طور پی در پی مواد مذاب روی زمین جاری شدند، و به دنبال آن زیر آب رَوی و رسوب سنگها به وقوع پیوست. اگر چه امروزه دیگر بیشتر رسوبات فوقانی سنگی و جریان مواد مذاب منقطع وجود ندارد، و گر چه کف این سیستم در اعماق زمین مدفون است، با این وجود، در حدود شصت و پنج یا هفتاد عدد از این اسناد چینه چینه شدۀ متعلق به اعصار گذشته اکنون در معرض دید قرار دارند.</p>
<p style="direction:rtl">  در این اعصار اولیه هنگامی که زمین بسیاری در نزدیکی سطح آب قرار داشت، زیر آب رَوی و بیرون آمدنهای پی در پی بسیاری به وقوع پیوست. پوستۀ زمین تازه داشت به دورۀ بعدی ثبات نسبی خود وارد می&zwnj;گشت. حرکتهای مواج، بالا آمدنها و فرو رفتنهای رانش سابق قاره&zwnj;ای به کثرت زیر آب رفتنهای متناوب زمینهای بزرگ کمک می&zwnj;کرد.</p>
<p style="direction:rtl">  در طول این ایام حیات بدوی دریایی، مناطق گسترده&zwnj;ای از سواحل قاره&zwnj;ای از چند فوت تا نیم مایل در زیر دریاها فرو رفت. بیشتر سنگهای ماسه&zwnj;ای و جوش سنگهای پیشین نمایانگر انباشت رسوبی این سواحل باستانی می&zwnj;باشند. سنگهای رسوبی که به این چینه&zwnj;بندی پیشین تعلق دارند، مستقیماً روی آن لایه&zwnj;هایی که تاریخ آنها به بسیار دورتر از منشأ حیات و تا ظهور اولیۀ اقیانوس سراسری باز می&zwnj;گردد قرار دارند.</p>
<p style="direction:rtl">  برخی از لایه&zwnj;های بالایی این رسوبات گذرای سنگی حاوی مقادیر کمی از سنگ رس یا سنگ لوح تیره رنگ هستند. این امر حاکی از وجود کربن آلی می&zwnj;باشد و به وجود نیاکان آن اشکال حیات گیاهی که در طول عصر متعاقب کربنیفر یا زغال&zwnj;زا که در زمین گسترده بودند گواهی می&zwnj;دهد. بخش عمدۀ مس در این لایه&zwnj;های سنگی نتیجۀ رسوب آب است. برخی در شیارهای سنگهای قدیمی&zwnj;تر یافت می&zwnj;شود و عصارۀ آب راکد مردابهای برخی از سواحل باستانی محفوظ می&zwnj;باشند. معادن آهن آمریکای شمالی و اروپا در رسوبات و مواد دفعی که بخشاً در سنگهای قدیمی&zwnj;تر چینه چینه نشده و تا اندازه&zwnj;ای در این سنگهای چینه چینه شدۀ بعد متعلق به دوران گذار شکل&zwnj;یابی حیات قرار دارند واقع شده&zwnj;اند.</p>
<p style="direction:rtl">  این عصر شاهد گسترش حیات در سراسر آبهای دنیا می&zwnj;باشد. حیات دریایی به خوبی در یورنشیا برقرار گشته است. کف دریاهای کم عمق و پهناور واقع در خشکی به تدریج توسط یک رشد وافر و بارور گیاهی پوشیده می&zwnj;شود، ضمن این که آبهای سواحل با انبوه اشکال سادۀ حیات حیوانی درنوردیده می&zwnj;شوند.</p>
<p style="direction:rtl">  تمامی این ماجرا در درون صفحات فسیلی &rdquo;کتاب پهناور سنگی&ldquo; اسناد دنیا به صورتی گویا گفته شده است. و صفحات این سند عظیم بیولوژیک، اگر شما توان تفسیر آن را کسب نمایید، به طور حتم بیان کنندۀ حقیقت هستند. کف بسیاری از این اقیانوسهای باستانی اکنون به روی زمین بالا آمده&zwnj;اند، و رسوبات دوره اندر دورۀ آنان داستان مبارزات زندگی را در آن روزگاران آغازین برملا می&zwnj;سازند. آنچه که شاعر شما می&zwnj;گوید عیناً صحت دارد، &rdquo;گرد و غباری که روی آن گام می&zwnj;نهیم روزی زنده بود.&ldquo;</p>
<p style="direction:rtl">  [عرضه شده توسط عضوی از گروه حاملین حیات یورنشیا که اکنون مقیم سیاره است.]</p>
</body>
</html>
