<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 59 - عصر حیات دریایی در یورنشیا</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 59</h1>
</div>
<div class="c1">
<h3 style="direction:rtl">عصر حیات دریایی در یورنشیا</h3>
</div>

<p style="direction:rtl">  ما شروع تاریخ یورنشیا را چنین به حساب می&zwnj;آوریم که در حدود یک میلیارد سال پیش آغاز گشته و تا پنج دورۀ عمده امتداد یافته است:</p>

<p style="direction:rtl">  1- <em>عصر پیش از حیات</em> تا چهار صد و پنجاه میلیون سال اول، حدوداً از زمانی که سیاره به اندازۀ کنونی آن دست یافت، تا هنگام برقراری حیات ادامه می&zwnj;یابد. دانشجویان شما این دوره را به عنوان دوران <em>آرچئوزوئیک</em> نامیده&zwnj;اند.</p>
<p style="direction:rtl">  2- <em>عصر سرآغاز حیات</em> تا یکصد و پنجاه میلیون سال بعد امتداد می&zwnj;یابد. این دوره بین عصر پیشین پیش از حیات یا تحولات عمده و دورۀ بعدی حیات بسیار پیشرفته&zwnj;تر دریایی قرار دارد. این دوره برای پژوهشگران شما به عنوان دوران <em>پروتروزوئیک</em> شناخته شده است.</p>
<p style="direction:rtl">  3- <em>عصر حیات دریایی</em> دویست و پنجاه میلیون سال بعد را در بر می&zwnj;گیرد و برای شما به بهترین صورت به نام دوران <em>پالئوزوئیک</em> شناخته شده است.</p>
<p style="direction:rtl">  4- <em>عصر اولیۀ حیات در خشکی</em> تا یکصد میلیون سال بعد امتداد می&zwnj;یابد و به صورت دوران <em>مِسوزوئیک</em> شناخته شده است.</p>
<p style="direction:rtl">  5- <em>عصر پستانداران</em> پنجاه میلیون سال آخر را اشغال می&zwnj;کند. این عصر روزگاران اخیر به صورت دوران <em>سِنوزوئیک</em> شناخته شده است.</p>

<p style="direction:rtl">  بدین ترتیب عصر حیات دریایی در حدود یک چهارم تاریخ سیاره&zwnj;ای شما را می&zwnj;پوشاند. این عصر را می&zwnj;توان مجدداً به شش دورۀ طولانی تقسیم نمود، که هر یک توسط پیشرفتهای مشخص در قلمرو ژئولوژیک و محدودۀ بیولوژیک، هر دو، تعیین ویژگی می&zwnj;شود.</p>
<p style="direction:rtl">  به تدریج که این عصر آغاز می&zwnj;گردد، کف دریاها، فلات گستردۀ قاره&zwnj;ای زیر آب، و حوزه&zwnj;های بیشمار کم عمق نزدیک به ساحل با گیاهان فراوان پوشیده شده&zwnj;اند. پیش از این، اشکال ساده&zwnj;تر و بدوی حیات حیوانی از ارگانیسمهای گیاهی پیشین به وجود آمده&zwnj;اند، و ارگانیسمهای اولیۀ حیوانی به تدریج راه خود را در امتداد خطوط گستردۀ ساحلی سرزمینهای متعدد گشوده&zwnj;اند، تا این که بسیاری از دریاهای واقع در خشکی مملو از حیات بدوی دریایی گردند. از آنجایی که تعداد اندکی از این ارگانیسمهای اولیه دارای صدف بودند، تعداد چندان زیادی از آنان به صورت فسیل محفوظ نمانده&zwnj;اند. با این حال صحنه برای فصول آغازین آن &rdquo;کتاب سنگی&ldquo; بزرگ حفظ تاریخچۀ حیات که در طول اعصار بعد به طور مرتب بر زمین نهاده شد، فراهم شده است.</p>
<p style="direction:rtl">  قارۀ آمریکای شمالی در زمینۀ رسوبات حاوی فسیل متعلق به تمام عصر حیات دریایی به طرزی عالی غنی است. حتی اولین و قدیمی&zwnj;ترین لایه&zwnj;ها از طریق رسوبات گستردۀ فرسایشی که این دو مرحلۀ توسعۀ سیاره&zwnj;ای را به روشنی از هم جدا می&zwnj;سازد از لایه&zwnj;های بعدی دورۀ پیشین تفکیک شده&zwnj;اند.</p>
<div class="c1">
<h4 style="direction:rtl">1- حیات اولیۀ دریایی در دریاهای کم عمق<br />عصر تریلوبیتها</h4></div>

<p style="direction:rtl">  تا شروع این دورۀ نسبتاً آرام در سطح زمین، حیات به دریاهای گوناگون واقع در خشکی و خط ساحلی اقیانوس محدود شده است. با این وجود هنوز هیچ شکل از ارگانیسم متعلق به خشکی پدیدار نگشته است. حیوانات بدوی دریایی به خوبی مستقر شده&zwnj;اند و برای پیشرفت بعدی تکاملی آماده&zwnj;اند. آمیبها که در حوالی پایان دورۀ گذار پیشین ظهور نمودند نمونۀ بقا یافتگان این مرحلۀ آغازین حیات حیوانی می&zwnj;باشند.</p>
<p style="direction:rtl">  400<em>٫000٫000 </em>سال پیش حیات دریایی، گیاهی و حیوانی، هر دو، نسبتاً به خوبی در تمامی دنیا پخش شده است. آب و هوای دنیا اندکی گرمتر و یکنواختر می&zwnj;شود. کرانه&zwnj;های قاره&zwnj;های گوناگون، به ویژه آمریکای شمالی و جنوبی دچار یک سیل زدگی عمومی می&zwnj;شوند. اقیانوسهای جدیدی ظاهر می&zwnj;شوند، و احجام قدیمی&zwnj;تر آب بسیار بزرگ می&zwnj;شوند.</p>
<p style="direction:rtl">  اکنون برای اولین بار زندگی گیاهی به آرامی بر روی زمین گسترش می&zwnj;یابد و به زودی در انطباق با یک زیستگاه غیردریایی پیشرفت قابل ملاحظه&zwnj;ای می&zwnj;کند.</p>
<p style="direction:rtl">  <em>ناگهان </em>و بدون طبقه&zwnj;بندی تباری اولین حیوانات چند سلولی ظاهر می&zwnj;شوند. تریلوبیتها تکامل یافته&zwnj;اند و برای مدتها دریاها را تحت سیطرۀ خود قرار می&zwnj;دهند. از نقطه نظر حیات دریایی این عصر تریلوبیتها است.</p>
<p style="direction:rtl">  در قسمت بعدیِ این قطعه زمان، بیشترِ شمال آمریکا و اروپا از دریا بیرون آمد. پوستۀ زمین موقتاً ثبات یافت. کوهها، یا زمینهای مرتفع در امتداد سواحل اقیانوسهای اطلس و آرام در وست ایندیز و در جنوب اروپا سر برکشیدند. تمامی ناحیۀ کارائیب بسیار مرتفع گشت.</p>
<p style="direction:rtl">  390<em>٫000٫000 </em>سال پیش زمین هنوز مرتفع بود. در قسمتهایی از شرق و غرب آمریکا و غرب اروپا لایه&zwnj;های سنگی که در طول این ایام در زمین قرار گرفتند ممکن است پیدا شوند، و اینها قدیمی&zwnj;ترین سنگهایی هستند که حاوی فسیلهای تریلوبیت می&zwnj;باشند. بسیاری خلیجهای انگشت مانند دراز وجود داشتند که در میان توده&zwnj;های خشکی زمین راه یافته بودند. این سنگهای حاوی فسیل در این زمینها فرو نشسته&zwnj;اند.</p>
<p style="direction:rtl">  ظرف چند میلیون سال اقیانوس آرام به قاره&zwnj;های آمریکا شروع به تهاجم نمود. نشست زمین عمدتاً به سبب تعدیل پوستۀ زمین بود، گر چه گسترش جانبی زمین، یا خزش قاره&zwnj;ای نیز یک عامل بود.</p>
<p style="direction:rtl">  380<em>٫000٫000 </em>سال پیش آسیا داشت نشست می&zwnj;کرد، و تمامی قاره&zwnj;های دیگر داشتند یک پدیداری کوتاه مدت را تجربه می&zwnj;کردند. اما همینطور که این دوره به جلو رفت، اقیانوس نوظهور اطلس در تمامی خطوط مجاور ساحلی پیشروی گسترده&zwnj;ای نمود. دریاهای شمال اطلس یا وابسته به قطب شمال در آن هنگام به آبهای خلیج جنوب متصل بودند. وقتی که این دریای جنوبی به باریکۀ طولانی آپالاچیا وارد شد موجهای آن بر فراز ناحیۀ شرقی در برابر کوههایی که به بلندی کوههای آلپ بودند شکست، اما به طور کلی قاره&zwnj;ها سرزمینهای پست غیرجالب توجهی بودند و به کلی فاقد زیبایی خوش منظره بودند.</p>
<p style="direction:rtl">  رسوبات این اعصار از چهار گونه&zwnj;اند:</p>

<p style="direction:rtl">  1- جوش سنگها &mdash; موادی که در مجاورت خطوط ساحلی نشست کرده بودند.</p>
<p style="direction:rtl">  2- ماسه سنگها &mdash; رسوباتی که در آب کم عمق صورت گرفتند، اما در جایی که موجها برای جلوگیری از نشست گِل کافی بودند.</p>
<p style="direction:rtl">  3- سنگهای رس &mdash; رسوباتی که در آب عمیق&zwnj;تر و ساکن&zwnj;تر به وجود آمده بودند.</p>
<p style="direction:rtl">  4- سنگ آهک &mdash; شامل رسوبات صدفهای تریلوبیت در آب عمیق.</p>

<p style="direction:rtl">  فسیلهای تریلوبیت این ایام همسانیهای اساسی مشخصی را عرضه می&zwnj;دارند که مضافاً از تنوعات بارزی برخوردارند. حیوانات اولیه&zwnj;ای که از سه کاشت اولیۀ حیات به وجود آمدند از خصوصیات ویژه&zwnj;ای برخوردار بودند. آنهایی که در نیمکرۀ غربی ظهور یافتند، از آنهایی که متعلق به گروه اروپایی - آسیایی و نوع استرالیایی یا استرالیایی - قطب جنوبی بودند اندکی متفاوت بودند.</p>
<p style="direction:rtl">  370<em>٫000٫000 </em>سال پیش زیر آب روی عظیم و تقریباً کامل آمریکای شمالی و جنوبی به وقوع پیوست و به دنبال آن آفریقا و استرالیا نیز به زیر آب فرو رفتند. تنها برخی از قسمتهای آمریکای شمالی بر فراز این دریاهای کم عمق مربوط به دوران کامبرین باقی ماندند. پنج میلیون سال بعد، دریاها در مقابل زمینِ در حال بالا روی در حال عقب نشینی بودند. و تمامی این پدیدۀ فرو روی و بالا روی زمین غیرنمایان بود و طی میلیونها سال به آرامی رخ می&zwnj;داد.</p>
<p style="direction:rtl">  لایه&zwnj;های تریلوبیت حاوی فسیل این دوره در اینجا و آنجا در سراسر تمامی قاره&zwnj;ها به استثنای آسیای مرکزی رخ می&zwnj;نمایانند. در بسیاری نواحی این سنگها افقی هستند، اما در کوهها به دلیل فشار و تاخوردگی مورب و کج و معوج می&zwnj;باشند. و چنین فشاری در بسیاری جاها مشخصۀ اولیۀ این رسوبات را تغییر داده است. ماسه سنگ به کوارتز تبدیل گشته، سنگ رس به سنگ لوح تغییر یافته، حال آن که سنگ آهک به سنگ مرمر تبدیل شده است.</p>
<p style="direction:rtl">  360<em>٫000٫000 </em>سال پیش زمین هنوز در حال بالاروی بود. آمریکای شمالی و جنوبی به خوبی بالا بودند. غرب اروپا و جزایر بریتانیا در حال پدیدار شدن بودند، به استثنای قسمتهایی از ویلز که عمیقاً در زیر آب قرار داشت. طی این اعصار لایه&zwnj;های بزرگی از یخ وجود نداشتند. رسوبات فرضی دوران یخبندان که در رابطه با این لایه&zwnj;ها در اروپا، آفریقا، چین، و استرالیا ظاهر گشتند به سبب کوههای منفرد یخ یا به علت جابجایی واریزۀ یخرودهای متعلق به دوران بعد می&zwnj;باشند. آب و هوای دنیا اقیانوسی بود، نه قاره&zwnj;ای. دریاهای جنوبی در آن هنگام نسبت به حال گرمتر بودند، و به سوی شمال در ورای آمریکای شمالی تا نواحی قطبی امتداد می&zwnj;یافتند. جریان گلف استریم روی قسمت مرکزی آمریکای شمالی جاری بود، و با تغییر مسیر به سوی شرق، سواحل گرینلند را شستشو داده و گرما می&zwnj;بخشید، و آن قارۀ اکنون پوشیده از یخ را به یک بهشت راستین گرمسیری تبدیل می&zwnj;کرد.</p>
<p style="direction:rtl">  حیات دریایی بسیار شبیه دنیای آن سو بود و شامل خزه&zwnj;های دریایی، ارگانیسمهای تک سلولی، اسفنجهای ساده، تریلوبیتها، و سایر سخت پوستان &mdash; میگوها، خرچنگها، و لابسترها &mdash; می&zwnj;شد. سه هزار نوع مختلف بازوپایان در پایان این دوره ظاهر شدند، که فقط دویست نوع آنها بقا یافته&zwnj;اند. این حیوانات نمایانگر تنوع حیات اولیه می&zwnj;باشند که تا زمان کنونی عملاً بدون تغییر باقی مانده است.</p>
<p style="direction:rtl">  اما تریلوبیتها مخلوقات زندۀ غالب بودند. آنها حیواناتی دارای جنسیت بودند و در بسیاری اشکال وجود داشتند. آنها که شناگران ضعیفی بودند به کندی در آب شناور مانده یا در امتداد کف دریاها می&zwnj;خزیدند، و هنگامی که توسط دشمنان بعدها ظهور یافتۀ خود مورد حمله واقع می&zwnj;شدند به حالت دفاعی چنبره می&zwnj;زدند. آنها از دو اینچ تا یک فوت رشد کرده و به صورت چهار گروه مشخص تکوین یافتند: گوشتخواران، گیاهخواران، همه چیز خواران، و &rdquo;گِل خواران&ldquo;. توانایی گروه آخر که عمدتاً از طریق مادۀ غیرارگانیک به حیات خود ادامه می&zwnj;دادند &mdash; از آنجا که آخرین حیوان چند سلولی بودند که از این توان برخوردار بودند &mdash; افزایش زیاد و بقای طولانی آنها را روشن می&zwnj;سازد.</p>
<p style="direction:rtl">  این تصویر بیولوژیک یورنشیا در پایان آن دورۀ طولانی تاریخ دنیا بود و پنجاه میلیون سال را در بر می&zwnj;گرفت. این دوره توسط زمین شناسان شما به عنوان <em>دوران </em>کامبرین تعیین شده است.</p>
<div class="c1">
<h4 style="direction:rtl">2- اولین مرحلۀ سیل قاره&zwnj;ای<br />عصر حیوان بی&zwnj;مهره</h4></div>

<p style="direction:rtl">  پدیدۀ دوره&zwnj;ای مرتفع شدن و فرو رفتن زمین، ویژۀ این ایام، تماماً تدریجی و غیرنمایان بود، و با عمل آتشفشانی کمی همراه بوده و یا اصلاً نبود. در سراسر تمامی این مرتفع شدن&zwnj;ها و فرو رویهای پی در پی زمین، قارۀ آسیایی مادر از تاریخی مشابه با سایر خشکیهای زمین به طور کامل برخوردار نگشت. او سیل زدگیهای بسیاری را به طور ویژه در تاریخ اولیۀ خود تجربه نمود، و ابتدا در یک سو و سپس به سوی دیگر دچار فرو روی گردید، اما این قاره رسوبات صخره&zwnj;ای هماهنگی را که ممکن است در سایر قاره&zwnj;ها کشف شوند عرضه نمی&zwnj;دارد. در روزگاران اخیر آسیا باثبات&zwnj;ترین قارۀ تمامی توده&zwnj;های خشکی بوده است.</p>
<p style="direction:rtl">  350<em>٫000٫000 </em>سال پیش ناظر آغاز دورۀ بزرگ سیل تمامی قاره&zwnj;ها به استثنای آسیای مرکزی بود. توده&zwnj;های زمین مکرراً با آب پوشیده شدند. فقط نواحی مرتفع ساحلی بر فراز این دریاهای کم عمق ولی گستردۀ در حال نوسان واقع در خشکی باقی ماندند. سه سیل بزرگ این دوره را تعیین ویژگی می&zwnj;نمود، اما پیش از این که پایان پذیرد قاره&zwnj;ها مجدداً سر بر افراشتند، و مجموع پدیداری زمین پانزده درصد بیش از آنچه اکنون هست بود. ناحیۀ کارائیب بسیار مرتفع بود. این دوره به خوبی در اروپا تعیین نشده است، زیرا نوسانات زمین کمتر بودند، در حالی که عمل آتشفشانی پایدارتر بود.</p>
<p style="direction:rtl">  340<em>٫000٫000 </em>سال پیش فرو روی گستردۀ دیگری به جز در آسیا و استرالیا در خشکی به وقوع پیوست. آبهای اقیانوسهای دنیا عموماً یکپارچه بودند. این یک عصر بزرگ سنگ آهک بود و مقدار زیادی از سنگ آن با جلبکهای آهکی پنهان بنا شده بود.</p>
<p style="direction:rtl">  چند میلیون سال بعد از آن بخشهای بزرگی از قاره&zwnj;های آمریکا و اروپا از میان آب شروع به پدیداری کردند. در نیمکرۀ غربی فقط یک بازوی اقیانوس آرام روی مکزیک و نواحی کوه راکی کنونی باقی ماند، اما نزدیک به پایان این دوره سواحل اقیانوسهای اطلس و آرام مجدداً شروع به نشست کردند.</p>
<p style="direction:rtl">  330<em>٫000٫000 </em>سال پیش آغاز یک دوره زمان نسبتاً آرام را در سراسر دنیا نشان می&zwnj;کند، با زمین بسیاری که دوباره بر فراز آب قرار داشت. تنها استثنا برای این دوران سلطۀ آرامش خاکی، فوران آتشفشان بزرگ آمریکای شمالی در شرق کنتاکی، یکی از بزرگترین فعالیتهای منفرد آتشفشانی که دنیا تاکنون شناخته است بود. خاکسترهای این آتشفشان پانصد مایل مربع و عمق پانزده تا بیست فوت را پوشانید.</p>
<p style="direction:rtl">  320<em>٫000٫000 </em>سال پیش سومین سیل عمدۀ متعلق به این دوره رخ داد. آبهای این سیل، ضمن این که در جهتهای بسیار در تمامی قاره&zwnj;های آمریکا و اروپا هر چه بیشتر گسترش می&zwnj;یافت، تمامی زمینی را که سیل بزرگ پیشین زیر آب فرو برده بود تحت پوشش قرار داد. شرق آمریکای شمالی و غرب اروپا بین 10٫000 تا 15٫000 فوت زیر آب قرار داشت.</p>
<p style="direction:rtl">  310<em>٫000٫000 </em>سال پیش توده&zwnj;های خشکی دنیا، به استثنای قسمتهای جنوبی آمریکای شمالی، دوباره به خوبی بالا بودند. مکزیک پدیدار گردید، و بدین ترتیب دریای خلیج که از آن هنگام هویت خود را حفظ نموده است ایجاد گردید.</p>
<p style="direction:rtl">  حیات این دوره به تکامل خویش ادامه می&zwnj;دهد. دنیا یکبار دیگر ساکت و نسبتاً آرام است. آب و هوا معتدل و یکنواخت باقی می&zwnj;ماند. گیاهان زمینی بیشتر و بیشتر از سواحل دریا فاصله می&zwnj;گیرند. الگوهای حیات به خوبی تکوین یافته&zwnj;اند، گر چه فسیلهای گیاهیِ اندکی از این روزگاران یافت می&zwnj;شوند.</p>
<p style="direction:rtl">  این عصر بزرگ تکامل ارگانیسمی فردی حیوانی بود، گر چه بسیاری از تغییرات اساسی نظیر گذار از گیاه به حیوان قبلاً به وقوع پیوسته بود. جانداران گیاهی تا نقطه&zwnj;ای تکامل یافتند که هر نوع از حیات تحت طبقه&zwnj;بندی مهره داران در فسیلهای آن سنگهایی که در طول این ایام بر زمین نقش بستند ارائه گردید. اما تمامی این حیوانات، ارگانیسمهای دریایی بودند. هیچ حیوان زمینی هنوز پدیدار نگشته بود، به استثنای تعداد معدودی از انواع کرمها که در امتداد سواحل دریا در زمین نقب زده بودند، و گیاهان زمینی نیز هنوز در سراسر قاره&zwnj;ها گسترش نیافته بودند. هنوز وجود دی&zwnj;اکسید کربن بسیار زیاد در هوا اجازۀ وجود استنشاق کنندگان از هوا را نمی&zwnj;داد. اساساً تمامی حیوانات به جز برخی از حیوانات بدوی&zwnj;تر برای وجود خویش به طور مستقیم یا غیرمستقیم به زندگی گیاهی وابسته&zwnj;اند.</p>
<p style="direction:rtl">  تریلوبیتها هنوز به چشم می&zwnj;خوردند. این حیوانات کوچک در دهها هزار شکل وجود داشتند و نیاکان سخت پوستان امروزی بودند. برخی از تریلوبیتها از بیست و پنج تا چهار هزار چشم بسیار کوچک داشتند. سایرین چشمان نارس داشتند. همینطور که این دوره به پایان رسید، تریلوبیتها با چندین شکل از جانوران بی&zwnj;مهره در سلطۀ بر دریاها سهیم بودند. اما آنها در طول آغاز دورۀ بعد به کلی نابود شدند.</p>
<p style="direction:rtl">  جلبکهایی که از خود آهک ترشح می&zwnj;کردند در همه جا گسترده بودند. هزاران نوع از نیاکان اولیۀ مرجانها وجود داشتند. کرمهای دریایی فراوان بودند، و تنوعات بسیاری از چترهای دریایی وجود داشتند که از آن هنگام تاکنون از بین رفته&zwnj;اند. مرجانها و انواع بعدی اسفنجها پدیدار گشتند. جانوران پا به سر به خوبی تکامل یافته بودند، و به صورت نوتیلوس مرواریدی، اختاپوس، سپیداج، و ماهی مرکب بقا یافته بودند.</p>
<p style="direction:rtl">  انواع بسیاری از حیوانات صدف&zwnj;دار وجود داشتند، اما در آن هنگام صدفهای آنان همچون اعصار بعد برای مقاصد تدافعی مورد نیاز نبودند. جانوران شکم پا در آبهای دریاهای کهن حضور داشتند، و شامل حلزونهای تک صدفی پرما، صدفهای پیرابند، و حلزونها می&zwnj;شدند. جانوران دولایی شکم پا از میان میلیونها سال گذر کرده&zwnj;اند، بسیار به همان شکلی که در آن هنگام وجود داشتند، و شامل ماسکلها، کلمها، اویسترها، و اِسکالوپها می&zwnj;شوند. ارگانیسمهای پشت صدفی نیز تکامل یافتند، و این بازو پایان در آبهای کهن درست به همان شکلی که امروز وجود دارند زندگی می&zwnj;کردند؛ آنها حتی از مکانیسمهای مَفصلی، شکافدار، و انواع دیگر ترتیبات تدافعی خود برخوردار بودند.</p>
<p style="direction:rtl">  بدین ترتیب داستان تکاملی دومین دورۀ بزرگ حیات دریایی که برای زیست شناسان شما به عنوان <em>اُردُویشیَن</em> شناخته شده است پایان می&zwnj;پذیرد.</p>
<div class="c1">
<h4 style="direction:rtl">3- مرحلۀ دوم سیلابهای بزرگ<br />دورۀ مرجانها &mdash; عصر بازوپایان</h4></div>

<p style="direction:rtl">  300<em>٫000٫000 </em>سال پیش دورۀ بزرگ دیگری از زیر آب رَوی زمین آغاز گشت. فرارَوی دریاهای باستانی دوران سیلورین به سوی جنوب و شمال احاطه ساختن بیشتر اروپا و شمال آمریکا را آماده نمود. زمین به اندازۀ زیادی از سطح دریا بالا نرفته بود. از این رو در حول و حوش خطوط ساحلی ته&zwnj;نشینی زیادی رخ نداد. دریاها مملو از حیات آهکی - صدفی بودند، و سقوط این صدفها به کف دریا تدریجاً لایه&zwnj;های بسیار ضخیمی از سنگ آهک ایجاد نمود. این اولین ته&zwnj;نشینی گستردۀ سنگ آهک می&zwnj;باشد، و عملاً تمامی اروپا و شمال آمریکا را در بر می&zwnj;گیرد، اما فقط در مکانهای اندکی در سطح زمین ظاهر می&zwnj;شود. ضخامت این لایۀ صخره&zwnj;ای کهن به حدود یک هزار فوت بالغ می&zwnj;شود، اما بسیاری از این رسوبات از آن هنگام تاکنون از طریق خم شدن، بالا آمدگی شدید زمین، و گسستگی، به حد زیادی کج و معوج شده&zwnj;اند، و بسیاری به کوارتز، سنگ رس، و سنگ مرمر تبدیل گشته&zwnj;اند.</p>
<p style="direction:rtl">  هیچ سنگ آتش یا گدازۀ آتشفشانی در لایه&zwnj;های سنگی این دوره یافت نمی&zwnj;شود، به استثنای آنهایی که متعلق به آتشفشانهای بزرگ جنوب اروپا و شرق ایالت مِین و جریانات مذاب آتشفشانی استان کِبِک می&zwnj;باشند. عمل آتشفشانی به حد زیادی سپری شده بود. این اوج رسوبات عظیم آب بود؛ مقدار کمی کوه سازی رخ می&zwnj;داد، و یا این که از آن خبری نبود.</p>
<p style="direction:rtl">  290<em>٫000٫000 </em>سال پیش دریا به حد زیادی از قاره&zwnj;ها عقب کشیده بود، و کف اقیانوسهای اطراف در حال نشست بود. توده&zwnj;های زمین به اندازۀ اندکی تغییر نمودند، تا این که دوباره به زیر آب فرو رفتند. حرکات اولیۀ کوههای تمامی قاره&zwnj;ها داشت شروع می&zwnj;شد، و بزرگترین این دگرگونیهای پوسته&zwnj;ای، هیمالیای آسیا و کوههای بزرگ اسکاتلند بودند که از ایرلند تا اسکاتلند و تا اِسپیتزبرگن امتداد می&zwnj;یافتند.</p>
<p style="direction:rtl">  در رسوبات این عصر است که مقادیر زیادی گاز، نفت، روی، و سرب یافت می&zwnj;شود. نفت و گاز از انباشتهای عظیم مادۀ گیاهی و حیوانی از زمان زیر آب رَوی قبلی زمین به دوران بعد انتقال یافته، در حالی که رسوبات معدنی نمایانگر ته&zwnj;نشینی احجام راکد آب می&zwnj;باشند. بسیاری از رسوبات سنگهای نمکی به این دوره تعلق دارند.</p>
<p style="direction:rtl">  تریلوبیتها به سرعت تقلیل یافتند، و مرکز صحنه توسط نرم تنان بزرگتر یا جانوران پا به سر اشغال گردید. این حیوانات تا درازای پانزده فوت و پهنای یک فوت رشد کردند و حکمرانان دریاها گشتند. این نوع از حیوانات<em> به طور ناگهانی</em> ظاهر شدند و بر حیات دریایی سلطه یافتند.</p>
<p style="direction:rtl">  فعالیت بزرگ آتشفشانی این عصر در ناحیۀ اروپا بود. برای میلیونها میلیون سال چنین فورانات شدید و گسترده آنطور که در اطراف ناحیۀ باریک مدیترانه و به ویژه در همسایگی جزایر بریتانیا رخ داد به وقوع نپیوسته بود. این جریان مواد مذاب آتشفشانی امروزه در ناحیۀ جزایر بریتانیا به صورت لایه&zwnj;های متناوب گدازه&zwnj;های آتشفشانی و تخته سنگ با ضخامت 25٫000 فوت ظاهر می&zwnj;شود. این تخته سنگها توسط جریانات متناوب گدازه&zwnj;های آتشفشانی که بر روی کف کم عمق دریا پخش شدند بر زمین نهاده شدند، و بدین ترتیب میان رسوبات سنگی پراکنده شدند، و تمامی این متعاقباً بر فراز سطح دریا واقع شد. زمین لرزه&zwnj;های شدید در شمال اروپا به ویژه در اسکاتلند به وقوع پیوست.</p>
<p style="direction:rtl">  آب و هوای اقیانوس معتدل و یکنواخت باقی ماند و دریاهای گرم، سواحل سرزمینهای قطبی را شستشو دادند. فسیلهای بازوپایان و سایر اشکال حیات دریایی ممکن است در این رسوبات تا قطب شمال پیدا شوند. شکم پایان، بازوپایان، اسفنجها، و مرجانهای آبسنگ ساز به تکثیر ادامه دادند.</p>
<p style="direction:rtl">  پایان این دوره شاهد دومین پیشروی دریاهای دوران سیلورین به همراه در هم آمیختن دیگر آبهای اقیانوسهای جنوبی و شمالی می&zwnj;باشد. پا به سران حیات دریایی را تحت سلطۀ خویش دارند، حال آن که اشکال مربوط حیات به طور تدریجی پدیدار گشته و متمایز می&zwnj;شوند.</p>
<p style="direction:rtl">  280<em>٫000٫000 </em>سال پیش قاره&zwnj;ها به اندازۀ زیادی از دومین سیلابهای سیلورین بیرون آمده بودند. رسوبات صخره&zwnj;ای این زیر آب رَوی در شمال آمریکا به عنوان سنگ آهک نیاگارا شناخته می&zwnj;شوند، زیرا این لایۀ صخره&zwnj;ای است که آبشار نیاگارا روی آن جاری است. این لایۀ سنگی از کوههای شرقی تا ناحیۀ درۀ میسی&zwnj;سیپی امتداد می&zwnj;یابد، اما به جز به سمت جنوب، بیشتر به سوی غرب امتداد نمی&zwnj;یابد. چندین لایه بر روی کانادا، قسمتهایی از آمریکای جنوبی، استرالیا، و بیشتر اروپا امتداد می&zwnj;یابد و حد متوسط ضخامت این زیرچینۀ نیاگارا در حدود ششصد فوت می&zwnj;باشد. بلافاصله بر روی ته&zwnj;نشست نیاگارا، در بسیاری نواحی مجموعه&zwnj;ای از جوش سنگ، سنگ رس، و سنگ نمک را می&zwnj;توان یافت. این انباشت ثانویۀ رسوبات می&zwnj;باشد. این نمک در مردابهای بزرگی که به طور متناوب به سمت دریا گشوده شده و سپس قطع شدند ته&zwnj;نشین گردید، به طوری که با رسوب نمک، به همراه مواد دیگری که در محلول نگاه داشته شده بودند، تبخیر رخ داد. در برخی نواحی این لایه&zwnj;های سنگی نمک هفتاد فوت ضخامت دارند.</p>
<p style="direction:rtl">  آب و هوا یکنواخت و معتدل است، و فسیلهای دریایی در نواحی قطب شمال بر زمین نهاده شدند. اما تا پایان این دوره دریاها آنقدر به حد زیاد شور هستند که حیات کمی بقا می&zwnj;یابد.</p>
<p style="direction:rtl">  در حوالی پایان زیر آب روی دوران پایانی سیلورین، آنطور که توسط رسوبات سوسنی شکل سنگ آهک نمایان است، تعداد خارپوستان &mdash; سوسنهای سنگی آبی &mdash; به اندازۀ زیادی افزایش می&zwnj;یابد. تریلوبیتها تقریباً از میان رفته&zwnj;اند، و جانوران نرم تن به پادشاهی خود بر دریاها ادامه می&zwnj;دهند. ساختار مرجان - آبسنگ به قدر زیادی افزایش می&zwnj;یابد. در طی این عصر در مناطق مساعدتر ابتدا عقربهای بدوی آبی پدیدار می&zwnj;شوند. به زودی بعد از آن، و <em>به طور ناگهانی</em> عقربهای واقعی &mdash; استنشاق کنندگان واقعی هوا &mdash; ظاهر می&zwnj;شوند.</p>
<p style="direction:rtl">  این تحولات سومین دورۀ حیات دریایی را خاتمه داده و بیست و پنج میلیون سال را می&zwnj;پوشاند و برای پژوهشگران شما به عنوان <em>دورۀ سیلوریَن</em> شناخته شده است.</p>
<div class="c1">
<h4 style="direction:rtl">4- مرحلۀ بزرگ پدیداری زمین<br />دورۀ حیات گیاهی در زمین<br />عصر ماهیان</h4></div>

<p style="direction:rtl">  در پیکار طولانی میان زمین و آب، برای مدتهای طویل دریا به طور نسبی پیروز بوده است، اما روزگاران پیروزی زمین درست در پیش است. و رانشهای قاره&zwnj;ای هنوز جلو نرفته&zwnj;اند، اما گاهی اوقات عملاً تمامی زمینهای کرۀ زمین از طریق باریکه&zwnj;های آبی و پلهای زمینی به هم متصل هستند.</p>
<p style="direction:rtl">  به تدریج که زمین از آخرین سیلاب دوران سیلوریَن بیرون می&zwnj;آید، یک دورۀ مهم در تکامل دنیا و تکوین حیات به پایان می&zwnj;رسد. این طلیعۀ یک عصر نوین در کرۀ زمین است. منظرۀ عریان و غیرجذاب ایام پیشین با سرسبزی خرم پوشانیده می&zwnj;شود، و اولین جنگلهای باشکوه به زودی پدیدار خواهند گشت.</p>
<p style="direction:rtl">  حیات دریایی این عصر به سبب جدایی انواع اولیه، بسیار متنوع بود، اما بعدها تمامی این انواع مختلف در هم آمیخته و به صورت مشترک زیست می&zwnj;کردند. جانوران بازوپا در همان اوایل به نقطۀ اوج تکامل خود رسیده و بندپایان جانشین آنان شدند، و سرخابها برای اولین بار ظاهر شدند. اما بزرگترین رویداد ظهور ناگهانی خانوادۀ ماهی بود. این عصر ماهیان گشت، آن دورۀ تاریخ دنیا که با نوع حیوان <em>مهره&zwnj;دار</em> تعیین ویژگی می&zwnj;شد.</p>
<p style="direction:rtl">  270<em>٫000٫000 </em>سال پیش قاره&zwnj;ها همگی بر فراز آب قرار داشتند. در میلیونها میلیون سال این چنین زمین فراوانی در یک زمان بر فراز آب قرار نداشت. این یکی از بزرگترین ادوار پدیداری زمین در تمامی تاریخ دنیا بود.</p>
<p style="direction:rtl">  پنج میلیون سال بعد سرزمینهای آمریکای شمالی و جنوبی، اروپا، آفریقا، شمال آسیا، و استرالیا برای مدت کوتاهی دچار سیل زدگی شدند. در آمریکای شمالی زیر آب روی زمین گهگاهی تقریباً کامل می&zwnj;شد و لایه&zwnj;های سنگ آهک حاصل از آن ضخامتی به اندازۀ 500 تا 5٫000 فوت دارند. این دریاهای گوناگون متعلق به دوران دِوُن در ابتدا در یک جهت و سپس در جهت دیگر امتداد یافتند، طوری که دریای پهناور داخلی آمریکای شمالی وابسته به قطب شمال از طریق شمال کالیفرنیا به سوی اقیانوس آرام یک مسیر خروجی پیدا نمود.</p>
<p style="direction:rtl">  260<em>٫000٫000 </em>سال پیش نزدیک به پایان این دورۀ فرو رفتگی زمین، قسمتی از شمال آمریکا با دریاهایی که با آبهای اقیانوس آرام، اطلس، قطب شمال، و خلیج ارتباطی همزمان داشتند پوشیده گشت. میانگین ضخامت رسوبات این مراحل بعدی اولین سیل دوران دِوُن در حدود یک هزار فوت می&zwnj;باشد. آبسنگهای مرجانی که این ایام را تعیین ویژگی می&zwnj;نمایند نمایانگر این هستند که دریاهای واقع در خشکی زلال و کم عمق بودند. چنین رسوبات مرجانی در کناره&zwnj;های رودخانۀ اوهایو در نزدیکی لویی ویل، کنتاکی، نمایانند، و در حدود یکصد فوت ضخامت دارند و شامل بیش از دویست نوع مختلف می&zwnj;باشند. این ساختارهای مرجانی تا کانادا و شمال اروپا و تا نواحی قطب شمال امتداد می&zwnj;یابند.</p>
<p style="direction:rtl">  به دنبال این زیر آب رویها بسیاری از خطوط ساحلی به میزان قابل ملاحظه&zwnj;ای مرتفع شدند، طوری که رسوبات پیشین با گِل و سنگ رس پوشیده شدند. همچنین یک لایۀ قرمز ماسه سنگ وجود دارد که مشخص کنندۀ یکی از رسوبات متعلق به دوران دِوُن می&zwnj;باشد، و این لایۀ قرمز روی بیشتر سطح کرۀ زمین وسعت یافته و در شمال و جنوب آمریکا، اروپا، روسیه، چین، آفریقا، و استرالیا پیدا می&zwnj;شود. چنین رسوبات قرمز رنگ حاکی از شرایط بایر و نیمه بایر می&zwnj;باشند، اما آب و هوای این دوره هنوز معتدل و یکنواخت بود.</p>
<p style="direction:rtl">  در سراسر تمامی این دوره سرزمین جنوب شرقی جزیرۀ سین سیناتی کاملاً بالای آب باقی ماند. اما بخش عمدۀ غرب اروپا به علاوۀ جزایر بریتانیا زیر آب فرو رفتند. در ویلز، آلمان، و سایر نقاط اروپا سنگهای دوران دِوُن 20٫000 فوت ضخامت دارند.</p>
<p style="direction:rtl">  250<em>٫000٫000 </em>سال پیش شاهد ظهور خانوادۀ ماهیان، مهره داران، یکی از مهمترین مراحل در کل تکامل پیش از انسان بود.</p>
<p style="direction:rtl">  بندپایان، یا سخت پوستان، نیاکان اولین مهره داران بودند. پیش قراولان خانوادۀ ماهیان دو نیای تغییر یافتۀ بندپا بودند. یکی یک بدن دراز داشت که سر را به دم وصل می&zwnj;کرد، حال آن که دیگری یک پیش ماهی بدون ستون فقرات و بی&zwnj;آرواره بود. اما هنگامی که ماهیان، اولین مهره داران دنیای حیوانات، <em>به طور ناگهانی</em> از شمال پدیدار گشتند، این انواع اولیه به سرعت نابود شدند.</p>
<p style="direction:rtl">  بسیاری از بزرگترین ماهیان واقعی به این عصر تعلق دارند. و برخی از اقسام دنداندار بیست و پنج تا سی فوت درازا دارند. کوسه ماهیان امروزی از بقا یافتگان این ماهیان دوران باستان هستند. ماهیان شش&zwnj;دار و زره&zwnj;دار به نقطۀ اوج تکامل خود رسیدند، و پیش از آن که این دوره به پایان رسد، ماهیان با آبهای شیرین و شور، هر دو، انطباق یافته بودند.</p>
<p style="direction:rtl">  بسترهای واقعی استخوان شامل دندان و اسکلت ماهی در رسوباتی که در نزدیکی پایان این دوره در زمین گذاشته شده ممکن است یافت شوند، و بسترهای غنی فسیل در امتداد ساحل کالیفرنیا واقع شده&zwnj;اند، زیرا بسیاری از خلیجهای محفوظ متعلق به اقیانوس آرام به داخل سرزمین آن ناحیه امتداد یافتند.</p>
<p style="direction:rtl">  کرۀ زمین با انواع جدید گیاهان زمینی به سرعت پوشیده می&zwnj;شد. تا این هنگام به جز در حول و حوش لبۀ آب گیاهان اندکی در زمین می&zwnj;روییدند. آنگاه، و <em>به طور ناگهانی</em> خانوادۀ بارور <em>سرخس</em> ظاهر گشت و سریعاً روی سطح به سرعت پدیدار شوندۀ زمین در تمامی قسمتهای دنیا گسترش یافت. به زودی انواع و اقسام درختان، به ضخامت دو فوت و ارتفاع چهل فوت پدیدار گشتند. بعدها برگ درختان نمو یافتند، اما این تنوعات اولیه فقط شاخ و برگ ابتدایی داشتند. گیاهان کوچکتر بسیاری وجود داشتند، اما فسیلهای آنها یافت نمی&zwnj;شوند، زیرا آنها معمولاً توسط باکتریهایی که باز هم پیش از آن ظاهر گشتند نابود شدند.</p>
<p style="direction:rtl">  همینطور که زمین سر بر آورد، آمریکای شمالی از طریق پلهای زمینی که تا گرینلند امتداد می&zwnj;یافتند به اروپا وصل شد. و امروزه گرینلند بقایای این گیاهان اولیۀ زمینی را در زیر پوشش یخی خود حفظ کرده است.</p>
<p style="direction:rtl">  240<em>٫000٫000 </em>سال پیش زمین روی قسمتهایی از اروپا و شمال و جنوب آمریکا، هر دو، شروع به فروکش نمود. این فرو روی ظهور آخرین و کوچکترین سیلابهای گستردۀ دورۀ دِوُن را نشان نمود. دریاهای قطب شمال مجدداً روی بخش عمدۀ آمریکای شمالی به سوی جنوب حرکت نمودند. اقیانوس اطلس قسمت بزرگی از اروپا و غرب آسیا را زیر آب فرو برد، در حالی که جنوب اقیانوس آرام بیشتر هند را پوشانید. این زیر آب روی در پدیداری خویش آهسته بود و به همان اندازه نیز در عقب نشینی کند بود. کوههای کتزکیل در امتداد کنارۀ غربی رودخانۀ هادسُن یکی از بزرگترین بناهای ژئولوژیک این دوره هستند که در سطح آمریکای شمالی یافت می&zwnj;شوند.</p>
<p style="direction:rtl">  230<em>٫000٫000 </em>سال پیش دریاها همچنان به عقب نشینی خود ادامه می&zwnj;دادند. بیشتر آمریکای شمالی بر فراز آب قرار داشت، و فعالیت آتشفشانی بزرگی در ناحیۀ سنت لارنس رخ داد. کوه رویال در مونترآل گردنۀ فرسایش یافتۀ یکی از این آتشفشانها است. رسوبات سرتاسر این دوره به خوبی در کوههای آپالاچی آمریکای شمالی نمایان است، یعنی جایی که رودخانۀ ساسکوهانا با ایجاد یک دره این لایه&zwnj;های پی در پی را که ضخامتی بیش از 13٫000 فوت به دست آورده در معرض دید قرار داده است.</p>
<p style="direction:rtl">  مرتفع شدن قاره&zwnj;ها ادامه می&zwnj;یافت، و اتمسفر سرشار از اکسیژن می&zwnj;گشت. کرۀ زمین با جنگلهای پهناور سرخس به ارتفاع یکصد فوت و با درختان خاص آن روزگاران پوشیده می&zwnj;گشت. جنگلها خاموش بودند، هیچ صدایی شنیده نمی&zwnj;شد، نه حتی صدای خش خش یک برگ، زیرا چنین درختانی هیچ برگی نداشتند.</p>
<p style="direction:rtl">  و بدین ترتیب یکی از طولانی&zwnj;ترین ادوار تکامل حیات دریایی، <em>عصر ماهیان</em>، پایان پذیرفت. این دوره از تاریخ دنیا تقریباً پنجاه میلیون سال طول کشید و برای پژوهشگران شما به عنوان <em>دوران دِوُن</em> شناخته شده است. </p>
<div class="c1">
<h4 style="direction:rtl">5- مرحلۀ تغییر پوسته&zwnj;ای<br />دورۀ کربن&zwnj;زای جنگل سرخس<br />عصر قورباغه&zwnj;ها</h4></div>

<p style="direction:rtl">  ظهور ماهی در طول دورۀ پیشین نشانگر اوج تکامل حیات دریایی است. از این نقطه به بعد تکامل حیات زمینی به طور فزاینده&zwnj;ای مهم می&zwnj;شود. و این دوره با برقراری این مرحلۀ تقریباً ایده&zwnj;آل برای ظهور اولین حیوانات متعلق به خشکی گشایش می&zwnj;یابد.</p>
<p style="direction:rtl">  220<em>٫000٫000 </em>سال پیش بسیاری از مناطق قاره&zwnj;ای خشکی، شامل بیشتر شمال آمریکا بر فراز آب قرار داشتند. زمین از گیاهان پرپیرایه پوشیده گشت. این در حقیقت <em>عصر سرخسان</em> بود. دی&zwnj;اکسید کربن هنوز در اتمسفر موجود بود، اما به میزان کاهش یابنده.</p>
<p style="direction:rtl">  مدت کوتاهی بعد از آن قسمت مرکزی شمال آمریکا زیر آب فرو رفت، و دو دریای بزرگ داخل خشکی ایجاد نمود. مناطق کوهستانی ساحلی در اقیانوس آرام و اطلس، هر دو، درست در ماورای خطوط ساحلی کنونی واقع شده بودند. این دو دریای اکنون به هم پیوسته اشکال مختلف حیات خویش را در آمیختند، و وصلت این جانداران دریایی آغاز افول سریع و جهانی حیات دریایی و گشایش دورۀ بعدی حیات زمینی را نشان نمود.</p>
<p style="direction:rtl">  210<em>٫000٫000 </em>سال پیش دریاهای حاوی آب گرم قطب شمال بیشتر شمال آمریکا و اروپا را می&zwnj;پوشانیدند. آبهای قطب جنوب آمریکای جنوبی و استرالیا را زیر آب فرو بردند، در حالی که آفریقا و آسیا هر دو بسیار مرتفع گردیدند.</p>
<p style="direction:rtl">  هنگامی که دریاها در فراز خویش بودند، یک تحول جدید تکاملی <em>به طور ناگهانی</em> به وقوع پیوست. به ناگاه اولین حیوانات زمینی ظاهر شدند. انواع بیشماری از این حیوانات وجود داشتند که قادر بودند روی زمین یا در آب زندگی کنند. این جانوران دو زیستی که هوا تنفس می&zwnj;کردند از بندپایان، که کیسه&zwnj;های شنایشان به شُش تکامل یافته بود، به وجود آمدند.</p>
<p style="direction:rtl">  از آبهای شور دریاها حلزونها، عقربها، و قورباغه&zwnj;ها به روی زمین خزیدند. امروزه قورباغه&zwnj;ها هنوز در آب تخم گذاری می&zwnj;کنند، و نوزادان آنان بدواً به صورت ماهیان کوچک، بچه وزغها، وجود دارند. این دوره به خوبی می&zwnj;تواند به عنوان <em>عصر قورباغه&zwnj;ها</em> شناخته شود.</p>
<p style="direction:rtl">  بلافاصله بعد از آن ابتدا پشه&zwnj;ها ظاهر شدند، و به همراه عنکبوتان، عقربها، سوسکها، جیرجیرکها، و ملخها فوراً در قاره&zwnj;های دنیا پراکنده گشتند. سنجاقکها سی اینچ درازا داشتند. هزار نوع سوسک به وجود آمد، و برخی تا درازای چهار اینچ رشد کردند.</p>
<p style="direction:rtl">  دو گروه از خارپوستان به طور خاص به خوبی تکوین یافتند، و آنها در واقع فسیلهای راهنمای این عصر هستند. کوسه ماهیان بزرگی که از صدفها تغذیه می&zwnj;کردند نیز بسیار تکامل یافتند، و برای بیش از پنج میلیون سال اقیانوسها را تحت سلطۀ خود در آوردند. آب و هوا هنوز معتدل و یکنواخت بود. حیات دریایی به قدر اندکی تغییر یافته بود. ماهیان آب شیرین در حال تکوین بودند و تریلوبیتها به انقراض نزدیک می&zwnj;شدند. مرجانها قلیل بودند و سنگ آهک بسیاری توسط خارپوستان ساخته می&zwnj;شد. سنگ آهکهای بهتر ساختمانی در طی این دوره روی زمین نهاده شدند.</p>
<p style="direction:rtl">  آبهای بسیاری از دریاهای واقع در خشکی آنقدر به حد زیاد با آهک و مواد معدنی دیگر اشباع بودند که مخل پیشرفت و پیدایش بسیاری از انواع حیات دریایی بودند. سرانجام دریاها در نتیجۀ رسوب گستردۀ سنگ که در برخی جاها شامل روی و سرب می&zwnj;شد تصفیه شدند.</p>
<p style="direction:rtl">  رسوبات این عصر اولیۀ کربن&zwnj;زا بین 500 تا 2٫000 فوت ضخامت دارند، و شامل ماسه سنگ، سنگ رس، و سنگ آهک می&zwnj;باشند. قدیمی&zwnj;ترین لایه&zwnj;ها شامل فسیلهای حیوانات زمینی و دریایی، هر دو، و گیاهان، به همراه رسوبات زیاد سنگریزه&zwnj;ها و آبگیرها می&zwnj;باشند. زغال سنگ قابل حفاری کمی در این لایه&zwnj;های قدیمی&zwnj;تر پیدا می&zwnj;شود. این رسوبات در سراسر اروپا بسیار شبیه آنهایی هستند که در آمریکای شمالی در زمین نهاده شدند.</p>
<p style="direction:rtl">  نزدیک به پایان این دوره سرزمین آمریکای شمالی شروع به سر بر آوردن نمود. وقفۀ کوتاهی پدیدار گشت، و دریا در حدود نیمی از بسترهای پیشین خود را دوباره پوشانید. این یک زیر آب رَوی کوتاه بود، و بیشتر زمین به زودی کاملاً بر فراز آب قرار گرفت. آمریکای جنوبی هنوز از طریق آفریقا به اروپا متصل بود.</p>
<p style="direction:rtl">  این دوره شاهد آغاز کوههای وژ، جنگل سیاه، و اورال بود. بن کوههای دیگر و قدیمی&zwnj;تر در سراسر بریتانیای کبیر و اروپا یافت می&zwnj;شود.</p>
<p style="direction:rtl">  200<em>٫000٫000 </em>سال پیش مراحل واقعاً فعال دورۀ کربن&zwnj;زا آغاز گردید. برای بیست میلیون سال پیش از این زمان، رسوبات قدیمی&zwnj;تر زغال سنگ داشتند روی زمین نهاده می&zwnj;شدند، اما اکنون فعالیتهای گسترده&zwnj;تر شکل دهندۀ زغال سنگ در شرف وقوع بودند. طول دورۀ واقعی ته&zwnj;نشینی زغال سنگ اندکی بیش از بیست و پنج میلیون سال بود.</p>
<p style="direction:rtl">  زمین به سبب تغییر سطح دریا که علت آن فعالیتهای کف اقیانوس بود متناوباً بالا و پایین می&zwnj;رفت. این پریشانی پوسته&zwnj;ای &mdash; ثبات و سر بر آوردن زمین &mdash; در رابطه با رویش پربار گیاهی مردابهای ساحلی به تولید رسوبات گستردۀ زغال سنگ کمک نمود. این امر موجب گشته که این دوره به عنوان <em>دورۀ کربن&zwnj;زا</em> شناخته شود. و آب و هوا در سراسر دنیا هنوز معتدل بود.</p>
<p style="direction:rtl">  لایه&zwnj;های زغال سنگ به صورت یک در میان با سنگ رس، آجر سنگ، و جوش سنگ قرار گرفته&zwnj;اند. ضخامت این بسترهای زغال سنگ در مرکز و شرق ایالات متحده بین چهل تا پنجاه فوت متغیر است. اما بسیاری از این رسوبات در طول ارتفاع یافتن&zwnj;های متعاقب زمین شستشو یافته و از بین رفتند. در برخی از قسمتهای آمریکای شمالی و اروپا لایه&zwnj;های حاوی زغال سنگ 18٫000 فوت ضخامت دارند.</p>
<p style="direction:rtl">  وجود ریشه&zwnj;های درختان، همینطور که در زیر بسترهای کنونی زغال سنگ در خاک رس روییدند، نشانگر این است که زغال سنگ دقیقاً در همان جایی که اکنون یافت می&zwnj;شود شکل گرفت. زغال سنگ، بقایای محفوظ مانده در آب و تعدیل یافته با فشار رشتۀ گیاهانی است که در لجنزارها و سواحل مردابهای این عصر بسیار دور روییدند. لایه&zwnj;های زغال سنگ اغلب حاوی گاز و نفت می&zwnj;باشند. بسترهای مواد گیاهی پوسیده، بقایای رویش سابق گیاهان، اگر در معرض فشار و حرارت مناسب قرار گیرند، به نوعی از زغال سنگ تبدیل می&zwnj;شوند. آنتراسیت نسبت به سایر زغال سنگها در معرض فشار و حرارت بیشتری قرار گرفته است.</p>
<p style="direction:rtl">  در شمال آمریکا لایه&zwnj;های زغال سنگ در بسترهای متنوع، که نشانگر تعداد دفعاتی است که زمین فرو ریخته و سر بر آورده است، از ده در ایلینوی، بیست در پنسیلوانیا، سی و پنج در آلاباما، تا هفتاد و پنج در کانادا تغییر می&zwnj;کند. فسیلهای آب شیرین و شور هر دو در بسترهای زغال سنگ یافت می&zwnj;شوند.</p>
<p style="direction:rtl">  در سراسر این دوره کوههای شمال و جنوب آمریکا فعال بودند و کوه آند و کوه نیایی جنوبی راکی هر دو در حال بالا آمدن بودند. نواحی بزرگ مرتفع ساحلی اقیانوسهای اطلس و آرام شروع به فروکش نمودند، و سرانجام آنقدر فرسایش یافته و زیر آب فرو رفتند که خطوط ساحلی دو اقیانوس به موقعیت تقریبی کنونی خود عقب نشستند. حد متوسط ضخامت رسوبات این زیر آب روی در حدود هزار فوت می&zwnj;باشد.</p>
<p style="direction:rtl">  190<em>٫000٫000 </em>سال پیش شاهد گسترش دریای کربن&zwnj;زای آمریکای شمالی به سوی غرب در آن سوی ناحیۀ کنونی کوه راکی با یک مسیر خروجی به اقیانوس آرام از طریق شمال کالیفرنیا بود. به تدریج که سرزمینهای ساحلی در طی این اعصار نوسانات ساحلی سر بر آورده و نشست می&zwnj;کردند، در سراسر قاره&zwnj;های آمریکا و اروپا، لایه به لایه، مداوماً مرجان بر زمین نهاده می&zwnj;شد.</p>
<p style="direction:rtl">  180<em>٫000٫000 </em>سال پیش پایان دورۀ کربن&zwnj;زا را به همراه آورد. در طی این دوره در سراسر دنیا &mdash; در اروپا، هند، چین، شمال آفریقا، و قاره&zwnj;های آمریکا &mdash; زغال سنگ شکل یافته بود. در پایان دورۀ شکل&zwnj;یابی زغال سنگ، آمریکای شمالی در شرق رودخانۀ میسی&zwnj;سیپی سر بر آورد، و بیشتر این بخش از آن هنگام بر فراز دریا باقی مانده است. این دورۀ ارتفاع یافتن زمین نشانگر آغاز کوههای امروزی آمریکای شمالی در نواحی آپالاچیا و غرب، هر دو، می&zwnj;باشد. آتشفشانها در آلاسکا و کالیفرنیا و در نواحی شکل&zwnj;یابی کوه در اروپا و آسیا فعال بودند. شرق آمریکا و غرب اروپا از طریق قارۀ گرینلند به هم متصل بودند.</p>
<p style="direction:rtl">  ارتفاع یافتن زمین شروع به تغییر آب و هوای دریایی اعصار پیشین و لذا جانشینی شروع آب و هوای کمتر معتدل و بیشتر متغیر قاره&zwnj;ای نمود.</p>
<p style="direction:rtl">  گیاهان این ایام هاگ&zwnj;دار بودند، و باد قادر بود آنها را تا دورها به طور گسترده پراکنده سازد. تنۀ درختان کربن&zwnj;زا عموماً دارای قطر هفت فوت و اغلب ارتفاع یکصد و بیست و پنج فوت بود. سرخسان امروزی به راستی یادگاران این اعصار پیشین هستند.</p>
<p style="direction:rtl">  به طور کلی، اینها آغاز دوره&zwnj;های تکامل برای ارگانیسمهای آب شیرین بودند. در حیات دریایی پیشین تغییر کمی صورت پذیرفت. اما مشخصۀ مهم این دوره ظهور <em>ناگهانی</em> قورباغه&zwnj;ها و نیاکان مشترک فراوان آنها بود. ویژگیهای حیاتی عصر زغال سنگ <em>سرخسان و قورباغه&zwnj;ها </em>بودند.<em></em></p>
<div class="c1">
<h4 style="direction:rtl">6- مرحلۀ گذار جَوی<br />دورۀ دانه - گیاه<br />عصر محنت بیولوژیک</h4></div>

<p style="direction:rtl">  این دوره نشانگر پایان توسعۀ محوری تکاملی در حیات دریایی و آغاز دورۀ گذاری است که به اعصار بعدی حیوانات زمینی منتهی می&zwnj;گردد.</p>
<p style="direction:rtl">  این یک عصر بزرگ تحلیل رفتن حیات بود. هزاران نوع از حیوانات دریایی از بین رفتند، و حیات هنوز در خشکی چندان تثبیت نشده بود. این یک دورۀ محنت بیولوژیک بود، عصری که نزدیک بود طی آن حیات از روی زمین و از اعماق اقیانوسها محو گردد. نزدیک به پایان عصر طولانی حیات دریایی بیش از یکصد هزار عدد از انواع موجودات زنده در کرۀ زمین وجود داشتند. در پایان این دورۀ گذار کمتر از پانصد عدد بقا یافته بودند.</p>
<p style="direction:rtl">  ویژگیهای این دورۀ نوین عمدتاً به سبب سردی پوستۀ زمین یا به علت فقدان طولانی عمل آتشفشانی نبود، بلکه به دلیل تلفیق غیرعادی تأثیرات معمول و از پیش موجود &mdash; محدودیتهای دریاها و ارتفاع یافتن فزایندۀ توده&zwnj;های عظیم زمین &mdash; بود. آب و هوای معتدل دریایی روزگاران گذشته داشت ناپدید می&zwnj;شد، و نوع شدید آب و هوای قاره&zwnj;ای به سرعت پدیدار می&zwnj;گشت.</p>
<p style="direction:rtl">  170<em>٫000٫000 </em>سال پیش در روی تمامی سطح زمین تغییرات و تعدیلات بزرگ تکاملی در حال وقوع بود. به تدریج که کف اقیانوسها نشست می&zwnj;کردند، خشکی زمین در تمامی دنیا بالا می&zwnj;آمد. تیغه&zwnj;های منفرد کوهها ظاهر گشتند. قسمت شرقی شمال آمریکا نسبت به سطح دریا بسیار بالا بود. غرب به آرامی داشت بالا می&zwnj;آمد. قاره&zwnj;ها پوشیده از دریاچه&zwnj;های بزرگ و کوچک شور و تعداد بیشمار دریاهای واقع در خشکی بودند که از طریق تنگه&zwnj;های باریک به اقیانوسها متصل بودند. ضخامت لایه&zwnj;های این دوره از 1٫000 تا 7٫000 فوت متغیر است.</p>
<p style="direction:rtl">  در طی این افزایش ارتفاع زمین پوستۀ کرۀ زمین به طور گسترده&zwnj;ای دچار تاخوردگی گشت. این یک دورۀ ظهور قاره&zwnj;ها بود، به جز ناپدیدی برخی پلهای زمینی، به علاوۀ قاره&zwnj;ها که برای مدتی طویل آمریکای جنوبی را به آفریقا و آمریکای شمالی را به اروپا متصل ساخته بودند.</p>
<p style="direction:rtl">  به تدریج دریاچه&zwnj;ها و دریاهای واقع در خشکی در سراسر دنیا خشک می&zwnj;شدند. یخچالهای پراکندۀ کوهستانی و ناحیه&zwnj;ای شروع به ظاهر شدن کردند، به ویژه در نیم کرۀ جنوبی، و در بسیاری نواحی رسوبات یخی این شکل&zwnj;بندیهای محلی یخ حتی در بین برخی از رسوبات بالایی و بعدی زغال سنگ قابل یافتن هستند. دو عامل جدید جَوی ظاهر شدند &mdash; یخرودی و بایری. بسیاری از نواحی مرتفع&zwnj;تر کرۀ زمین بایر و لم یزرع شده بودند.</p>
<p style="direction:rtl">  در سراسر این ایام تغییر جَوی، دگرگونیهای بزرگی نیز در گیاهان زمینی به وقوع پیوست. ابتدا <em>گیاهان دانه&zwnj;دار</em> ظاهر شدند، و آنها منبع غذایی بهتری برای حیات افزایش یافتۀ حیوانی - زمینی بعدی فراهم می&zwnj;کردند. حشرات دستخوش یک تغییر بنیادین شدند. <em>مراحل سکون</em> تکوین یافت تا مطالبات جان بخشی معلق را در طول زمستان و خشکسالی برآورده سازد.</p>
<p style="direction:rtl">  در بین حیوانات زمینی در عصر پیشین قورباغه&zwnj;ها به نقطۀ اوج خود دست یافتند و به سرعت رو به افول گذاردند، اما بقا یافتند زیرا می&zwnj;توانستند حتی در آبگیرها و برکه&zwnj;های رو به خشکی این ایام دور و بسیار پرآزمون برای مدت طولانی زندگی کنند. در طول این عصر افول قورباغه، در آفریقا، اولین گام در تکامل قورباغه به یک جانور خزنده برداشته شد. و چون توده&zwnj;های زمین هنوز به هم متصل بودند، این جاندار پیش خزندگان که از هوا استنشاق می&zwnj;کرد، در تمامی دنیا پخش گردید. تا این هنگام اتمسفر آنقدر تغییر یافته بود که به طرزی عالی در خدمت تأمین تنفس حیوان درآمد. مدت کمی پس از ورود این قورباغه&zwnj;های پیش خزندگان بود که آمریکای شمالی به طور موقت در انزوا قرار گرفته و از اروپا، آسیا، و آمریکای جنوبی جدا افتاد.</p>
<p style="direction:rtl">  سردی تدریجی آبهای اقیانوس به نابودی حیات در اقیانوس کمک شایانی نمود. حیوانات دریایی آن دوران در سه منزلگاه مناسب پناه گرفتند: ناحیۀ کنونی خلیج مکزیک، خلیج گَنگ در هند، و خلیج سیسیل متعلق به حوزۀ مدیترانه. و از این سه ناحیه بود که حیوانات جدید دریایی که در ناملایمات به دنیا آمده بودند بعدها بیرون رفته و دریاها را پر ساختند.</p>
<p style="direction:rtl">  160<em>٫000٫000 </em>سال پیش زمین از گیاهانی که برای تأمین حیات حیوانات زمینی انطباق یافته بودند به اندازۀ زیاد پوشیده شده بود، و اتمسفر برای تنفس حیوان ایده&zwnj;آل گشته بود. بدین ترتیب دورۀ افول حیات دریایی و آن ایام آزمون ناملایمات بیولوژیک، که تمامی اشکال حیات به جز آنهایی که ارزش بقا داشتند را از بین برد، پایان می&zwnj;یابد. آن حیوانات بقا یافته از این رو محق بودند که به عنوان نیاکان حیات سریعتر تکامل یابنده و بسیار متمایز متعلق به اعصار آتی تکامل سیاره&zwnj;ای عمل نمایند.</p>
<p style="direction:rtl">  پایان این دورۀ محنت بیولوژیک، که برای دانشجویان شما به عنوان دورۀ <em>پِرمیان</em> شناخته شده است، همچنین نشانگر پایان عصر طولانی <em>پالئوزوئیک</em> می&zwnj;باشد که یک چهارم تاریخ سیاره&zwnj;ای، دویست و پنجاه میلیون سال، را می&zwnj;پوشاند.</p>
<p style="direction:rtl">  پرورشگاه عظیم اقیانوسی حیات در یورنشیا مقصود خود را به انجام رسانیده است. در طول اعصار طولانی هنگامی که زمین برای حفظ حیات نامناسب بود، پیش از این که اتمسفر در بر گیرندۀ میزان مناسب اکسیژن برای حفظ حیوانات بالاتر زمینی شود، دریا حیات اولیۀ عالم را پرستاری و پرورش نمود. اکنون همینطور که مرحلۀ دوم تکامل در روی زمین آغاز می&zwnj;شود، اهمیت بیولوژیک دریا به گونه&zwnj;ای تدریجی کاهش می&zwnj;یابد.</p>
<p style="direction:rtl">  [عرضه شده توسط یک حامل حیات نبادان، یکی از گروههای اولیه که به یورنشیا گمارده شده است.]</p>
</body>
</html>
