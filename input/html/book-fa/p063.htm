<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 63 - اولین خانوادۀ بشری</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 63</h1>
</div>
<div class="c1">
<h4 style="direction:rtl">اولین خانوادۀ بشری</h4>
</div>

<p style="direction:rtl">  هنگامی که دو موجود بشری اول &mdash; دوقلوها &mdash; یازده ساله بودند، و پیش از آن که آنها والدین اولین نوزاد دومین نسل موجودات به راستی بشری شوند، یورنشیا به عنوان یک کرۀ مسکونی ثبت گردید. و پیام فرشتۀ اعظم از سلوینگتون، به مناسبت این شناسایی رسمی سیاره&zwnj;ای، با این عبارات پایان یافت:</p>
<blockquote>
<p style="direction:rtl">  &rdquo;انسان - ذهن، در ششصد و ششِ سِتانیا ظاهر گشته است، و این والدین نژاد <em>جدید اَندان و فانتا</em> نام خواهند یافت. و کلیۀ فرشتگان اعظم دعا می&zwnj;کنند که هدیۀ سکنی گزینِ شخصی روح پدر جهانی سریعاً به این مخلوقات عطا گردد.&ldquo;<em></em></p>
</blockquote>
<p style="direction:rtl">  اَندان نامی نبادانی است که به معنی &rdquo;اولین مخلوق پدر گونه که اشتیاق به کمال انسانی را به نمایش می&zwnj;گذارد&ldquo; است. فانتا به معنی &rdquo;اولین مخلوق پسر گونه که اشتیاق به کمال انسانی را به نمایش می&zwnj;گذارد&ldquo; می&zwnj;باشد. اَندان و فانتا تا هنگام پیوند با تنظیم کنندگان فکری خویش از این اسامی که به آنان عطا گردید هرگز اطلاع نیافتند. آنها در سراسر سفر انسانیشان در یورنشیا یکدیگر را سونتا - آن و سونتا - اِن می&zwnj;نامیدند. سونتا - آن یعنی &rdquo;مورد مهر مادری واقع شده&ldquo;، و سونتا - اِن به معنی &rdquo;مورد مهر پدری واقع شده&ldquo; می&zwnj;باشد. آنها این اسامی را به خودشان دادند، و معانی اینها نشانگر احترام و عطوفت متقابل آنها است.</p>
<div class="c1">
<h4 style="direction:rtl">1- اَندان و فانتا</h4></div>

<p style="direction:rtl">  اَندان و فانتا از بسیاری جهات خارق&zwnj;العاده&zwnj;ترین زوجِ موجودات بشری بودند که تاکنون روی کرۀ زمین زندگی کرده&zwnj;اند. این زوج شگفت&zwnj;انگیز، والدین واقعی تمامی بشریت، نسبت به بسیاری از نوادگان بلافصل خود از هر لحاظ برتر بودند، و نسبت به کلیۀ نیاکان نزدیک و دور خود به طور بنیادین متفاوت بودند.</p>
<p style="direction:rtl">  والدین این اولین زوج بشری ظاهراً از حد متوسط قبیلۀ خود اندکی متفاوت بودند، گر چه آنها در زمرۀ اعضای باهوش&zwnj;تر آن بودند، یعنی آن گروهی که در ابتدا پرتاب سنگ و استفاده از چماق را در نزاع آموخت. آنها همچنین از تیغۀ تیز سنگ، سنگ چخماق، و استخوان استفاده می&zwnj;کردند.</p>
<p style="direction:rtl">  اَندان در حالی که هنوز با والدین خویش زندگی می&zwnj;کرد، یک قطعۀ تیز سنگ چخماق را با استفاده از پی حیوان به این منظور به انتهای یک چماق وصل کرده بود، و طی چندین بار از این سلاح در نجات جان خود و خواهر یک اندازه ماجراجو و کنجکاوش که او را در کلیۀ سفرهای پژوهشی وی به طور بی&zwnj;وقفه همراهی می&zwnj;کرد به خوبی بهره گرفت.</p>
<p style="direction:rtl">  تصمیم اندان و فانتا برای فرار از قبایل نخستیان حاکی از یک کیفیت فکری است که بسیار فراتر از هوش پست&zwnj;تری است که بسیاری از نوادگان بعدی آنان را که به آمیزش با عموزاده&zwnj;های عقب مانده&zwnj;شان از قبایل شبه میمون تمکین نمودند تعیین ویژگی می&zwnj;نماید. اما احساس مبهم آنان مبنی بر این که آنها چیزی بیش از حیوان محض هستند به سبب داشتن شخصیت بود و توسط حضور سکنی گزین تنظیم کنندگان فکر تقویت می&zwnj;گشت.</p>
<div class="c1">
<h4 style="direction:rtl">2- فرار دوقلوها</h4></div>

<p style="direction:rtl">  پس از این که اندان و فانتا تصمیم به فرار به سوی شمال گرفتند، برای مدتی ترس بر آنان غلبه کرد، به ویژه ترس از ناخشنود ساختن پدر و خانوادۀ نزدیکشان. آنها تصور می&zwnj;کردند که توسط خویشان نزدیک مورد تعرض قرار خواهند گرفت، و از این رو مرگ به دستان هم قبیله&zwnj;ایهای از پیش حسود خود را محتمل می&zwnj;شمردند. دوقلوها در جوانی بیشتر وقت خود را با هم گذرانده بودند و به این علت نزد عموزاده&zwnj;های حیوانی خود که متعلق به قبایل نخستیان بودند زیاد محبوب نبودند. همچنین آنها با ساختن یک خانۀ جداگانه و بسیار برتر درختی موقعیت خویش را بهبود نبخشیدند.</p>
<p style="direction:rtl">  و در این خانۀ جدید در میان نوک درختان بود که یک شب پس از این که توسط یک طوفان شدید بیدار شدند، و همینطور که یکدیگر را با ترس و عشق توأم در آغوش گرفته بودند، سرانجام تصمیم نهایی و کامل خود را گرفتند که از اقامتگاه قبیله&zwnj;ای و خانۀ نوک درختی فرار کنند.</p>
<p style="direction:rtl">  آنها یک منزلگاه بدوی نوک درختی که به اندازۀ یک سفر نیم روزه به سوی شمال فاصله داشت از پیش آماده ساخته بودند. این مکان سری و امن اختفای آنها به دور از جنگلهای خانگی در روز نخست بود. به رغم این که دوقلوها در ترس مرگبار نخستیان پیرامون بودن روی زمین در هنگام شب سهیم بودند، مدت کوتاهی پیش از شب هنگام شتابان به سوی شمال رهسپار گشتند. در حالی که شجاعتی غیرمعمول لازم بود که آنها به این سفر شبانه دست زنند، حتی با وجود ماه کامل، آنها به درستی به این نتیجه رسیدند که احتمال این که جای خالی&zwnj;شان احساس شود و توسط هم&zwnj; قبیله&zwnj;ایها و خویشان خویش مورد تعقیب قرار گیرند بعید است. و آنها مدت کوتاهی پس از نیمه شب با ایمنی به میعادگاه از پیش آمادۀ خود رسیدند.</p>
<p style="direction:rtl">  آنها در سفر خود به سوی شمال یک سنگ چخماق را که در معرض دید قرار داشت کشف کردند و با پیدا کردن سنگهای بسیار که برای استفاده&zwnj;های گوناگون به طور مناسب شکل یافته بودند، اندوخته&zwnj;ای برای آینده جمع&zwnj;آوری نمودند. اندان ضمن تلاش برای تراش دادن این سنگهای چخماق طوری که برای برخی مقاصد انطباق یابند، کیفیت جرقه زن آنها را کشف کرد و ایدۀ ایجاد آتش به ذهنش خطور نمود. اما در آن هنگام این تصور به خوبی در او قوت نگرفت زیرا آب و هوا هنوز سازگار بود و نیاز کمی به آتش وجود داشت.</p>
<p style="direction:rtl">  اما خورشید پاییزی داشت در آسمان پایین&zwnj;تر می&zwnj;آمد، و همینطور که آنها به سوی شمال سفر می&zwnj;کردند، شبها خنک&zwnj;تر و خنک&zwnj;تر می&zwnj;شد. آنها از پیش مجبور شده بودند که برای گرم شدن از پوست حیوانات استفاده کنند. پیش از این که آنها از خانه دور شوند، در یک شب مهتابی اندان به جفت خویش با اشاره فهماند که فکر می&zwnj;کند می&zwnj;تواند با سنگ چخماق آتش درست کند. آنها برای دو ماه تلاش کردند که از جرقۀ سنگ چخماق برای ایجاد آتش استفاده کنند، اما تنها با شکست مواجه شدند. هر روز این زوج سنگهای چخماق را به هم می&zwnj;زدند و سعی در احتراق چوب داشتند. سرانجام یک روز عصر در حدود غروب آفتاب رمز تکنیک آشکار گشت، بدین ترتیب که به ذهن فانتا خطور نمود که از درختی که در نزدیکی قرار داشت بالا رفته و یک لانۀ رها شدۀ پرنده را تحت کنترل خود درآورد. لانه خشک و بسیار قابل احتراق بود و از این رو به محض این که جرقه بر روی آن افتاد تماماً شعله&zwnj;ور گردید. آنها به دلیل موفقیت خود آن چنان شگفت&zwnj;زده شده و از جا پریدند که نزدیک بود آتش را از دست بدهند، اما از طریق اضافه کردن سوخت مناسب آن را حفظ نمودند، و سپس اولین جستجو برای یافتن هیزم توسط والدین تمامی بشریت آغاز گردید.</p>
<p style="direction:rtl">  این یکی از شادی بخش&zwnj;ترین لحظات در زندگی کوتاه ولی پرحادثۀ آنان بود. آنها در تمامی طول شب بیدار مانده و سوختن آتش خود را نظاره کردند، غافل از این که اکتشاف آنان این را میسر می&zwnj;ساخت که با آب و هوا رو در رویی نموده و از این رو برای همیشه از خویشان حیوانی خود که متعلق به سرزمینهای جنوب بودند مستقل باشند. آنها بعد از سه روز استراحت و لذت بردن از آتش به سفر خود ادامه دادند.</p>
<p style="direction:rtl">  نیاکان نخستی اندان اغلب به آتشی که توسط صاعقه افروخته شده بود سوخت بیشتر رسانیده بودند، اما مخلوقات زمین هرگز پیش از آن از یک روش ایجاد آتش بنا بر ارادۀ خود برخوردار نبودند. اما مدتی طولانی طول کشید تا این که دوقلوها یاد گرفتند که خزۀ خشک و سایر مواد درست همانند لانه&zwnj;های پرندگان آتش می&zwnj;افروزد.</p>
<div class="c1">
<h4 style="direction:rtl">3- خانوادۀ اَندان</h4></div>

<p style="direction:rtl">  تقریباً دو سال از شب خروج دوقلوها از خانه می&zwnj;گذشت که اولین فرزند آنان متولد گشت. آنها او را سونتاد نامیدند. و سونتاد اولین مخلوق متولد یورنشیا بود که در هنگام تولد در جامۀ استحفاظی پوشانیده شده بود. نژاد بشری آغاز گشته بود. و با این تکامل نوین، غریزۀ مراقبت صحیح از نوزادانی که به طور فزاینده ضعیف می&zwnj;شدند پدیدار گشت. این امر توسعۀ تدریجی ذهن نوع هوشمند را در مقایسه با نوع صرفاً حیوانی مشخص می&zwnj;سازد.</p>
<p style="direction:rtl">  اندان و فانتا در مجموع نوزده فرزند داشتند، و آنقدر زنده ماندند که از همدمی تقریباً پنجاه نوه و نیم دوجین نتیجه بهره&zwnj;مند شوند. خانواده در چهار پناهگاه به هم پیوستۀ سنگی یا نیمه غاری اسکان یافته بود. سه عدد از این پناهگاه&zwnj;ها توسط راهروهایی به هم متصل شده بودند که سنگ آهک نرم آن با ابزاری از سنگ چخماق که به وسیلۀ فرزندان اندان اختراع شده بودند حفاری گردیده بود.</p>
<p style="direction:rtl">  این اندانیهای اولیه یک روح آشکار قبیله&zwnj;ای را به وضوح نشان می&zwnj;دادند. آنها به طور دسته جمعی به شکار می&zwnj;رفتند و هرگز از منزلگاه زیاد دور نمی&zwnj;شدند. به نظر می&zwnj;رسد آنها درک می&zwnj;کردند که یک گروه منفرد و بی&zwnj;همتایی از موجودات زنده&zwnj;اند و از این رو باید از جدا شدن اجتناب کنند. این حس صمیمانۀ خویشاوندی بدون شک به سبب خدمت افزایش یافتۀ ذهنی ارواح یاور بود.</p>
<p style="direction:rtl">  اندان و فانتا برای پرورش و ارتقاءِ قبیله به طور بی&zwnj;وقفه تلاش کردند. آنها تا سن چهل و دو سالگی زندگی کردند، تا این که در هنگام یک زمین لرزه از طریق سقوط یک صخرۀ معلق هر دو کشته شدند. پنج تن از فرزندان آنان و یازده نوه به همراه آنان جان سپردند، و تقریباً بیست تن از نوادگان آنان دچار صدمات جدی شدند.</p>
<p style="direction:rtl">  سونتاد به دنبال مرگ والدین خود، به رغم یک پای شدیداً آسیب دیده، رهبری قبیله را فوراً به عهده گرفت و توسط همسر خود، مسن&zwnj;ترین خواهر خود، به گونه&zwnj;ای توانمند یاری شد. کار نخست آنان غلطانیدن سنگها برای مدفون ساختن مؤثر والدین، برادران، خواهران، و فرزندان مرده&zwnj;شان بود. نباید برای این عمل تدفین اهمیت بیش از حد قائل شد. برداشت آنان پیرامون بقا پس از مرگ بسیار گنگ و مبهم بود، و عمدتاً از زندگی رویایی و ایده&zwnj;آل چندسان آنان سرچشمه می&zwnj;گرفت.</p>
<p style="direction:rtl">  این خانوادۀ اندان و فانتا تا نسل بیستم دوام آورد، تا این که رقابت برای خوراک و برخورد اجتماعی موجب آغاز پراکندگی آنان گشت.</p>
<div class="c1">
<h4 style="direction:rtl">4- قبایل اندانی</h4></div>

<p style="direction:rtl">  انسانهای بدوی &mdash; اندانیها &mdash; چشمان سیاه رنگ و پوستی تیره رنگ داشتند، چیزی بین زرد و سرخ. مِلانین یک مادۀ رنگزا است که در پوست تمامی موجودات بشری یافت می&zwnj;شود. آن رنگ مایۀ اولیۀ پوست اندانی است. این اندانیهای اولیه در نمای کلی و رنگ پوست، بیشتر شبیه اسکیموهای امروزی بودند، تا هر نوع موجود زندۀ بشری دیگر. آنها اولین مخلوقاتی بودند که از پوست حیوانات به عنوان حفاظی بر علیه سردی استفاده می&zwnj;کردند. بدنهای آنها نسبت به انسانهای امروزی اندکی موی بیشتری داشت.</p>
<p style="direction:rtl">  زندگی قبیله&zwnj;ای نیاکان حیوانی این انسانهای اولیه حکایت از آغاز سنن اجتماعی بیشمار می&zwnj;کرد، و با احساسات در حال بسط و نیروهای افزایش یافتۀ مغزی این موجودات، در سازمان اجتماعی و تقسیم کار قبیله&zwnj;ای، رشدی فوری به وقوع پیوست. آنها بسیار تقلیدگرا بودند، اما غریزۀ بازی کردن فقط اندکی رشد یافته بود، و شوخ طبعی تقریباً به کلی غایب بود. انسان بدوی گهگاهی لبخند می&zwnj;زد، اما هرگز قهقهه سر نمی&zwnj;داد. مزاح میراث نژاد بعدی آدم بود. این موجودات اولیۀ بشری مثل بسیاری از انسانهای در حال تکامل دوران بعد نسبت به درد زیاد حساس نبودند و نسبت به اوضاع ناخوشایند زیاد واکنش نشان نمی&zwnj;دادند. زایمان برای فانتا و نواده&zwnj;های بلافصل وی یک آزمون دردآور یا عذاب&zwnj;آور نبود.</p>
<p style="direction:rtl">  آنها یک قبیلۀ اعجاب&zwnj;انگیز بودند. مردها برای امنیت همسران خود و فرزندانشان قهرمانانه می&zwnj;جنگیدند. زنها به طرزی پرعاطفه خود را وقف فرزندان خود می&zwnj;کردند. اما میهن دوستی آنان تماماً به قبیلۀ نزدیک محدود می&zwnj;شد. آنها به خانواده&zwnj;های خود بسیار وفادار بودند. آنها در دفاع از فرزندان خویش بدون چون و چرا جان می&zwnj;دادند، اما قادر به درک تلاش برای بهتر ساختن دنیا برای نوه&zwnj;های خویش نبودند. به رغم این که تمامی احساسات بنیادین برای تولد مذهب در این یورنشیاییهای بومی از پیش موجود بود، نوع دوستی هنوز در قلب انسان به وجود نیامده بود.</p>
<p style="direction:rtl">  این انسانهای اولیه برای رفیقان خود از یک عاطفۀ متأثر کننده برخوردار بودند، و از دوستی قطعاً یک ایدۀ واقعی، گر چه بدوی، داشتند. در ایام بعد، این یک منظر عادی بود که در طی نبردهای دائماً تکراری آنان با قبایل پست&zwnj;تر، نظاره&zwnj;گر این باشید که یکی از این انسانهای بدوی طی پیکار ضمن این که دلیرانه با یک دست می&zwnj;جنگد، با دست دیگر سعی در حفاظت و نجات یک یار جنگجوی آسیب دیده داشته باشد. بسیاری از عالی&zwnj;ترین و والاترین خصائل بشریِ توسعۀ متعاقب تکاملی، به گونه&zwnj;ای تأثر برانگیز در این مردمان بدوی از پیش موجود بود.</p>
<p style="direction:rtl">  قبیلۀ اولیۀ اندانی تا نسل بیست و هفتم یک خط ناگسستۀ رهبری را حفظ نمود. در این هنگام از آنجا که در میان نوادگان مستقیم سونتاد هیچ فرد مذکری ظاهر نگشت، دو تن از رهبران بالقوۀ رقیب قبیله برای کسب رهبری به نبرد برخاستند.</p>
<p style="direction:rtl">  پیش از پراکندگی گستردۀ قبایل اندانی، در نتیجۀ تلاشهای اولیۀ آنان یک زبان پیشرفته برای ارتباط متقابل آنان شکل گرفته بود. این زبان به رشد خود ادامه داد، و به دلیل اختراعات جدید و انطباقات با محیط که توسط این مردم فعال، خستگی ناپذیر، و کنجکاو صورت می&zwnj;یافت، تقریباً به طور روزانه چیزهای جدیدی به آن اضافه می&zwnj;شد. و این زبان، تا هنگام ظهور بعدی نژادهای چند رنگه، کلام یورنشیا، زبان خانوادۀ اولیۀ بشر گردید.</p>
<p style="direction:rtl">  با گذشت زمان بر تعداد قبایل اندانی افزوده می&zwnj;گشت، و ارتباط خانواده&zwnj;های در حال گسترش موجب اختلاف نظر و سوءِ تفاهم می&zwnj;شد. تنها دو چیز اذهان این مردمان را اشغال می&zwnj;کرد: شکار برای تهیۀ خوراک و جنگ برای انتقام به خاطر یک بی&zwnj;عدالتی واقعی یا فرضی، یا توهین به وسیلۀ قبایل همسایه.</p>
<p style="direction:rtl">  خصومتهای خانوادگی افزایش یافت. جنگهای قبیله&zwnj;ای درگرفت، و بهترین عناصر گروههای توانمندتر و پیشرفته&zwnj;تر متحمل زیانهای جدی گردیدند. برخی از این لطمات جبران ناپذیر بودند. برخی از ارزشمندترین تیره&zwnj;های توانمندی و هوش برای همیشه در دنیا از بین رفتند. این نژادِ نخستین و تمدن بدوی آن توسط این پیکار بی&zwnj;وقفۀ قبایل، در خطر نابودی قرار گرفت.</p>
<p style="direction:rtl">  محال است که چنین موجودات بدوی را وادار نمود که با یکدیگر مشتاقانه در صلح و صفا زندگی کنند. انسان از تبار حیوانات جنگجو است، و هنگامی که مردم بی&zwnj;فرهنگ به طور نزدیک با یکدیگر هم&zwnj;نشینی می&zwnj;کنند، موجب آزار و رنجش هم می&zwnj;شوند. حاملین حیات از این تمایل در میان مخلوقات تکاملی آگاهند و از این رو برای جدایی نهایی موجودات بشری در حال تکامل به صورت حداقل سه و اغلب شش نژاد مشخص و جداگانه تدارک می&zwnj;بینند.</p>
<div class="c1">
<h4 style="direction:rtl">5- پراکندگی اَندانیها</h4></div>

<p style="direction:rtl">  نژادهای اولیۀ اندانی به حد زیاد به داخل آسیا نفوذ ننمودند، و در ابتدا وارد آفریقا نشدند. جغرافیای آن ایام آنها را به سوی شمال رهنمون ساخت، و این مردم بیشتر و بیشتر به سوی شمال سفر کردند تا این که توسط یخ دوران یخبندان سوم که به آرامی در حال پیشروی بود از حرکت باز ایستادند.</p>
<p style="direction:rtl">  پیش از آن که این ورقۀ گستردۀ یخی به فرانسه و جزایر بریتانیا رسد، نوادگان اندان و فانتا به سمت غرب در اروپا پیشروی نموده و بیش از یک هزار اسکانگاه جداگانه در امتداد رودخانه&zwnj;های بزرگی که به سوی آبهای در آن هنگام گرمِ دریای شمال روان بودند برقرار ساختند.</p>
<p style="direction:rtl">  این قبایل اندانی رودخانه نشینان اولیۀ فرانسه بودند. آنها برای دهها هزار سال در امتداد رودخانۀ سُم زندگی می&zwnj;کردند. سُم رودخانه&zwnj;ای است که توسط یخچالها تغییر نیافته است، و درست همانند امروز در آن روزها به سوی دریا جاری بود. و این امر روشن کنندۀ این است که چرا شواهد بسیار مربوط به نوادگان اندانی در امتداد مسیر این دره رود یافت می&zwnj;شود.</p>
<p style="direction:rtl">  این بومیهای یورنشیا روی درختان زندگی نمی&zwnj;کردند، گر چه در مواقع اضطراری هنوز بر فراز درختان می&zwnj;رفتند. آنها به طور مرتب در زیر پناه صخره&zwnj;های جلو آمده در امتداد رودخانه&zwnj;ها و در غارهای واقع در دامنۀ تپه&zwnj;ها، که برای آنها نمای خوبی از نزدیک شدن دیگران فراهم می&zwnj;ساخت و آنها را نسبت به محیط طبیعی پناه می&zwnj;داد، زندگی می&zwnj;کردند. آنها بدین ترتیب از وجود آتشهایشان بدون این که زیاد از دود آن معذب باشند بهره&zwnj;مند می&zwnj;شدند. آنها در واقع غارنشین نیز نبودند، گر چه در ایام بعد ورقه&zwnj;های یخی هر چه بیشتر به سمت جنوب حرکت نموده و نسلهای بعدی آنها را به غارها راند. آنها ترجیح می&zwnj;دادند در نزدیکی حاشیۀ یک جنگل و در کنار یک جویبار اردو زنند.</p>
<p style="direction:rtl">  آنها در همان اوان در پنهان ساختن منزلگاههای بخشاً پوشیدۀ خود به طرز خارق&zwnj;العاده&zwnj;ای زیرک شدند و در ساختن اتاقهای سنگی، کلبه&zwnj;های سنگی گنبدی شکل که شبها برای خواب به آن می&zwnj;خزیدند، از خود مهارت زیادی به نمایش گذاردند. ورودی چنین کلبه&zwnj;ای از طریق غلطانیدن یک سنگ به جلوی آن بسته می&zwnj;شد، سنگ بزرگی که به این منظور، پیش از آن که سنگهای پشت بام نهایتاً در جای خود قرار داده شوند، در داخل گذارده می&zwnj;شد.</p>
<p style="direction:rtl">  اندانیها شکارچیان بی&zwnj;باک و موفقی بودند، و به جز توتهای وحشی و برخی میوه&zwnj;های درختان منحصراً از طریق گوشت ارتزاق می&zwnj;کردند. همانطور که اندان تبر سنگی را کشف کرده بود، نوادگان او نیز در همان اوایل ترکۀ پرتابی و نیزه را کشف کرده و از آن استفادۀ مؤثری کردند. سرانجام یک اندیشۀ ابزارساز در پیوند با دستانی که از افزار بهره می&zwnj;گرفت مشغول به کار گشت، و این انسانهای اولیه در ساختن ابزار چخماقی بسیار چیره دست شدند. آنها در جستجوی سنگ چخماق تا دورترین نقاط سفر می&zwnj;کردند، درست همانطور که انسانهای امروزی در جستجوی طلا، پلاتین، و الماس به اقصی نقاط زمین سفر می&zwnj;کنند.</p>
<p style="direction:rtl">  و به طرق بسیار دیگر، این قبایل اَندانی چنان درجه&zwnj;ای از ذکاوت را به نمایش گذاردند که نسلهای عقب روندۀ آنان تا نیم میلیون سال نیز به آن نرسیدند، گر چه آنها بارها روشهای گوناگون برافروختن آتش را مجدداً کشف نمودند.</p>
<div class="c1">
<h4 style="direction:rtl">6- اُناگار&mdash; اولین آموزگار حقیقت</h4></div>

<p style="direction:rtl">  به تدریج که پراکندگی اندانیها گسترش یافت، وضعیت فرهنگی و معنوی قبایل برای تقریباً ده هزار سال به قهقرا رفت، تا ایام اُناگار که رهبری این قبایل را به عهده گرفت، به میان آنان صلح و آرامش آورد، و برای اولین بار تمامی آنان را به نیایش &rdquo;عطا کنندۀ جان به انسانها و حیوانات&ldquo; رهنمون گشت.</p>
<p style="direction:rtl">  فلسفۀ اندان بسیار مغشوش شده بود. او به دلیل آسایش زیادی که از کشف تصادفی آتش به وسیلۀ خود وی نصیبش شده بود با فاصلۀ اندکی از تبدیل شدن به یک آتش پرست گریخته بود. با این وجود قدرت استدلال او را از کشف خویش به سوی خورشید به عنوان یک منبع برتر و هیبت انگیزتر حرارت و نور رهنمون ساخت، اما خورشید بسیار دور بود و لذا او خورشید پرست نشد.</p>
<p style="direction:rtl">  در اندانیها در همان اوایل ترس از عناصر &mdash; تندر، صاعقه، باران، برف، تگرگ، و یخ &mdash; به وجود آمد. اما گرسنگی، میل دائماً تکراری این ایام نخستین بود، و چون آنان به قدر زیاد از حیوانات ارتزاق می&zwnj;کردند، نهایتاً شکلی از پرستش حیوان را به وجود آوردند. برای اندان حیوانات بزرگتر خوراکی سمبلهای قدرت خلاقه و نیروی حفظ کننده بودند. گهگاه مرسوم می&zwnj;گشت که انواع این حیوانات بزرگتر به عنوان اشیاء پرستشی تخصیص داده شوند. طی دوران محبوبیت یک حیوان مشخص، شکل ابتدایی آن روی دیوارهای غارها ترسیم می&zwnj;شد، و بعدها به تدریج که در زمینۀ هنر پیشرفت مداوم حاصل گشت، چنین الهۀ حیوانی در چیزهای مختلف تزیینی حکاکی می&zwnj;شد.</p>
<p style="direction:rtl">  در اوایل مردمان اندانی عادتِ امتناع ورزیدن از خوردن گوشت حیوان مقدس قبیله را شکل دادند. آنها در مدتی کم، به این منظور که اذهان جوانهای خود را به گونه&zwnj;ای مناسب تحت تأثیر قرار دهند، یک آیین تقدیس که پیرامون بدن یکی از این حیوانات مورد حرمت انجام می&zwnj;یافت به وجود آوردند. و باز هم بعد از آن، این نمایش ابتدایی به مراسم مفصل قربانی نسلهای بعدی آنان تکامل یافت. و این منشأ قربانی کردن به عنوان بخشی از پرستش می&zwnj;باشد. این ایده به طور مبسوط توسط موسی در آیین نیایش عبرانی به وجود آمد و قاعدۀ کلی آن توسط پولس رسول به عنوان اصل اعتقادی پرداخت کفارۀ گناه از طریق &rdquo;ریختن خون&ldquo; حفظ گردید.</p>
<p style="direction:rtl">  این امر که در زندگی این انسانهای بدوی خوراک یک چیز تماماً مهم بود، توسط دعایی که به وسیلۀ اُناگار، آموزگار بزرگ آنان، به این مردمان ساده آموزش داده می&zwnj;شد نشان داده می&zwnj;شود. و این دعا چنین بود:</p>
<blockquote>
<p style="direction:rtl">  &rdquo;ای جان حیات، روزی ما را امروز به ما عطا فرما. ما را از شر یخ برهان. ما را از دست دشمنانمان در جنگل نجات ده، و با بخشندگی ما را به عالم بزرگ آن سو پذیرا شو.&ldquo;</p>
</blockquote>
<p style="direction:rtl">  اُناگار ستاد مرکزی خود را در سواحل شمالی دریای باستانی مدیترانه، در ناحیۀ کنونی دریای خزر، در اسکانگاهی که اُبان نامیده می&zwnj;شد برقرار ساخت. این جا یک مکان اقامت بود که در مسیر گردش به سوی غرب در سفر از سرزمین جنوبی بین&zwnj;النهرین به سوی شمال راه می&zwnj;برد. او برای اشاعۀ اصول اعتقادی جدید تک خدایی خویش و برداشت خود از دنیای بعد، که آن را عالم بزرگ آن سو می&zwnj;نامید، از اُبان آموزگارانی به دهکده&zwnj;های دوردست فرستاد. این فرستادگان اُناگار، اولین مبلغین مذهبی دنیا بودند. آنها اولین موجودات بشری بودند که گوشت را طبخ می&zwnj;کردند، و اولینهایی بودند که در تهیۀ غذا به طور منظم از آتش استفاده می&zwnj;کردند. آنها گوشت را روی سر ترکۀ چوب و نیز روی سنگهای داغ می&zwnj;پختند. آنها بعدها قطعات بزرگ گوشت را در آتش بریان می&zwnj;کردند، اما نسلهای بعدی آنان تقریباً تماماً به استفاده از گوشت خام بازگشت نمودند.</p>
<p style="direction:rtl">  اُناگار (از سال 1934 بعد از میلاد مسیح) 983٫323 سال پیش به دنیا آمد و شصت و نه سال عمر کرد. تاریخچۀ دستاوردهای این ذهن ماهر و رهبر معنوی ایام پیش از پرنس سیاره&zwnj;ای بازگویی شورانگیز سازماندهی این مردمان بدوی به صورت یک جامعۀ واقعی می&zwnj;باشد. او یک دولت قبیله&zwnj;ای کارآمد را که نظیر آن تا هزاران سال دیگر توسط نسلهای بعد به وجود نیامد بنیان نهاد. تا ورود پرنس سیاره&zwnj;ای هرگز دیگر چنین تمدن بالای معنوی در کرۀ زمین به وجود نیامد. این مردم ساده از یک مذهب واقعی، گر چه بدوی، برخوردار بودند. اما این مذهب به دست نسلهای آتی در حال انحطاط آنان از بین رفت.</p>
<p style="direction:rtl">  اگر چه اندان و فانتا هر دو و نیز بسیاری از نوادگان آنان تنظیم کنندۀ فکری دریافت کرده بودند، زودتر از ایام اُناگار نبود که تنظیم کنندگان و سرافیمهای محافظ در تعداد زیاد به یورنشیا آمدند. این در واقع عصر طلایی انسان بدوی بود.</p>
<div class="c1">
<h4 style="direction:rtl">7- بقای اندان و فانتا</h4></div>

<p style="direction:rtl">  اندان و فانتا، بنیانگذاران تحسین برانگیز نژاد بشر، به محض ورود پرنس سیاره&zwnj;ای در هنگام مورد داوری قرار گرفتن یورنشیا مورد قدردانی واقع شدند، و در موعد مقرر با رتبۀ شهروندیِ جروسم از نظام کرات قصر بیرون آمدند. اگر چه آنها هرگز اجازه نیافته&zwnj;اند به یورنشیا بازگردند، از تاریخ نژادی که بنیان نهادند آگاه هستند. آنها از خیانت کلیگسشیا اندوهگین شدند و به خاطر شکست آدم محزون شدند، اما هنگامی که این خبر دریافت شد که میکائیل کرۀ آنان را به عنوان صحنۀ اعطای نهایی خود برگزیده به اندازۀ وافر مسرور شدند.</p>
<p style="direction:rtl">  اندان و فانتا هر دو در جروسم با تنظیم کنندگان خود پیوند یافتند، و چندین تن از فرزندان آنان از جمله سونتاد نیز چنین شدند، اما حتی اکثر فرزندان بلافصل آنان فقط به پیوند با روح دست یافتند.</p>
<p style="direction:rtl">  اندان و فانتا مدت کوتاهی پس از ورود آنان به جروسم از حکمران سیستم اجازه گرفتند که به اولین کرۀ قصر بازگردند تا به همراه شخصیتهای مورانشیا که به رهنوردان زمان از یورنشیا برای ورود به کرات آسمانی خوشامد می&zwnj;گویند خدمت کنند. و آنها به طور نامحدود به این خدمت گمارده شده&zwnj;اند. آنها درخواست کردند که در رابطه با این آشکارسازیها به یورنشیا سلام بفرستند، اما این تقاضای آنان به گونه&zwnj;ای خردمندانه پذیرفته نشد.</p>
<p style="direction:rtl">  و این بازگویی قهرمانانه&zwnj;ترین و مسحور کننده&zwnj;ترین فصل در تمام تاریخ یورنشیا است، داستان تکامل، تقلاهای زندگی، مرگ، و بقای جاودانۀ والدین استثنایی تمامی بشریت.</p>
<p style="direction:rtl">  [عرضه شده توسط یک حامل حیات مقیم یورنشیا.]</p>
</body>
</html>
