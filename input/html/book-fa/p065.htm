<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2018 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 65 کنترل فراگیر تکامل</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">نسخۀ پیشنویس</span></h1>
</div>
<div class="c1">
<h4 style="direction:rtl">مقالۀ 65</h4>
</div>
<div class="c1">
<h4 style="direction:rtl">کنترل فراگیر تکامل</h4>
</div>

<p style="direction:rtl"> حیات بنیادین تکاملی مادی &mdash; حیاتِ پیش ذهن &mdash; فرمولبندی کنترلگران استاد فیزیکی و خدمت حیاتبخش هفت روح استاد در پیوند با معاضدت فعال حاملین منصوب شدۀ حیات می&zwnj;باشد. در نتیجۀ عملکرد هماهنگ این خلاقیت سه&zwnj;گانه، ظرفیت ارگانیسمی فیزیکی برای ذهن &mdash; مکانیسمهای مادی برای واکنش هوشمند نسبت به محرکهای بیرونی محیط، و بعدها نسبت به محرکهای درونی، تأثیراتی که در خود ذهن ارگانیسم منشأ می&zwnj;یابد، به وجود می&zwnj;آید.</p>
<p style="direction:rtl"> بنابراین سه سطح جداگانۀ ایجاد و تکامل حیات وجود دارد:</p>
<blockquote>
<p style="direction:rtl"> 1- حیطۀ انرژی فیزیکی &mdash; ایجاد ظرفیت ذهنی.</p>
<p style="direction:rtl"> 2- خدمت ذهنی ارواح یاور &mdash; که در ظرفیت روحی اثر می&zwnj;گذارند.</p>
<p style="direction:rtl"> 3- بهره&zwnj;مند سازی روحی ذهن انسان &mdash; که به اعطای تنظیم کنندۀ فکر می&zwnj;انجامد.</p>
</blockquote>
<p style="direction:rtl"> سطوح مکانیکی و غیرقابل آموزش واکنش محیطی ارگانیسم، حوزه&zwnj;های کنترلگران فیزیکی می&zwnj;باشند. ارواح یاور ذهن، انواع انطباق پذیر یا غیرمکانیکی و قابل آموزش ذهن &mdash; آن مکانیسمهای واکنشی ارگانیسمها که قادرند از تجربه بیاموزند &mdash; را فعال ساخته و تنظیم می&zwnj;کنند. و همانطور که یاوران روحی بدین گونه پتانسیلهای ذهنی را تحت کنترل درمی&zwnj;آورند، حاملین حیات نیز درست تا لحظۀ پدیداری ارادۀ انسانی &mdash; توان شناخت خداوند و نیروی انتخاب برای پرستش وی &mdash; کنترل اختیاری قابل ملاحظه&zwnj;ای روی جنبه&zwnj;های محیطی پروسه&zwnj;های تکاملی اعمال می&zwnj;کنند.</p>
<p style="direction:rtl"> این کارکرد یکپارچۀ حاملین حیات، کنترلگران فیزیکی، و یاوران روحی است که مسیر تکامل ارگانیک در کرات مسکونی را تحت تأثیر قرار می&zwnj;دهد. و به این دلیل است که تکامل &mdash; در یورنشیا یا در جای دیگر &mdash; همیشه هدفمند است و هرگز تصادفی نیست.</p>
<div class="c1">
<h4 style="direction:rtl">1- کارکردهای حاملین حیات</h4></div>

<p style="direction:rtl"> حاملین حیات از پتانسیل دگرگونی شخصیت بهره&zwnj;مند هستند، طوری که رسته&zwnj;های اندکی از مخلوقات از آن برخوردارند. این پسران جهان محلی قادرند در سه فاز متنوع وجود عمل نمایند. آنها معمولاً وظایف خود را به عنوان پسران فاز میانی اجرا می&zwnj;کنند؛ این حالتِ منشأ آنان می&zwnj;باشد. اما ممکن نیست یک حامل حیات در چنین مرحلۀ وجود بتواند در حوزه&zwnj;های الکتریکی - شیمیایی به عنوان یک سازندۀ انرژیهای فیزیکی و ذرات مادی عمل نماید و آنها را به واحدهای وجودِ زنده تبدیل سازد.</p>
<p style="direction:rtl"> حاملین حیات قادرند در سه سطح زیرین عمل نمایند و می&zwnj;نمایند:</p>
<blockquote>
<p style="direction:rtl"> 1- سطح فیزیکیِ الکتریکی - شیمیایی.</p>
<p style="direction:rtl"> 2- فاز میانی معمول وجود نیمه مورانشیایی.</p>
<p style="direction:rtl"> 3- سطح پیشرفتۀ نیمه روحی.</p>
</blockquote>
<p style="direction:rtl"> هنگامی که حاملین حیات برای کار کاشت حیات آماده می&zwnj;شوند، و پس از این که مکانهای انجام چنین کاری را انتخاب کردند، کمیسیون فرشتۀ اعظم برای دگردیسیِ حاملین حیات را فرا می&zwnj;خوانند. این گروه در بر گیرندۀ ده رسته از شخصیتهای گوناگون، شامل کنترلگران فیزیکی و همکاران آنان، می&zwnj;باشد و ریاست آن را رئیس فرشتگان اعظم که به فرمان جبرئیل و با اجازۀ قدمای ایامها در این مقام عمل می&zwnj;کند، به عهده دارد. وقتی که این موجودات به طور صحیح در ارتباط مداری قرار می&zwnj;گیرند می&zwnj;توانند چنان تغییراتی در حاملین حیات به وجود آورند که آنها را قادر سازد فوراً در سطوح فیزیکیِ الکتریکی - شیمیایی عمل نمایند.</p>
<p style="direction:rtl"> بعد از این که الگوهای حیات تدوین شدند و سازمانهای مادی به طور شایسته تکمیل گردیدند، نیروهای فوق مادی مربوط به تکثیر حیات بلافاصله فعال می&zwnj;شوند و حیات به وجود می&zwnj;آید. در آن هنگام حاملین حیات فوراً به فاز میانی عادی وجود شخصیت خود باز می&zwnj;گردند. آنها در آن حالت می&zwnj;توانند واحدهای زنده را تحت کنترل درآورده و روی ارگانیسمهای در حال تکامل با مهارت دست به عمل زنند، گر چه فاقد کلیۀ تواناییها برای سازمان دادن &mdash; آفریدنِ &mdash; الگوهای جدید مادۀ زنده می&zwnj;باشند.</p>
<p style="direction:rtl"> پس از این که تکامل ارگانیک مسیر مشخصی را طی نمود و ارادۀ آزاد نوع بشری در بالاترین ارگانیسمهای در حال تکامل ظاهر گشت، حاملین حیات یا باید سیاره را ترک کنند یا پیمان ترک کار ببندند، یعنی باید عهد کنند که از کلیۀ تلاشها برای اثر گذاری بیشتر روی مسیر تکامل ارگانیک خودداری می&zwnj;کنند. و هنگامی که آن حاملین حیاتی که به طور داوطلبانه پیمان می&zwnj;بندند به عنوان مشاوران آیندۀ آنهایی که شکوفایی مخلوقات ارادی به تازگی تکامل یافته به آنان محول شده، روی سیاره باقی بمانند، یک کمیسیون دوازده نفره که ریاست آن را رئیس ستارگان عصر به عهده دارد و با اتوریتۀ حکمران سیستم و اجازۀ جبرئیل عمل می&zwnj;نماید فرا خوانده می&zwnj;شود؛ و بلافاصله این حاملین حیات به سومین فاز وجود شخصیت &mdash; سطح نیمه روحی وجود &mdash; تغییر شکل می&zwnj;دهند. و من از ایام اندان و فانتا در این سومین فاز وجود در یورنشیا عمل کرده&zwnj;ام.</p>
<p style="direction:rtl"> ما در انتظار فرا رسیدن زمانی هستیم که جهان در نور و حیات استقرار یابد و ما به چهارمین مرحلۀ ممکن وجود که ما در آن کاملاً روحی خواهیم بود گام بگذاریم. اما هرگز برای ما آشکار نگشته که از طریق چه تکنیکی می&zwnj;توانیم به این حالت مطلوب و پیشرفته دست یابیم.</p>
<div class="c1">
<h4 style="direction:rtl">2- چشم&zwnj;انداز تکاملی</h4></div>

<p style="direction:rtl"> داستان فراز انسان از گیاه دریایی به سروری آفرینش زمینی به راستی یک رمان تقلای بیولوژیک و بقای ذهن می&zwnj;باشد. نیاکان اولیۀ انسان عملاً گل و لای و لجن کف اقیانوس در خلیجهای راکد و دارای آب گرم و مردابهای خطوط پهناور ساحلی دریاهای باستانی درون مرزی بودند، همان آبهایی که حاملین حیات سه کاشت مستقل حیات را در آنها در یورنشیا برقرار ساختند.</p>
<p style="direction:rtl"> انواع بسیار کمی از نمونه&zwnj;های اولیۀ گیاهان دریایی که در آن تغییرات دوره&zwnj;ای شرکت کردند امروزه زنده هستند، تغییراتی که منجر به پیدایش ارگانیسمهای شبیه حیوان بینابینی گردید. اسفنجها بازماندگان یکی از این انواع اولیۀ بینابینی هستند، آن ارگانیسمهایی که از طریق آنها <em>گذار</em> تدریجی از گیاه به حیوان به وقوع پیوست. این اشکال اولیۀ گذرا، در حالی که همانند اسفنجهای امروزی نبودند، بسیار شبیه آنان بودند. آنها به راستی ارگانیسمهای بینابینی بودند، نه گیاه و نه حیوان. اما آنها سرانجام به پیدایش اشکال واقعی حیات حیوانی منجر شدند.</p>
<p style="direction:rtl"> باکتریها، ارگانیسمهای سادۀ گیاهی که دارای طبیعتی بسیار ابتدایی هستند، از پگاه اولیۀ حیات تغییر بسیار اندکی کرده&zwnj;اند. آنها حتی درجه&zwnj;ای از قهقرا را در رفتار انگلی خود به نمایش می&zwnj;گذارند. بسیاری از قارچها نیز نمایشگر یک حرکت قهقرایی در تکامل هستند. آنها گیاهانی هستند که توان کلروفیل سازی خویش را از دست داده&zwnj;اند و کم و بیش انگلی شده&zwnj;اند. اکثر باکتریهایی که موجب بیماری می&zwnj;شوند و گروههای ویروسی کمکی آنان، به راستی به این گروه از قارچهای انگلی نابکار تعلق دارند. در طول اعصار بینابین، تمامی عالم گستردۀ حیات گیاهی از نیاکانی به وجود آمده است که باکتریها نیز از آنها سرچشمه گرفته&zwnj;اند.</p>
<p style="direction:rtl"> نوع بالاتر پیش&zwnj;زیِ حیات حیوانی به زودی ظاهر گشت، و <em>به طور ناگهانی</em> ظاهر گشت. و از این ایام بسیار دور آمیب، نمونۀ ارگانیسم حیوانی تک سلولی، از گذشته&zwnj;ها آمده است ولی مقدار اندکی تغییر یافته است. او امروزه همانطور به جست و خیز مشغول است که در آن هنگام که آخرین و بزرگترین دستاورد در تکامل حیات بود. این موجود بسیار کوچک و عموزاده&zwnj;های پیش&zwnj;زی او برای آفرینش حیوانی چیزی هستند که باکتریها برای عالم گیاهی می&zwnj;باشند. آنها نمایانگر بقای نخستین گامهای اولیۀ تکاملی در تمایز حیات، به همراه <em>شکست پیدایش بعدی</em> می&zwnj;باشند.</p>
<p style="direction:rtl"> در زمانی نه چندان زیاد نمونه&zwnj;های اولیۀ تک سلولی حیوانی، خود را به صورت گروهی با هم مرتبط ساختند، ابتدا در طرح جلبکهای دمدار و در مدتی کوتاه در امتداد خطوط هیدرا و چتر دریایی. باز هم بعدها ستاره&zwnj;های دریایی، سوسنهای سنگی، توتیان دریایی، خیارهای دریایی، هزار پاها، حشرات، عنکبوتها، سخت پوستان، و گروههای بسیار نزدیک به کرمها و زالوها که به زودی با نرم تنان &mdash; اویستر، اختاپوس، و حلزون &mdash; دنبال شدند، به وجود آمدند. صدها صد موجود در این فاصله به وجود آمده و از بین رفتند. فقط به آنهایی اشاره می&zwnj;شود که در این تقلای بسیار طولانی بقا یافتند. چنین نمونه&zwnj;های غیرپیشرو، به همراه خانوادۀ ماهیان که بعدها پدیدار گشتند، امروزه نمایانگر انواع بی&zwnj;حرکت حیوانات اولیه و پایین&zwnj;تر، شاخه&zwnj;های درخت حیات که نتوانستند پیشرفت کنند می&zwnj;باشند.</p>
<p style="direction:rtl"> بدین ترتیب صحنه برای ظهور اولین حیوانات دارای ستون فقرات، ماهیان، آماده گشت. از این خانوادۀ ماهیان دو موجود تغییر یافتۀ بی&zwnj;مانند پدیدار گشت، قورباغه و سمندر. و قورباغه بود که آغازگر یک سلسله از دگرسان سازیهای حیات حیوانی که نهایتاً به ظهور خود انسان منجر شد گردید.</p>
<p style="direction:rtl"> قورباغه یکی از آغازین&zwnj;ترین نیاکان بقا یافتۀ نژاد بشری می&zwnj;باشد. ولی او نیز نتوانست پیشرفت کند و امروزه بیشتر به صورت آن ایام دور بقا یافته است. قورباغه تنها نوع نیای نژادهای آغازین اولیه می&zwnj;باشد که اکنون در روی زمین زندگی می&zwnj;کند. نژاد بشری از هیچ نیای بقا یافته بین قورباغه و مردم اسکیمو برخوردار نیست.</p>
<p style="direction:rtl"> قورباغه&zwnj;ها موجب پیدایش خزندگان شدند. خزندگان یک خانوادۀ بزرگ حیوانی هستند که عملاً از بین رفته&zwnj;اند، اما پیش از نابودی موجب منشأ یافتن کل خانوادۀ پرندگان و انواع بیشمار پستانداران شدند.</p>
<p style="direction:rtl"> احتمالاً یگانه جهش بزرگ کل تکامل پیش بشری زمانی به وقوع پیوست که خزنده به پرنده تبدیل شد. انواع پرندگان امروز &mdash; عقابها، مرغابیها، کبوتران، و شترمرغها &mdash; تماماً از خزندگان غول&zwnj;پیکر زمانهای بسیار دور پیشین برآمدند.</p>
<p style="direction:rtl"> انواع خزندگان که از خانوادۀ قورباغه برآمدند امروزه توسط چهار بخش بقا یافته نمایندگی می&zwnj;شوند: دو نوع غیرپیشرفته، مارها و مارمولکها، به همراه عموزاده&zwnj;های خود، تمساحها و لاک پشتان؛ یک نوع بخشاً پیشرفته، خانوادۀ پرنده و چهارمی، نیاکان پستانداران و خط مستقیم نزول نوع بشری. اما جثۀ عظیم خزندگان پیشین که گر چه مدتهاست از بین رفته&zwnj;اند، در فیل و ماستودون انعکاس یافت، در حالی که اشکال ویژۀ آنها در کانگوروهای جهنده دوام یافت.</p>
<p style="direction:rtl"> فقط چهارده شاخه در یورنشیا پدیدار شده است، که ماهیان آخرین آنها بودند، و از دوران پرندگان و پستانداران هیچ طبقۀ جدیدی به وجود نیامده است.</p>
<p style="direction:rtl"> از یک دایناسور خزندۀ متحرک کوچک گوشتخوار ولی دارای مغز نسبتاً بزرگ بود که پستانداران جفت&zwnj;دار <em>ناگهان</em> پدیدار گشتند. این پستانداران به سرعت و به طرق متعدد متفاوت تکامل یافتند و نه تنها موجب پیدایش اقسام معمول امروزی شدند، بلکه به صورت انواع دریایی نظیر نهنگها و فکها و به صورت هوانوردان مثل خانوادۀ خفاش نیز تکامل یافتند.</p>
<p style="direction:rtl"> از این رو انسان از پستانداران بالاتر که اساساً از <em>کاشت غربی</em> حیات در دریاهای باستانی محفوظ شرقی - غربی سرچشمه گرفتند به وجود آمد. <em>گروههای شرقی و مرکزی</em> ارگانیسمهای زنده در ابتدا به گونه&zwnj;ای مطلوب به سمت نیل به سطوح پیش بشری وجود حیوانی داشتند پیش می&zwnj;رفتند. اما با گذشت اعصار، کانون شرقی کاشت حیات نتوانست به سطح رضایتبخش وضع هوشمند پیش بشری دست یابد و چنان به طور مکرر و جبران ناپذیر بالاترین نمونه&zwnj;های پلاسمای جرمی خود را از دست داد که برای همیشه از توان ترمیم پتانسیلهای بشری محروم گشت.<em></em></p>
<p style="direction:rtl"> چون کیفیت ظرفیت ذهن برای توسعه در این گروه شرقی به طور یقین پایین&zwnj;تر از کیفیت دو گروه دیگر بود، حاملین حیات با رضایت مسئولین خود طوری محیط را تحت کنترل قرار دادند که این تیره&zwnj;های پیش بشری پست حیات در حال تکامل را هر چه بیشتر حذف کنند. برای کلیۀ نمودهای خارجی، حذف این گروههای پست مخلوقات تصادفی بود، اما در واقع تماماً هدفمند بود.</p>
<p style="direction:rtl"> بعدها در آشکار ساختن تکاملی موجود هوشمند، نیاکان لمور نوع بشر در آمریکای شمالی بارها پیشرفته&zwnj;تر از مناطق دیگر بودند و از این رو هدایت شدند که از صحنۀ غربی کاشت حیات از روی پل زمینی برینگ در امتداد ساحل به جنوب غربی آسیا مهاجرت کنند، یعنی مکانی که در آن به تکامل ادامه داده و از طریق اضافه شدن برخی تیره&zwnj;های گروه مرکزی حیات بهره&zwnj;مند شوند. بدین ترتیب انسان از میان برخی تیره&zwnj;های غربی و مرکزی حیات، اما در نواحی مرکزی تا نزدیک به شرقی به وجود آمد.</p>
<p style="direction:rtl"> حیاتی که در یورنشیا کاشته شد بدین طریق تا عصر یخبندان تکامل یافت. در آن هنگام خود انسان ابتدا ظاهر شد و دوران پرحادثۀ زندگانی سیاره&zwnj;ای خویش را آغاز نمود. و این ظهور انسان بدوی در کرۀ زمین در طول عصر یخبندان تنها یک تصادف نبود، بلکه از روی طراحی صورت گرفت. شدت و سختی آب و هوای عصر یخبندان، از هر جهت با مقصود ایجاد یک نوع موجود بشری مقاوم در برابر سرما که از عطیۀ فوق&zwnj;العادۀ بقا برخوردار باشد انطباق داشت.</p>
<div class="c1">
<h4 style="direction:rtl">3- شکوفایی تکامل</h4></div>

<p style="direction:rtl"> به سختی ممکن است بسیاری از رخدادهای عجیب و ظاهراً غیرطبیعی پیشرفت اولیۀ تکاملی را برای ذهن امروزی بشری توضیح داد. طی تمامی این تکامل ظاهراً عجیب چیزهای زنده یک طرح هدفمند عمل می&zwnj;کرد. اما ما اجازه نداریم که از روی دلخواه در تکامل الگوهای حیات، پس از این که شروع به عمل کردند، دخالت کنیم.</p>
<p style="direction:rtl"> حاملین حیات می&zwnj;توانند هر منبع طبیعی ممکن را به کار بندند و از هر وضعیت مناسب یا از کلیۀ آنها که پیشرفت تکاملی تجربۀ حیات را بهبود می&zwnj;دهد استفاده نمایند، اما ما اجازه نداریم در رفتار و مسیر تکامل گیاه یا حیوان به طور مکانیکی دخالت نموده یا از روی دلخواه آن را تحت کنترل درآوریم.</p>
<p style="direction:rtl"> شما اطلاع یافته&zwnj;اید که انسانهای یورنشیا از طریق تکامل قورباغۀ بدوی به وجود آمدند، و این که این تیرۀ در حال صعود که به طور بالقوه در یک قورباغۀ تنها حمل می&zwnj;شد، در یک موقعیت مشخص با فاصلۀ اندکی از نابودی جان به در برد. اما نباید چنین استنباط کرد که تکامل نوع بشر در این مقطع زمانی با یک سانحه از بین می&zwnj;رفت. در همان لحظه ما در حال مشاهده و پرورش حدوداً هزار تیرۀ در حال جهش و متفاوت حیات و واقع در مکانهای دور بودیم که می&zwnj;توانستند به جانب الگوهای گوناگون متفاوت تکامل پیش بشری هدایت شوند. این قورباغۀ ویژۀ نیایی، نمایانگر سومین انتخاب ما بود. دو تیرۀ پیشین حیات به رغم تمامی تلاشهای ما در جهت حفظ آنها از بین رفتند.</p>
<p style="direction:rtl"> حتی از دست دادن اندان و فانتا پیش از این که صاحب فرزند شوند، گر چه تکامل بشری را به تعویق می&zwnj;انداخت، از آن جلوگیری نمی&zwnj;کرد. به دنبال ظهور اندان و فانتا و پیش از این که پتانسیلهای در حال جهش بشری حیات حیوانی به انتها رسند، حدود هفت هزار تیرۀ مطلوب که می&zwnj;توانستند به قسمی از نوع بشریِ تکامل منجر شوند به وجود آمد. و بسیاری از این تیره&zwnj;های بهتر متعاقباً جذب شاخه&zwnj;های متنوع نوع در حال گسترش بشری شدند.</p>
<p style="direction:rtl"> مدتها پیش از این که پسر و دختر ماتریال، ارتقا دهندگان بیولوژیک، به یک سیاره وارد شوند، پتانسیلهای بشری نوع حیوان در حال تکامل تماماً به انتها رسیده است. این وضعیت بیولوژیک حیات حیوانی از طریق پدیدۀ سومین فاز بسیج روح یاور برای حاملین حیات فاش می&zwnj;شود. این پدیده به طور همزمان با به انتها رسیدن ظرفیت کل حیات حیوانی برای منشأ دادن پتانسیلهای جهشی افراد پیش بشر، به طور اتوماتیک به وقوع می&zwnj;پیوندد.</p>
<p style="direction:rtl"> نوع بشر در یورنشیا باید مشکلات تکامل انسانی را با تیره&zwnj;های بشری که داراست حل نماید. هیچ نژاد دیگری از منابع پیش بشری در سرتاسر تمامی زمان آینده به وجود نخواهد آمد. اما این واقعیت مانع احتمال نیل به سطوح بسیار بالاتر تکامل بشری از طریق پرورش هوشمند پتانسیلهای تکاملی که هنوز در نژادهای انسانی موجودند نمی&zwnj;شود. انسان باید آنچه را که ما، حاملین حیات، در جهت پرورش و حفظ تیره&zwnj;های حیات، پیش از پدیداری ارادۀ انسانی می&zwnj;کنیم، پس از چنین رخدادی و متعاقب کناره&zwnj;گیری ما از شرکت فعال در تکامل، برای خود انجام دهد. به طور کلی، سرنوشت تکاملی انسان در دستان خود وی قرار دارد، و هوشمندی علمی باید دیر یا زود جانشین عملکرد اتفاقی انتخاب کنترل ناشدۀ طبیعی و بقای شانسی گردد.</p>
<p style="direction:rtl"> و در بحث پیرامون شکوفایی تکامل، اشتباه نیست به این امر اشاره شود که در آیندۀ طولانی پیش رو، هنگامی که شما ممکن است زمانی به یک سپاه حاملین حیات ملحق شوید، فرصت فراوان و کافی خواهید داشت که در طرحها و تکنیک سرپرستی و کاشت حیات پیشنهادات خود را عرضه نمایید و دست به بهبودهای ممکن بزنید. صبور باشید! اگر شما نظرات خوبی داشته باشید، اگر افکار شما با روشهای بهتر نظارت برای هر قسمت از قلمروهای جهان خلاق باشد، قطعاً این فرصت را خواهید داشت که آنها را برای همکارانتان و سرپرستان همیارتان در اعصاری که خواهد آمد ابراز دارید.</p>
<div class="c1">
<h4 style="direction:rtl">4- ماجرای یورنشیا</h4></div>

<p style="direction:rtl"> از این واقعیت چشم پوشی نکنید که یورنشیا به عنوان یک کرۀ آزمایشی حیات به ما واگذار گردید. در این سیاره ما شصتمین تلاش خویش را برای تغییر، و در صورت امکان، بهبود انطباق سِتانیاییِ طرحهای حیات نبادان به عمل آوردیم، و سند آن موجود است که ما به تغییرات سودمند بیشماری در الگوهای شاخص حیات دست یافتیم. به طور مشخص، ما در یورنشیا به حدود بیست و هشت ویژگی تغییر و تبدیل حیات که در طی تمام زمان آینده در خدمت تمامی نبادان خواهد بود دست یافته و به گونه&zwnj;ای موفقیت&zwnj;آمیز آنها را آشکار ساخته&zwnj;ایم.</p>
<p style="direction:rtl"> اما برقراری حیات در هیچ کره&zwnj;ای، به این مفهوم که به چیزی امتحان نشده و ناشناخته مبادرت شود، هرگز آزمایشی نیست. تکامل حیات تکنیکی است که پیوسته پیشرو، ناهمسان، و متنوع است، اما هرگز تصادفی، کنترل ناشده، و نیز کاملاً آزمایشی، به مفهوم اتفاقی بودن آن، نیست.</p>
<p style="direction:rtl"> بسیاری از مشخصات حیات بشری نشانه&zwnj;های بسیار فراوانی عرضه می&zwnj;دارد که پدیدۀ وجود انسانی به گونه&zwnj;ای هوشمند برنامه&zwnj;ریزی شده است، و این که تکامل ارگانیک یک تصادف صرف کیهانی نیست. هنگامی که یک سلول زنده صدمه می&zwnj;بیند، دارای توان تولید برخی مواد شیمیایی است که قادرند سلولهای نرمال همسایه را تحریک و فعال نمایند، طوری که آنها فوراً شروع به ترشح برخی مواد که پروسۀ درمان زخم را تسهیل می&zwnj;نماید می&zwnj;کنند. و در همان هنگام، این سلولهای نرمال و صدمه ندیده شروع به تکثیر می&zwnj;کنند. آنها در واقع برای تعویض سلولهای همتا که ممکن است در اثر تصادف از بین رفته باشند، شروع به کار تولید سلولهای جدید می&zwnj;نمایند.</p>
<p style="direction:rtl"> این کنش و واکنش شیمیایی که به درمان زخم و تولید مجدد سلول مربوط می&zwnj;باشد نمایانگر فرمولی است که حاملین حیات انتخاب نموده و شامل بیش از یکصد هزار حالت و شکل فعل و انفعالات محتمل شیمیایی و واکنشهای بیولوژیک می&zwnj;باشد. پیش از آن که حاملین حیات برای آزمایش حیات یورنشیا سرانجام به انتخاب این فرمول بسنده کنند، بیش از نیم میلیون آزمایش مشخص توسط آنان در آزمایشگاههایشان صورت گرفت.</p>
<p style="direction:rtl"> وقتی که دانشمندان یورنشیا از این مواد شیمیایی شفا دهنده اطلاع بیشتری یابند، در درمان صدمات کارآمدتر می&zwnj;شوند و به طور غیرمستقیم در مورد کنترل برخی بیماریهای جدی بیشتر مطلع خواهند شد.</p>
<p style="direction:rtl"> از زمانی که حیات در یورنشیا برقرار گردید، حاملین حیات این تکنیک شفا دهنده را بهبود داده&zwnj;اند، طوری که این تکنیک در یک کرۀ دیگر سِتانیا عرضه شده است، و این که موجب رهایی بیشتر از درد می&zwnj;شود و کنترل بهتری در ظرفیت تکثیر سلولهای نرمال مربوطه اعمال می&zwnj;کند.</p>
<p style="direction:rtl"> آزمایش حیات یورنشیا دارای اشکال ویژه&zwnj;ای بود، اما دو قسمت برجستۀ آن، ظهور نژاد اندانی پیش از تکامل مردمان شش رنگه و ظهور متعاقب همزمان سنگیکهای جهش یافته در یک خانوادۀ تنها بود. یورنشیا اولین کرۀ سِتانیا است که در آن شش نژاد رنگین از یک خانوادۀ بشری پدیدار گشتند. آنها معمولاً در نژادهای گوناگون از جهشهای مستقل در درون تیرۀ پیش بشری حیوانی پدیدار می&zwnj;شوند و بر حسب معمول یک به یک و به طور پی در پی در طی دوره&zwnj;های زمانی طولانی در زمین ظاهر می&zwnj;شوند. این ظهور با انسان سرخ شروع شده و طی گذار از رنگها به نیلی ختم می&zwnj;شود.</p>
<p style="direction:rtl"> یک دگرسانی برجستۀ دیگر از این روال، ورود دیرهنگام پرنس سیاره&zwnj;ای بود. به عنوان یک قاعده، پرنس حدوداً در هنگام به وجود آمدن اراده در یک سیاره ظاهر می&zwnj;شود. و اگر چنین طرحی دنبال می&zwnj;شد، کلیگسشیا به جای این که تقریباً پانصد هزار سال بعد از ایام اندان و فانتا و همزمان با ظهور شش نژاد سنگیک به یورنشیا بیاید ممکن بود حتی در طی دوران زندگی آنان می&zwnj;آمد.</p>
<p style="direction:rtl"> در یک سیارۀ مسکونی معمولی، به دنبال تقاضای حاملین حیات در هنگام ظهور اندان و فانتا یا مدتی بعد از آن یک پرنس سیاره&zwnj;ای اعطا می&zwnj;گردد. اما از آنجا که یورنشیا به صورت یک سیارۀ تغییر و تبدیل حیات تعیین شده بود، بر طبق قرار قبلی، ناظران ملک صادق که تعدادشان دوازده نفر بود، به عنوان مشاوران حاملین حیات و به عنوان سرپرستان سیاره، تا هنگام ورود متعاقب پرنس سیاره&zwnj;ای، اعزام گشتند. این ملک صادقها در هنگام تصمیم اندان و فانتا که تنظیم کنندگان فکر را قادر ساخت در اذهان انسانی آنان سکنی گزینند، آمدند.</p>
<p style="direction:rtl"> در یورنشیا تلاشهای حاملین حیات برای بهبود الگوهای حیات سِتانیا ناچاراً به تولید بسیاری از اشکال ظاهراً بی&zwnj;فایدۀ حیات گذار انجامید. اما منافعی که تا آن زمان عاید شد، کافی است که تغییرات طرحهای استاندارد حیات را در یورنشیا توجیه نماید.</p>
<p style="direction:rtl"> ما قصد داشتیم یک تجلی اولیۀ اراده را در حیات تکاملی یورنشیا ایجاد نماییم و موفق شدیم. معمولاً اراده پدیدار نمی&zwnj;گردد تا این که مدتها از موجودیت نژادهای رنگین بگذرد. معمولاً اولین آن در میان نمونه&zwnj;های برتر انسان سرخ پدیدار می&zwnj;گردد. کرۀ شما تنها سیارۀ سِتانیا است که نوع بشری اراده در یک نژاد پیش رنگین در آن پدیدار گشته است.</p>
<p style="direction:rtl"> اما ما در تلاش خود برای ایجاد آن مجموعه و ارتباط عوامل ارثی که نهایتاً موجب ظهور نیاکان پستاندار نژاد بشری گردید، با این ضرورت مواجه شدیم که اجازه دهیم صدها و هزاران مجموعه و ارتباط عوامل ارثی دیگر و نسبتاً بی&zwnj;فایده به وقوع پیوندند. همینطور که در تاریخ گذشتۀ سیاره کاوش می&zwnj;کنید، بسیاری از این فراورده&zwnj;های جانبی ظاهراً عجیب تلاشهای ما قطعاً چشمان شما را خیره خواهد کرد، و من به خوبی می&zwnj;توانم درک کنم که برای نگرش محدود بشری برخی از این چیزها چقدر حیرت&zwnj;آور باید باشد.</p>
<div class="c1">
<h4 style="direction:rtl">5- فراز و نشیب حیات و تکامل</h4></div>

<p style="direction:rtl"> برای حاملین حیات مایۀ تأسف بسیار بود که تلاشهای ویژۀ ما برای تغییر حیات هوشمند در یورنشیا از طریق انحرافات فاجعه&zwnj;باری که خارج از کنترل ما بود &mdash; خیانت کلیگسشیا و خطای آدم &mdash; بسیار در تنگنا قرار گرفت.</p>
<p style="direction:rtl"> اما در سرتاسر این ماجرای بیولوژیک، بزرگترین ناامیدی ما به واسطۀ برگشت برخی از گیاهان بدوی گیاهی به سطوح پیش کلروفیل باکتریهای انگلی در چنین مقیاس گسترده و غیرمنتظره بود. چنین پیامدی در تکامل حیات گیاهی موجب بسیاری بیماریهای مرارت&zwnj;آور در پستانداران بالا، به ویژه در نوع آسیب پذیرتر بشری گردید. هنگامی که ما با این وضعیت مبهوت کننده مواجه شدیم، تا اندازه&zwnj;ای مشکلات مربوطه را بی&zwnj;اهمیت تلقی کردیم، زیرا می&zwnj;دانستیم که در هم آمیختگی متعاقب پلاسمای حیات نوع آدم چنان نیروهای مقاوم نژاد مختلط حاصله را تقویت می&zwnj;کند که عملاً آن را در برابر تمامی بیماریهایی که نوع گیاهی ارگانیسم ایجاد می&zwnj;کند مصون می&zwnj;دارد. اما امیدهای ما به سبب بداقبالی خطای آدم به ناامیدی گرایید.</p>
<p style="direction:rtl"> جهان جهانها، از جمله این کرۀ کوچکی که یورنشیا نامیده می&zwnj;شود طوری اداره نمی&zwnj;شود که صرفاً تأیید ما را به دست آورد، یا این که کار ما را تسهیل نماید، تا چه رسد به این که خواسته&zwnj;های ما را برآورده سازد و کنجکاوی ما را ارضا نماید. موجودات خردمند و تماماً قدرتمند که مسئول ادارۀ جهان هستند بدون شک دقیقاً می&zwnj;دانند که چه می&zwnj;کنند؛ و از این رو بر حاملین حیات است و بایستۀ اذهان انسانی است که صبورانه در انتظار باشند و صمیمانه با استیلای خرد، فرمانروایی قدرت، و حرکت پیشرو همکاری نمایند.</p>
<p style="direction:rtl"> البته برای رنج و محنت پاداشهای مشخص، همچون اعطای میکائیل در یورنشیا، وجود دارد. اما صرف نظر از کلیۀ چنین ملاحظاتی، سرپرستان بعدی آسمانی این سیاره نسبت به پیروزی نهایی تکامل نژاد بشری و حقانیت غایی طرحهای اولیه و الگوهای حیاتی ما اطمینان کامل ابراز می&zwnj;کنند.</p>
<div class="c1">
<h4 style="direction:rtl">6- تکنیکهای تکاملی حیات</h4></div>

<p style="direction:rtl"> غیرممکن است به طور دقیق و همزمان، مکان دقیق و سرعت یک شیءِ در حال حرکت را تعیین نمود. هر تلاشی برای اندازه&zwnj;گیریِ هر یک، به طور اجتناب ناپذیر موجب تغییر در دیگری می&zwnj;شود. هنگامی که انسان دست به تجزیه و تحلیل شیمیایی پروتوپلاسم می&zwnj;زند، با یک قسم پارادُکس یکسان مواجه می&zwnj;شود. شیمیدان می&zwnj;تواند خواص شیمیایی پروتوپلاسم <em>مرده</em> را توضیح دهد، اما قادر نیست سازمان فیزیکی یا عملکرد دینامیک پروتوپلاسم <em>زنده </em>را تمیز دهد. دانشمند پیوسته به اسرار حیات نزدیکتر و نزدیکتر می&zwnj;شود، اما هرگز به آنها دست نخواهد یافت. دلیل این امر چیزی جز این نیست که برای تجزیه و تحلیل پروتوپلاسم باید آن را بکشد. پروتوپلاسم مرده دارای وزن یکسانی با پروتوپلاسم زنده است، اما یکسان نیست.</p>
<p style="direction:rtl"> در چیزها و موجودات زنده، عطیۀ اولیۀ انطباق وجود دارد. در هر گیاه <em>زنده </em>یا سلول حیوانی، در هر ارگانیسم <em>زنده</em> &mdash; مادی یا روحی &mdash; یک میل سیری ناپذیر برای نیل به کامل سازی پیوسته فزایندۀ تعدیل در محیط، انطباق ارگانیسم و تحقق افزایش یافتۀ حیات وجود دارد. این تلاشهای پایان ناپذیر کلیۀ چیزهای زنده، در درون خود گواه وجود یک تکاپوی ذاتی برای کمال هستند.</p>
<p style="direction:rtl"> مهمترین گام در تکامل گیاهی، پیدایش توان کلروفیل سازی بود، و دومین پیشرفت بزرگ، تکامل هاگ به تخمِ پیچیده بود. هاگ به صورت یک عامل مولد بسیار مؤثر است، اما فاقد پتانسیلهای تنوع و گردندگی به هر سو، که ذاتی تخم است، می&zwnj;باشد.</p>
<p style="direction:rtl"> یکی از طولانی&zwnj;ترین و پیچیده&zwnj;ترین رخدادها در تکامل نمونه&zwnj;های بالاتر حیوانات، شامل به وجود آمدن توان آهن در سلولهای در حال گردش خون برای ایفای نقش دوگانۀ حمل اکسیژن و زدودن دی&zwnj;اکسید کربن می&zwnj;شد. و این عملکرد سلولهای قرمز خون روشن می&zwnj;سازد که چگونه ارگانیسمهای در حال تکامل قادرند کارکردهای خود را با محیط در حال دگرگونی یا تغییر انطباق دهند. حیوانات بالاتر، از جمله انسان، بافتهای بدن خود را از طریق عمل آهن سلولهای قرمز خون، که اکسیژن را به سلولهای زنده منتقل می&zwnj;سازد و با همان راندمان دی&zwnj;اکسید کربن را می&zwnj;زداید، با اکسیژن آغشته می&zwnj;سازند. اما می&zwnj;توان کاری کرد که فلزات دیگر به همین شیوه عمل نمایند. سپیداج برای این کارکرد از مس استفاده می&zwnj;کند، و آبدزدک دریایی وانادیُم را به کار می&zwnj;بندد.</p>
<p style="direction:rtl"> ادامۀ چنین تعدیلات بیولوژیکی، از طریق تکامل دندانها در پستانداران بالاتر یورنشیا نمایان است. تعداد اینها در نیاکان دور انسان به سی و شش عدد می&zwnj;رسید و سپس در انسان اولیه و خویشان نزدیک او یک تعدیل مجدد انطباق یابنده را به سوی سی و دو عدد شروع نمود. اکنون نوع بشر به آرامی به سمت بیست و هشت عدد حرکت می&zwnj;کند. پروسۀ تکامل هنوز به طور فعال و انطباق یابنده در این سیاره در حال پیشرفت است.</p>
<p style="direction:rtl"> اما بسیاری از تعدیلات ظاهراً اسرارآمیز ارگانیسمهای زنده صرفاً شیمیایی و تماماً فیزیکی هستند. در هر لحظۀ زمان، در جریان خون هر موجود بشری احتمال بیش از 15٫000٫000 فعال و انفعالات شیمیایی بین تولید هورمونی یک دوجین غده&zwnj;های درون تراو وجود دارد.</p>
<p style="direction:rtl"> اشکال پایین&zwnj;تر حیات گیاهی نسبت به محیط فیزیکی، شیمیایی، و الکتریکی کاملاً واکنش نشان می&zwnj;دهند. اما به تدریج که درجه&zwnj;بندی حیات بالا می&zwnj;رود، خدمات ذهنی هفت روح یاور یک به یک به کار می&zwnj;افتند، و ذهن به طور فزاینده متعادل، خلاق، هماهنگ، و مسلط می&zwnj;شود. توان حیوانات برای انطباق خویش با هوا، آب، و زمین، یک عطیۀ فوق طبیعی نیست، بلکه یک تعدیل فوق فیزیکی است.</p>
<p style="direction:rtl"> فیزیک و شیمی به تنهایی نمی&zwnj;توانند توضیح دهند که چگونه یک موجود بشری از پروتوپلاسم اولیۀ دریاهای باستانی تکامل یافت. توان یادگیری، حافظه، و واکنش متفاوت نسبت به محیط، عطیۀ ذهن است. قوانین فیزیک نسبت به آموزش واکنش نشان نمی&zwnj;دهند. آنها جهش ناپذیر و غیرقابل تغییر هستند. فعل و انفعالات شیمیایی از طریق تحصیل تغییر نمی&zwnj;یابند؛ آنها ثابت و قابل اطمینان هستند. صرف نظر از وجودِ مطلق کامل، فعل و انفعالات الکتریکی و شیمیایی قابل پیش&zwnj;بینی هستند. اما ذهن می&zwnj;تواند از طریق تجربه سود جوید، و از عادات واکنشی رفتار در پاسخ به تکرار محرکها بیاموزد.</p>
<p style="direction:rtl"> ارگانیسمهای از پیش هوشمند نسبت به محرکات محیطی واکنش نشان می&zwnj;دهند، اما آن ارگانیسمهایی که نسبت به معاضدت ذهنی واکنش نشان می&zwnj;دهند، می&zwnj;توانند خود محیط را تعدیل نموده و بر آن مسلط شوند.</p>
<p style="direction:rtl"> مغز فیزیکی به همراه سیستم مربوطۀ اعصاب برای پاسخ به معاضدت ذهنی از ظرفیت ذاتی برخوردار است، درست همان طور که ذهن در حال تکوین یک شخصیت برای دریافت روح از یک ظرفیت ذاتی مشخص برخوردار می&zwnj;باشد و لذا در بر گیرندۀ پتانسیلهای پیشرفت و نیل معنوی است. تکامل عقلانی، اجتماعی، اخلاقی، و معنوی به خدمت ذهنی هفت روح یاور و همکاران فوق فیزیکی آنها بستگی دارد.</p>
<div class="c1">
<h4 style="direction:rtl">7- سطوح تکاملی ذهن</h4></div>

<p style="direction:rtl"> هفت روح یاور ذهن، خادمان ماهر ذهنی برای وجودهای هوشمند پایین&zwnj;تر یک جهان محلی می&zwnj;باشند. این نوع ذهن از ستاد مرکزی جهان محلی یا از کره&zwnj;ای مربوط به آن مورد خدمت واقع می&zwnj;شود، اما راهنمایی مؤثر عملکرد پایین&zwnj;تر ذهن از پایتختهای سیستمها به انجام می&zwnj;رسد.</p>
<p style="direction:rtl"> در یک کرۀ تکاملی بیشتر چیزها، بخش عمدۀ آن، به کار این هفت یاور بستگی دارد. اما آنها خادمان ذهن هستند؛ آنها در تکامل فیزیکی، قلمرو حاملین حیات، درگیر نیستند. با این همه، تلفیق کامل این عطایای روحی با روال مقرر و طبیعی سیستم در حال آشکار شدن و طبیعی حاملین حیات، در پدیدۀ ذهن، مسئول عدم توانایی انسان در شناخت پدیده&zwnj;ها است، طوری که وی چیزی جز دست طبیعت و کارکرد پروسه&zwnj;های طبیعی را نمی&zwnj;بیند، با این همه شما گاه و بی&zwnj;گاه در توجیه کلیۀ چیزهایی که به واکنشهای طبیعی مغز مربوط است، آنطور که به ماده ارتباط دارد، تا اندازه&zwnj;ای مبهوت هستید. و اگر یورنشیا بیشتر مطابق طرحهای اولیه عمل می&zwnj;کرد، شما حتی کمتر به پدیدۀ ذهن توجه می&zwnj;کردید.</p>
<p style="direction:rtl"> هفت روح یاور بیشتر همانند مدار هستند تا شبیه وجود، و در کرات معمول آنها با سایر عملکردهای یاری کننده در سرتاسر جهان محلی در مدار قرار می&zwnj;گیرند. با این حال در سیارات حیات آزمایشی آنها نسبتاً منزوی هستند. و در یورنشیا به سبب طبیعت ویژۀ الگوهای حیات، یاوران پایین&zwnj;تر نسبت به نمونۀ استاندارد شدۀ عطیۀ حیات، مشکل بسیار بیشتری را در برقراری ارتباط با ارگانیسمهای تکاملی تجربه کردند.</p>
<p style="direction:rtl"> مجدداً، در مقایسه با یورنشیا، در یک کرۀ متوسط تکاملی، هفت روح یاور با مراحل پیشروندۀ تکامل حیوان بسیار بهتر هماهنگ هستند. اما به استثنای یک مورد تنها، یاوران، در برقراری ارتباط با اذهان در حال تکامل ارگانیسمهای یورنشیا که در سراسر جهان نبادان تا آن هنگام در کارکردهای خود در اختیار داشتند، بیشترین مشکل را تجربه نمودند. در این کره اشکال بسیاری از پدیده&zwnj;های حاشیه&zwnj;ای به وجود آمدند که شامل انواع ترکیبات آشفتۀ مکانیکی - غیرقابل آموزشی و غیرمکانیکی - آموزش پذیرِ واکنش ارگانیسم می&zwnj;شدند.</p>
<p style="direction:rtl"> هفت روح یاور با انواع صرفاً مکانیکی ارگانیسم که نسبت به محیط واکنش نشان می&zwnj;دهند ارتباط برقرار نمی&zwnj;سازند. چنین واکنشهای از پیش هوشمند ارگانیسمهای زنده فقط به حوزه&zwnj;های انرژی مراکز نیرو، کنترلگران فیزیکی، و همکاران آنها مربوط است.</p>
<p style="direction:rtl"> کسب پتانسیل توان <em>یادگیری</em> از طریق تجربه نشانگر آغاز عملکرد ارواح یاور است، و آنها در پایین&zwnj;ترین اذهان موجودات بدوی و نامرئی تا بالاترین نمونه&zwnj;ها در طبقه&zwnj;بندی تکاملی موجودات بشری عمل می&zwnj;نمایند. آنها برای رفتار کم و بیش اسرارآمیز و واکنشهای کاملاً فهم ناشدۀ سریع ذهن نسبت به محیط مادی منبع و الگو می&zwnj;باشند. پیش از این که ذهن حیوانی به سطوح بشری دریافت معنویت نائل شود، این موجودات مؤثر وفادار و همیشه قابل اعتماد باید برای مدتی طولانی خدمت مقدماتی روحانی خویش را پیش برند.</p>
<p style="direction:rtl"> یاوران در مسیر تکامل ذهنِ تجربه&zwnj;اندوز تا سطح فاز ششم، روح پرستش، به طور اختصاصی عمل می&zwnj;کنند. در این سطح، آن تداخل اجتناب ناپذیر خدمت روحانی به وقوع می&zwnj;پیوندد، این پدیده که موجود بالاتر برای هماهنگ سازی سعی به ارتباط با موجود پایین&zwnj;تر می&zwnj;کند، با این آینده نگری که وی متعاقباً به سطوح پیشرفتۀ تکامل دست یابد. و با این حال، خدمت بیشتر روحانی با عمل هفتمین و آخرین یاور، روح خرد، توأم می&zwnj;شود. در سرتاسر خدمت روحانی دنیای روح، فرد هرگز گذار ناگهانی تشریک مساعی روحی را تجربه نمی&zwnj;کند. این تغییرات همیشه تدریجی و دوجانبه هستند.</p>
<p style="direction:rtl"> همیشه حوزه&zwnj;های واکنش فیزیکی (الکتریکی - شیمیایی) و ذهنی در برابر محرکهای محیطی باید از هم متمایز گردند، و آنها به نوبۀ خود باید همگی به عنوان پدیده&zwnj;هایی جدا از فعالیتهای معنوی شناخته شوند. حوزه&zwnj;های جاذبۀ فیزیکی، ذهنی، و معنوی، به رغم روابط متقابل درونی&zwnj;شان، قلمروهای مشخص واقعیت کیهانی می&zwnj;باشند.</p>
<div class="c1">
<h4 style="direction:rtl">8- تکامل در زمان و فضا</h4></div>

<p style="direction:rtl"> زمان و فضا به طرزی ناگسستنی به هم مربوطند، و یک رابطۀ ذاتی میان آنها وجود دارد. تأخیرات زمان در وجود برخی شرایط فضایی اجتناب ناپذیر است.</p>
<p style="direction:rtl"> اگر در تأثیرگذاری بر تغییرات تکاملی پیدایش حیات، صرف وقت زیاد موجب دشواری شود، من باید بگویم که ما نمی&zwnj;توانیم پروسه&zwnj;های پیدایش حیات را سریعتر از آن که دگرگونی فیزیکی یک سیاره اجازه می&zwnj;دهد زمان&zwnj;بندی کنیم. ما باید برای توسعۀ طبیعی و فیزیکی یک سیاره صبر کنیم. ما مطلقاً هیچ کنترلی در تکامل ژئولوژیک نداریم. اگر شرایط فیزیکی اجازه دهد، ما می&zwnj;توانیم ترتیب تکامل تکمیل یافتۀ حیات را در زمانی بسیار کمتر از یک میلیون سال بدهیم. اما ما همگی تحت حوزۀ اقتدار حکمرانان متعال بهشت هستیم، و در بهشت زمان وجود ندارد.</p>
<p style="direction:rtl"> مقیاس فرد برای اندازه&zwnj;گیری زمان، طول عمر وی می&zwnj;باشد. از این رو تمامی مخلوقات مشروط به زمان هستند، و لذا به تکامل به صورت یک پروسۀ بیش از اندازه طولانی می&zwnj;نگرند. برای آن تعداد از ما که طول عمرشان به واسطۀ یک وجود گذرا محدود نیست، تکامل به نظر نمی&zwnj;رسد چنان کاری طولانی باشد. در بهشت که در آن زمان وجود ندارد، این چیزها در ذهن بیکرانی و در اعمال جاودانگی تماماً <em>زمان حال</em> هستند.</p>
<p style="direction:rtl"> همانطور که تکامل ذهن به پیدایش کُند شرایط فیزیکی بستگی دارد و توسط آن به تأخیر می&zwnj;افتد، پیشرفت معنوی نیز به توسعۀ ذهن وابسته است، و به طور پیوسته توسط عقب افتادگی فکری به تعویق می&zwnj;افتد. اما این بدین معنی نیست که تکامل معنوی به تحصیلات، فرهنگ، یا خرد بستگی دارد. روان می&zwnj;تواند صرف نظر از فرهنگ ذهنی تکامل یابد، اما نه در فقدان ظرفیت ذهنی و آرزومندی &mdash; یعنی انتخاب بقا و تصمیم به کسب کمال فزاینده، و انجام خواست پدر آسمانی. اگر چه بقا ممکن است به داشتن دانش و خرد بستگی نداشته باشد، پیشرفت قطعاً به آنها بستگی دارد.</p>
<p style="direction:rtl"> در آزمایشگاههای تکاملی کیهانی، ذهن همیشه بر ماده چیره است، و روح پیوسته به ذهن وابسته است. شکست این عطایای گوناگون در ایجاد هماهنگی و همارایی ممکن است موجب تأخیرات زمانی گردد، اما اگر فرد به راستی خداشناس است و در آرزوی یافتن خداوند و همانند او شدن است، در آن صورت صرف نظر از محدودیتهای زمان، بقا تضمین شده است. وضعیت فیزیکی ممکن است ذهن را دچار نارسایی سازد، و انحراف ذهنی ممکن است نیل به معنویت را به تأخیر اندازد، اما هیچیک از این موانع نمی&zwnj;تواند انتخاب ارادۀ تماماً روحانی شده را شکست دهد.</p>
<p style="direction:rtl"> هنگامی که شرایط فیزیکی آماده&zwnj;اند، تکاملهای <em>ناگهانی</em> ذهنی ممکن است رخ دهند؛ هنگامی که وضعیت ذهن مساعد است، دگرگونیهای <em>ناگهانی</em> معنوی ممکن است به وقوع پیوندند؛ وقتی که ارزشهای معنوی مورد پذیرش صحیح قرار گیرند، در آن صورت معانی کیهانی قابل تشخیص می&zwnj;شوند، و شخصیت به طور فزاینده از نارساییهای زمان رها می&zwnj;شود و از محدودیتهای مکان نجات می&zwnj;یابد.</p>
<p style="direction:rtl"> [عرضه شده توسط یک حامل حیات نبادان مقیم یورنشیا.]</p>
</body>
</html>
