<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 66 - پرنس سیاره&zwnj;ای یورنشیا</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 66</h1>
</div>
<div class="c1">
<h4 style="direction:rtl">پرنس سیاره&zwnj;ای یورنشیا</h4>
</div>

<p style="direction:rtl">  ظهور یک پسر لانوناندِک در یک کرۀ معمولی حاکی از این است که اراده، توان انتخاب راه بقای ابدی، در ذهن انسان اولیه به وجود آمده است. ولی در یورنشیا پرنس سیاره&zwnj;ای تقریباً نیم میلیون سال بعد از پیدایش ارادۀ انسانی وارد شد.</p>
<p style="direction:rtl">  در حدود پانصد هزار سال پیش و مقارن با پیدایش شش نژاد رنگین یا سنگیک، کَلیگَسشیا، پرنس سیاره&zwnj;ای، به یورنشیا وارد گشت. در هنگام ورود پرنس، تقریباً نیم میلیارد موجود بشری بدوی در کرۀ زمین وجود داشت و آنها در سراسر اروپا، آسیا، و آفریقا کاملاً پراکنده بودند. ستاد مرکزی پرنس که در بین&zwnj;النهرین مستقر بود، حدوداً در مرکز جمعیت کرۀ زمین قرار داشت.</p>
<div class="c1">
<h4 style="direction:rtl">1- پرنس کلیگسشیا</h4></div>

<p style="direction:rtl">  کَلیگَسشیا یک پسر لانوناندِک، شمارۀ 9٫344 از رتبۀ دوم بود. او در ادارۀ امور جهان محلی به طور کلی، و طی اعصار بعد، در مدیریت سیستم محلی سِتانیا به طور ویژه تجربه داشت.</p>
<p style="direction:rtl">  پیش از حکمرانی لوسیفر در سِتانیا، کلیگسشیا به شورای مشاوران حامل حیات در جروسم ملحق شده بود. لوسیفر کلیگسشیا را به مقامی در زمرۀ کارمندان شخصی خود ارتقا داد، و او پنج مأموریت پیاپی افتخارآمیز و معتمدانه را به گونه&zwnj;ای پسندیده به انجام رسانید.</p>
<p style="direction:rtl">  کلیگسشیا در همان اوایل در پی تصدی مقام پرنس سیاره&zwnj;ای برآمد، ولی هر بار که درخواستش برای تصویب در شوراهای کوکبه مطرح می&zwnj;گردید در دریافت موافقت پدران کوکبه مکرراً ناکام می&zwnj;ماند. کلیگسشیا به نظر می&zwnj;رسید مخصوصاً مایل بود که به عنوان فرمانروای سیاره&zwnj;ای به یک کرۀ دهگانه یا تغییر و تبدیل حیات اعزام شود. درخواست او پیش از آن که سرانجام به یورنشیا گمارده شود چندین بار رد شده بود.</p>
<p style="direction:rtl">  کلیگسشیا به رغم خصیصۀ بارز بی&zwnj;قراری، علاوه بر تمایل به مخالفت با نظم موجود در برخی امور جزئی، با پیشینه&zwnj;ای رشک برانگیز از وفاداری و اخلاص نسبت به سعادت جهان مبدأ و اقامت موقتش از جروسم عازم عهده&zwnj;داری حکومت بر کرۀ زمین گشت.</p>
<p style="direction:rtl">  هنگامی که کلیگسشیای تیزهوش از پایتخت سیستم روانه گردید من در جروسم حضور داشتم. تا آن هنگام هیچ پرنس سیاره&zwnj;ای با تجربه&zwnj;ای غنی&zwnj;تر از آمادگی یا با چشم&zwnj;اندازی بهتر نسبت به کلیگسشیا در آن روز پرحادثه، نیم میلیون سال پیش، عازم کار حکومت بر دنیا نشده بود. یک چیز حتمی است: در حالی که من مأموریت خود را در رابطه با گزارش آن رخداد روی سیستم پخش خبری جهان محلی به اجرا می&zwnj;گذاشتم، برای یک لحظه حتی در کمترین میزان آن این پنداشت را که این لانوناندِک برجسته در چنین فاصلۀ کوتاهی به اعتماد مقدس خویش در امانت سیاره&zwnj;ای خیانت می&zwnj;ورزد و به طوری چنان وحشتناک نام نیک رستۀ والای فرزندی جهان خویش را لکه&zwnj;دار می&zwnj;سازد متصور نمی&zwnj;دیدم. من واقعاً یورنشیا را جزو پنج یا شش تا از خوش اقبالترین سیارات در تمامی سِتانیا تلقی می&zwnj;کردم که چنین ذهن مجرب، ماهر، و بااصالتی در سکان رهبری امور کرۀ زمین داشته باشد. در آن هنگام من درک نمی&zwnj;کردم که کلیگسشیا به طرزی غافلگیرانه داشت شیفتۀ خود می&zwnj;شد. در آن هنگام من پیچیدگی غرور شخصیت را کاملاً نمی&zwnj;فهمیدم.</p>
<div class="c1">
<h4 style="direction:rtl">2- پرسنل پرنس</h4></div>

<p style="direction:rtl">  پرنس سیاره&zwnj;ای یورنشیا به تنهایی به مأموریت خویش اعزام نگردید، بلکه توسط گروه معمول دستیاران و مددکاران اداری همراهی می&zwnj;شد.</p>
<p style="direction:rtl">  در رأس این گروه، دَلیگَسشیا، معاون و همکار پرنس سیاره&zwnj;ای قرار داشت. دَلیگَسشیا نیز یک پسر لانوناندک ثانویه، شمارۀ 319٫407 از آن رسته بود. او در هنگام مأموریت خویش به عنوان همکار کلیگسشیا در ردیف یک معاون بود.</p>
<p style="direction:rtl">  پرسنل سیاره&zwnj;ای شامل تعداد کثیری از فرشتگان همیار و گروهی از موجودات آسمانی دیگر می&zwnj;شدند که به کار پیشبرد منافع و ترویج رفاه نژادهای بشری گمارده شده بودند. ولی از دیدگاه شما جالبترین گروه در میان همه، اعضای مادیِ پرسنل پرنس بودند که گاهی اوقات به عنوان <em>گروه یکصد نفرۀ کلیگسشیا</em> مورد اشاره قرار می&zwnj;گرفتند.</p>
<p style="direction:rtl">  این اعضای یکصد نفرۀ دوباره پدیدار گشتۀ پرسنل پرنس از میان بیش از 785٫000 تن از شهروندان فراز یابندۀ جروسم که برای مبادرت به ماجرای یورنشیا داوطلب شده بودند توسط کلیگسشیا برگزیده شده بودند. هر یک از یکصد نفرِ انتخاب شده از سیارۀ متفاوتی بود و هیچیک از آنان از یورنشیا نبود.</p>
<p style="direction:rtl">  این داوطلبان جروسِمی توسط فرشتگان انتقال سراف مستقیماً از پایتخت سیستم به یورنشیا آورده شدند، و به محض ورود تا هنگامی که بتوانند از فرمهای شخصیتیِ حاوی طبیعت دوگانۀ ویژۀ خدمت سیاره&zwnj;ای، بدنهای واقعی برخوردار از جسم و خون ولی همچنین منطبق با مدارهای حیاتی سیستم، برخوردار گردند، در پوشش سرافیمی نگاه داشته شدند.</p>
<p style="direction:rtl">  مدتی پیش از ورود این یکصد شهروند جروسم، دو حامل حیات سرپرست مقیم یورنشیا که از پیش طرحهای خود را تکمیل کرده بودند، طی درخواستی از جروسم و ایدنشیا اجازه خواستند پلاسمای حیات یکصد نفر از برگزیدگان بازماندۀ اصل و نسب اندان و فانتا در بدنهای مادی که برای اعضای مادی پرسنل پرنس در نظر گرفته شده بودند پیوند زده شوند. این درخواست در جروسم پذیرفته شده و در ایدنشیا تأیید گردید.</p>
<p style="direction:rtl">  در نتیجه پنجاه مرد و پنجاه زن از اولاد اندان و فانتا که نمایانگر بقای بهترین تیره&zwnj;های آن نژاد بی&zwnj;نظیر بودند توسط حاملین حیات انتخاب شدند. این اندانیهای یاری دهنده به پیشرفت نژادی، به استثنای یک یا دو تن، نسبت به یکدیگر غریبه بودند. آنها از مکانهای بسیار دور از هم با هدایت هماهنگ شدۀ تنظیم کنندگان فکر و راهنمایی فرشتگان سراف در آستان ستاد مرکزی سیاره&zwnj;ای پرنس گردآوری شده بودند. در اینجا یکصد بشر مورد اشاره به دستان کمیسیون بسیار ماهر داوطلب از آوالان که کار استخراج مادۀ بخشی از پلاسمای حیات این اولاد اندان را هدایت می&zwnj;کردند سپرده شدند. آنگاه این مادۀ زنده به بدنهای مادی که برای استفادۀ یکصد عضو جروسِمی پرسنل پرنس ساخته شده بودند انتقال یافت. در این اثنا، این شهروندان جدیدالورود پایتخت سیستم در خواب انتقال سرافیمی نگاه داشته شدند.</p>
<p style="direction:rtl">  این کارکردها، به همراه آفرینش واقعی بدنهای مخصوص برای گروه یکصد نفرۀ کلیگسشیا، موجب منشأ یافتن افسانه&zwnj;های بیشماری شد که بسیاری از آنان متعاقباً با روایات آتی مربوط به استقرار سیاره&zwnj;ای آدم و حوا مغشوش گردیدند.</p>
<p style="direction:rtl">  تمامی عمل تجدید شخصیت، از هنگام ورود انتقال دهندگان سرافی که یکصد داوطلب جروسم را حمل می&zwnj;کردند تا زمانی که به صورت موجودات سه&zwnj;گانۀ عالم به هوش آمدند، دقیقاً ده روز به طول انجامید.</p>
<div class="c1">
<h4 style="direction:rtl">3- دَلَمِیشیا ― شهر پرنس</h4></div>

<p style="direction:rtl">  ستاد مرکزی پرنس سیاره&zwnj;ای در ناحیۀ خلیج فارس آن روزها، در منطقه&zwnj;ای مربوط به بین&zwnj;النهرین آتی واقع شده بود.</p>
<p style="direction:rtl">  آب و هوا و منظرۀ طبیعت در بین&zwnj;النهرین آن ایام از هر جهت برای انجام مسئولیتهای پرسنل پرنس و دستیاران آنان مطلوب بود، بسیار متفاوت از شرایطی که از آن هنگام گاهی اوقات مستولی بوده است. داشتن چنین آب و هوای مساعدی به عنوان بخشی از محیط طبیعی زیست که برای واداشتن یورنشیاییهای بدوی به برخی پیشرفتهای اولیه در فرهنگ و تمدن طرح شده بود، ضروری بود. یک کار بزرگ آن دوران تغییر انسان از شکارچی به گله&zwnj;دار بود، با این امید که او در آینده به کشاورزی صلح دوست و خانه نشین تکامل یابد.</p>
<p style="direction:rtl">  ستاد مرکزی پرنس سیاره&zwnj;ای در یورنشیا نمونۀ چنین قرارگاههایی در یک کرۀ جوان و در حال پیشرفت بود. هستۀ محل استقرار پرنس یک شهر بسیار ساده اما زیبا بود که داخل دیواری به ارتفاع چهل فوت محصور بود. این مرکز فرهنگی کرۀ زمین به افتخار دلیگسشیا، دَلَمِیشیا نامیده شد.</p>
<p style="direction:rtl">  شهر به صورت ده ناحیۀ فرعی طرح&zwnj;ریزی شده بود و عمارات ستاد مرکزی ده شورای پرسنل مادی در مراکز این نواحی فرعی واقع شده بودند. در مرکزی&zwnj;ترین نقطۀ شهر معبد پدر نادیدنی قرار داشت. ستاد اداری پرنس و دستیارانش به صورت دوازده اتاق ترتیب یافته بود که به طور بلافصل دور تا دور خود معبد گروه&zwnj;بندی شده بودند.</p>
<p style="direction:rtl">  ساختمانهای دلمیشیا همگی یک طبقه بودند، به استثنای مقرهای شورا که دو طبقه بودند و معبد مرکزی پدرِ همه، که کوچک ولی ارتفاع آن سه طبقه بود.</p>
<p style="direction:rtl">  شهر، نمایانگر بهترین روشهای آن روزگاران نخستین در به کارگیری مواد ساختمانی &mdash; آجر &mdash; بود. از مقدار بسیار کمی سنگ یا چوب استفاده شد. خانه&zwnj;سازی و معماری دهکده در میان مردمان اطراف از روی نمونۀ دلمیشیایی بسیار بهبود یافت.</p>
<p style="direction:rtl">  در نزدیکی ستاد مرکزی پرنس تمام نژادها و اقشار موجودات بشری ساکن بودند. و از میان این قبایل نزدیک بود که اولین دانشجویان مدارس پرنس عضوگیری شدند. اگر چه این مدارس اولیۀ دلمیشیا ابتدایی بودند، تمام آنچه را که برای این مردان و زنان آن عصر بدوی می&zwnj;توانست انجام شود فراهم می&zwnj;کردند.</p>
<p style="direction:rtl">  کارکنان مادی پرنس مستمراً افراد برتر قبایل اطراف را به دور خود جمع می&zwnj;کردند و پس از آموزش دادن و الهام بخشیدن به این دانشجویان، آنان را به عنوان آموزگاران و رهبران مردمان مربوطه باز می&zwnj;گرداندند.</p>
<div class="c1">
<h4 style="direction:rtl">4- روزهای آغازین یکصد نفر</h4></div>

<p style="direction:rtl">  ورود پرسنل پرنس تأثیر عمیقی ایجاد نمود. در حالی که تقریباً هزار سال وقت لازم بود تا خبرها در بیرون پخش شود، آن قبایل نزدیک به ستاد مرکزی بین&zwnj;النهرینی از آموزشها و سلوک یکصد ساکن موقت جدید در یورنشیا به طور فوق&zwnj;العاده&zwnj;ای تأثیر پذیرفتند. و مقدار زیادی از اسطوره شناسی متعاقب شما، از روایات تحریف شدۀ این روزگاران آغازین، هنگامی که این اعضای پرسنل پرنس به عنوان ابر انسان در یورنشیا تجدید شخصیت یافتند، منشأ پذیرفت.</p>
<p style="direction:rtl">  مانع جدی برای نفوذ مؤثر چنین آموزگاران خارج سیاره&zwnj;ای این تمایل انسانهای فانی است که به آنان به صورت خدایان می&zwnj;نگرند، ولی صرف نظر از تکنیک ظهور آنان در زمین، گروه یکصد نفرۀ کلیگسشیا &mdash; پنجاه مرد و پنجاه زن &mdash; به روشهای فوق طبیعی یا کنترل فوق بشری متوسل نشدند.</p>
<p style="direction:rtl">  ولی با این وجود پرسنل مادی ابر انسان بودند. آنان مأموریت خود را در یورنشیا به صورت موجودات سه&zwnj;گانۀ استثنایی آغاز نمودند:</p>
<blockquote>
<p style="direction:rtl">  1- آنها جسمانی و نسبتاً بشر بودند، زیرا حاوی پلاسمای واقعی حیاتِ یکی از نژادهای بشری، پلاسمای اندانیِ حیات یورنشیا بودند.</p>
<p style="direction:rtl">  این یکصد عضو پرسنل پرنس از روی جنسیت و مطابق وضعیت انسانیِ پیشین خود به طور مساوی تقسیم شدند. هر شخص از این گروه قادر بود به صورت رستۀ جدیدی از وجود فیزیکی جسمیت یابد، اما به آنان دقیقاً دستور داده شده بود که فقط تحت شرایط مشخصی به پدر و مادر شدن مبادرت ورزند. برای پرسنل مادی یک پرنس سیاره&zwnj;ای معمول است که مدتی پیش از کناره&zwnj;گیری کردن از خدمت ویژۀ سیاره&zwnj;ای جانشینان خود را به وجود آورند. معمولاً این کار همزمان با، یا مدت کوتاهی پس از ورود آدم و حوای سیاره&zwnj;ای صورت می&zwnj;پذیرد.</p>
<p style="direction:rtl">  از این رو این موجودات ویژه نسبت به این که از وصلت جنسی آنان چه نوع مخلوق مادی به وجود می&zwnj;آمد ایدۀ کمی داشته یا بی&zwnj;اطلاع بودند. و آنان هرگز ندانستند، زیرا پیش از آن که زمان چنین مرحله&zwnj;ای در اجرای کارِ آن در کرۀ زمین فرا رسد تمامی نظام با شورش دگرگون گردید و آنانی که بعداً در نقش پدر و مادر به کار پرداختند از جریانات حیاتی سیستم منزوی شده بودند.</p>
<p style="direction:rtl">  این اعضای پدیدار گشتۀ پرسنل کلیگسشیا در رنگ پوست و زبان، نژاد اندانی را دنبال نمودند. آنان همانند انسانهای فانی آن سرزمین از غذا تغذیه می&zwnj;کردند، با این تفاوت: بدنهای از نو خلق شدۀ این گروه توسط یک خوراک غیرگوشتی به طور کامل ارضا می&zwnj;گردید. این یکی از ملاحظاتی بود که سکونت آنان را در یک منطقۀ گرمسیری که سرشار از میوه و آجیل بود مشخص می&zwnj;نمود. کار ادامۀ حیات از طریق خوراک غیرگوشتی به ایام گروه یکصد نفرۀ کلیگسشیا باز می&zwnj;گردد، زیرا این سنت به دور و نزدیک گسترش یافته و عادات تغذیۀ بسیاری از قبایل اطراف، گروههایی که در نژادهای تکاملیِ منحصراً گوشتخوارِ پیشین منشأ داشتند، را تأثیر بخشید.</p>
<p style="direction:rtl">  2- یکصد نفر، ماتریال ولی ابر انسان بودند، که به عنوان مرتبت بالا و ویژه&zwnj;ای از مردان و زنان بی&zwnj;همتا در یورنشیا از نو آفریده شده بودند.</p>
<p style="direction:rtl">  این گروه در حالی که از شهروندی موقت در جروسم برخوردار بودند، هنوز از پیوند با تنظیم کنندگان فکریِ خود انفصال نیافته بودند؛ و هنگامی که در رابطه با رسته&zwnj;های فرود آیندۀ فرزندی برای خدمت سیاره&zwnj;ای داوطلب شده و پذیرفته شدند، تنظیم کنندگان آنان جدا شدند. اما این جروسِمیها موجودات فوق انسانی بودند &mdash; آنان دارای روانهای رشدِ فراز یابنده بودند. در طول زندگی انسانی در جسم، روان در وضعیت جنینی قرار دارد؛ آن در حیات مورانشیا به دنیا می&zwnj;آید (تجدید حیات می&zwnj;شود) و از طریق کرات متعاقب مورانشیا رشد را تجربه می&zwnj;نماید. و روانهای گروه یکصد نفرۀ کلیگسشیا بدین ترتیب از طریق تجارب تدریجی هفت کرات قصر تا وضعیت شهروندی در جروسم رشد و نمو یافته بودند.</p>

<p style="direction:rtl">  پرسنل در انطباق با دستوراتشان به زاد و ولد جنسی مبادرت نکردند، اما آنان ساختارهای شخصی خود را با کوشش طاقت&zwnj;فرسا مطالعه نموده و هر فاز قابل تصور از ارتباط عقلانی (ذهنی) و مورانشیایی (روانی) را با دقت بررسی نمودند. و در طول سی و سومین سال اقامت موقت آنان در دلمیشیا، مدتها پیش از این که دیوار به اتمام رسد بود که فرد شمارۀ دو و شمارۀ هفت از گروهِ دان به طور تصادفی پدیده&zwnj;ای کشف نمودند که حاصل ارتباط وجود مورانشیایی آنان (ظاهراً غیرجنسی و غیرمادی) بود؛ و نتیجۀ این ماجرا به صورت اولین مخلوق از مخلوقات بینابینیِ اولیه، خود را محرز ساخت. این موجود جدید برای پرسنل سیاره&zwnj;ای و همکاران آسمانی آنان کاملاً مرئی بود اما برای مردان و زنان قبایل گوناگون بشری مرئی نبود. به دنبال اجازۀ پرنس سیاره&zwnj;ای تمام پرسنل مادی دست به تولید موجودات مشابهی زدند، و به دنبال رهنمودهای زوج پیشتازِ گروه دان، همگی موفق شدند. بدین ترتیب پرسنل پرنس نهایتاً گروه آغازین 50٫000 بینابینی اولیه را به وجود آوردند.</p>
<p style="direction:rtl">  این مخلوقاتِ نوع میانی در به انجام رسانیدن امور ستاد مرکزی کرۀ زمین موجب خدمت بزرگی بودند. آنها برای موجودات بشری نامرئی بودند، اما به ساکنان موقت بدوی در دلمیشیا راجع به این نیمه روحهای نادیدنی آموزش داده شده بود، و برای مدتهای مدید برای این انسانهای فانی در حال تکامل آنها جمع کل دنیای روحی را تشکیل می&zwnj;دادند.</p>
<p style="direction:rtl">  3- گروه یکصد نفرۀ کلیگسشیا شخصاً فناناپذیر یا نامیرا بودند. در فرمهای مادیِ آنان ضمائم پادزهریِ جریانات حیات سیستم در گردش بود؛ و اگر آنان به سبب شورش ارتباط خود را با مدارهای حیات از دست نمی&zwnj;دادند، تا زمان ورود یک پسر بعدی خداوند، یا تا مدت زمان آتیِ معافیت آنان برای از سرگیری سفر وقفه یافته به هاونا و بهشت برای ابد ادامۀ زندگی می&zwnj;دادند.</p>
<p style="direction:rtl">  این ضمائم پادزهری جریاناتِ حیاتِ سِتانیا، از میوۀ درخت حیات، یک نهال ایدنشیا که در هنگام ورود کلیگسشیا توسط والامرتبه&zwnj;های نرلاشیادک به یورنشیا فرستاده شد، استخراج شده بودند. در روزگاران دلمیشیا این درخت در حیاط مرکزی معبد پدرِ نادیدنی رشد نمود، و میوۀ درخت حیات بود که موجودات مادی و سوا از آن فانی پرسنل پرنس را قادر می&zwnj;ساخت که تا زمانی که به آن دسترسی داشتند به طور ابد ادامۀ حیات دهند.</p>
<p style="direction:rtl">  این فوق تغذیه در حالی که برای نژادهای تکاملی فاقد ارزش بود، برای اعطای حیات مداوم به گروه یکصد نفرۀ کلیگسشیا و همچنین به یکصد اندانیِ تغییر یافته که همکار آنان بودند کاملاً مؤثر بود.</p>
</blockquote>
<p style="direction:rtl">  در این رابطه باید توضیح داده شود که در زمانی که یکصد اندانی، یاختۀ پلاسمای بشری خویش را به اعضای پرسنل پرنس اهدا کردند، حاملین حیات ضمیمۀ مدارهای سیستم را در داخل بدنهای فانی آنان وارد نمودند؛ و بدین ترتیب آنها قادر شدند همراه با پرسنل، قرن بعد از قرن، در مقابله با مرگ فیزیکی ادامۀ زندگی دهند.</p>
<p style="direction:rtl">  سرانجام یکصد اندانی نسبت به مساعدت خود به فرمهای جدید مسئولین مافوق خویش مطلع گردیدند، و همین یکصد فرزند قبایل اندان به عنوان همراهان شخصی پرسنل مادی پرنس در ستاد مرکزی نگاه داشته شدند.</p>
<div class="c1">
<h4 style="direction:rtl">5- سازمان یکصد نفر</h4></div>

<p style="direction:rtl">  یکصد نفر در ده شورای خود مختار که هر یک دارای ده عضو بود برای خدمت سازماندهی شدند. وقتی که دو یا تعداد بیشتری از این ده شورا جلسۀ مشترک تشکیل می&zwnj;دادند، دلیگسشیا ریاست چنین گردهماییهای مرتبط را به عهده می&zwnj;گرفت. این ده گروه به صورت زیر تشکیل می&zwnj;شدند:</p>
<blockquote>
<p style="direction:rtl">  1- <em>شورای خوراک و رفاه مادی</em>. ریاست این گروه را آنگ به عهده داشت. خوراک، آب، پوشاک، و پیشرفت مادی انواع بشر توسط این گروه توانا شکوفا گردید. آنها کندن چاه، کنترل چشمه، و آبیاری را آموزش می&zwnj;دادند. آنان به آنهایی که متعلق به ارتفاعات بالاتر و متعلق به شمال بودند، روشهای بهبود یافتۀ آغشته سازی پوست را برای استفاده به عنوان پوشاک آموزش می&zwnj;دادند، و بعدها توسط آموزگاران هنر و علم ریسندگی عرضه گردید.</p>
<p style="direction:rtl">  پیشرفتهای بزرگی در شیوه&zwnj;های ذخیرۀ خوراک حاصل گردید. غذا با پختن، خشک کردن، و دود دادن حفظ می&zwnj;شد؛ بدین ترتیب آن قدیمی&zwnj;ترین دارایی گردید. به انسان آموزش داده شد که برای مخاطرات قحطی که گهگاه موجب تلفات زیادی در کرۀ زمین می&zwnj;شد تدارک ببیند.</p>
<p style="direction:rtl">  2- <em>هیئت اهلی کردن و به کار بردن حیوانات</em>. این شورا به کار انتخاب کردن و پروراندن آن حیواناتی وقف گردید که در کمک کردن به موجودات بشری در حمل بار، و نقل و انتقال آنان، در تأمین آذوقه، و بعدها در کار شخم زدن زمین به بهترین نحو انطباق یافته بودند. این گروه توانا توسط بُن رهبری می&zwnj;شد.</p>
<p style="direction:rtl">  چندین نوع حیوان مفید، که اکنون از بین رفته&zwnj;اند، به همراه برخی که به صورت حیوانات اهلی تا امروز ادامۀ بقا داده&zwnj;اند رام شدند. انسان برای مدتی طولانی با سگ زندگی کرده بود، و انسان آبی در رام کردن فیل از پیش موفق بود. گاو از طریق پرورش دقیق آنقدر بهبود یافت که به منبع ارزشمندی از خوراک تبدیل گردید. کره و پنیر مواد رایجی از غذای بشری شدند. به انسانها آموزش داده شد که از گاوهای نر برای حمل بار استفاده کنند، اما اسب تا زمانی بعد از آن رام نگردید. اعضای این گروه، نخست به انسانها آموزش دادند که از چرخ برای تسهیل کشش استفاده کنند.</p>
<p style="direction:rtl">  در این روزها بود که برای اولین بار از کبوتران قاصد که به منظور ارسال پیام یا درخواست کمک به سفرهای طولانی فرستاده می&zwnj;شدند استفاده گردید. گروه بُن در آموزش فاندُرهای بزرگ به عنوان پرندگان مسافربر موفقیت داشت، ولی آنها بیش از سی هزار سال پیش از بین رفتند.</p>
<p style="direction:rtl">  3- <em>مشاوران مربوط به چیرگی بر حیوانات درنده</em>. کوشش انسان اولیه برای اهلی کردن برخی از حیوانات کافی نبود، بلکه او همچنین باید یاد می&zwnj;گرفت که چگونه خود را از گزند باقیماندۀ دنیای متخاصم حیوانی محفوظ نگاه دارد. این گروه توسط دَن رهبری می&zwnj;شد.</p>
<p style="direction:rtl">  مقصود از یک دیوار باستانی شهر حفاظت در برابر جانوران درنده و نیز پیشگیری از حملات غافلگیر کنندۀ انسانهای متخاصم بود. آنهایی که بدون دیوار و در جنگل زندگی می&zwnj;کردند به زندگی بر روی درختان، کلبه&zwnj;های سنگی، و حفظ آتش شبانه متکی بودند. بنابراین بسیار طبیعی بود که این آموزگاران وقت زیادی را به آموزش شاگردان خود در بهبود مساکن بشری تخصیص دهند. از طریق کاربرد تکنیکهای بهبود یافته و از طریق استفاده از تله، پیشرفت زیادی در مقهور ساختن حیوانات حاصل گردید.</p>
<p style="direction:rtl">  4- <em>هیئت ترویج و حراست از دانش</em>. این گروه تلاشهای صرفاً آموزشی آن اعصار آغازین را سازماندهی و هدایت نمود. ریاست آن را فَد بر عهده داشت. روشهای آموزشیِ فد شامل سرپرستی استخدام به همراه آموزش در روشهای بهبود یافتۀ کار می&zwnj;شد. فد اولین حروف الفبا را تدوین نموده و یک سیستم نگارش را عرضه کرد. این حروف الفبا شامل بیست و پنج حرف می&zwnj;شد. برای مادۀ نوشتن، این مردمان اولیه از پوستۀ درختان، لوحه&zwnj;های سفالی، تخته&zwnj;های سنگی، یک شکل از کاغذ پوستی ساخته شده از پوست چکش کاری شده، و یک شکل خام از ماده&zwnj;ای شبیه کاغذ که از لانه&zwnj;های زنبور غیرعسلی ساخته شده بود استفاده می&zwnj;کردند. کتابخانۀ دلمیشیا که بعد از کارشکنی کلیگسشیا فوراً نابود گردید، دارای بیش از دو میلیون نوشتۀ جداگانه بود و به &rdquo;خانۀ فد&ldquo; مشهور بود.</p>
<p style="direction:rtl">  انسان آبی نسبت به تحریر حروف الفبا علاقمند بود و در راستای چنین خطوطی بیشترین پیشرفت را نمود. انسان سرخ نوشتار تصویری را ترجیح می&zwnj;داد، حال آن که نژادهای زرد به استفاده از علامات برای لغات و اندیشه&zwnj;ها، بسیار شبیه آنان که اکنون به کار می&zwnj;برند، گرایش پیدا کردند. ولی طی اغتشاش ناشی از شورش حروف الفبا و بسیار بیش از آن متعاقباً در دنیا از بین رفت. ارتداد کلیگسشیا امید دنیا را برای یک زبان جهانی، حداقل برای اعصار طولانی، نابود ساخت.</p>
<p style="direction:rtl">  5- <em>کمیسیون صنعت و بازرگانی</em>. این شورا در شکوفایی صنعت در میان قبایل و در ترویج داد و ستد بین گروههای متنوع صلح&zwnj;جو به کار گرفته شد. رهبر آن نود بود. هر شکل از تولید بدوی توسط این گروه ترغیب می&zwnj;شد. آنها از طریق فراهم ساختن بسیاری از کالاهای جدید برای جلب خیال انسانهای بدوی به ارتقاءِ استاندارد زندگی مستقیماً کمک نمودند. آنها با ارائۀ نمکِ بهبود یافته که توسط شورای علم و هنر تولید شده بود، داد و ستد را بسیار گسترش دادند.</p>
<p style="direction:rtl">  در میان این گروههای ارشاد یافته که در مدارس دلمیشیا آموزش یافته بودند بود که اولین اعتبار تجاری به کار بسته شد. آنها از یک مرکز مبادلۀ اعتبارات، کوپنهای فلزی را که به جای اشیاءِ واقعیِ مبادلۀ پایاپای پذیرفته می&zwnj;شد تهیه می&zwnj;کردند. مردم دنیا تا صدها هزار سال این روشهای بازرگانی را بهبود ندادند.</p>
<p style="direction:rtl">  6- <em>کالج مذهب آشکار شده</em>. عملکرد این هیئت کند بود. تمدن یورنشیا در واقع بین سندان ضرورت و پتکهای ترس شکل یافت. اما این گروه در تلاش خویش برای جایگزینی ترس از خالق به جای ترس از مخلوق (پرستش شبح) پیش از این که زحمات آنان با آشفتگی بعدی ملازم با آشوب تجزیه طلبی مختل گردد، پیشرفت قابل ملاحظه&zwnj;ای کرده بود. رهبر این شورا هَپ بود.</p>
<p style="direction:rtl">  هیچیک از افراد پرنس به ارائۀ آشکارسازی الهی که موجب بغرنج شدن تکامل می&zwnj;گشت مبادرت نکردند. آنها مکاشفه را فقط در نقطۀ اوج مصرف پایانی نیروهای تکامل عرضه می&zwnj;کردند. اما هَپ به تمایل ساکنان شهر برای برقراری یک شکل از خدمت مذهبی گردن نهاد. گروه او برای دلمیشیاییها هفت سرود پرستشی فراهم نمود و همچنین به آنها کلام نیایشی روزانه را اهدا نمود، و نهایتاً به آنها &rdquo;دعای پدر&ldquo; را به این صورت آموزش داد:</p>
<p style="direction:rtl">  &rdquo;پدرِ همه، که پسرت را ارج می&zwnj;نهیم، به ما به دیدۀ عنایت بنگر. ما را از ترس همه به استثنای خودت رها ساز. ما را مایۀ خشنودی آموزگاران الهی&zwnj;مان گردان و برای همیشه بر لبان ما حقیقت را قرار ده. ما را از خشونت و خشم رها ساز. به ما احترام به بزرگترانمان و آنچه را که به همسایگانمان تعلق دارد عطا فرما. در این موسم، به ما مراتع سبز و رمه&zwnj;های پرثمر عطا نما تا دلهایمان مسرور گردد. ما برای تسریعِ آمدن ارتقا دهندۀ موعود دعا می&zwnj;کنیم، و خواست تو را در این دنیا به انجام می&zwnj;رسانیم، همانطور که دیگران در دنیاهای آن سو به انجام می&zwnj;رسانند.&ldquo;</p>
<p style="direction:rtl">  اگر چه پرسنل پرنس به روشهای طبیعی و شیوه&zwnj;های معمول بهبود نژادی محدود بودند، وعدۀ هدیۀ آدم مبنی بر پیدایش یک نژاد جدید را به عنوان هدف رشد تکاملی متعاقب آن، پس از دستیابی به اوج پیشرفت بیولوژیک، عرضه نمودند.</p>
<p style="direction:rtl">  7- <em>سرپرستان بهداشت و حیات</em>. این شورا توجه خود را صرف عرضۀ اصول بهداشت و ترویج بهداشت ابتدایی نمود و توسط لاط رهبری می&zwnj;شد.</p>
<p style="direction:rtl">  اعضای آن چیزهای زیادی را که طی اغتشاش اعصار بعد از دست رفت و هرگز تا قرن بیستم مجدداً کشف نگردید، آموزش دادند. آنها به نوع انسان یاد دادند که پختن، جوشاندن، و بریان کردن وسیله&zwnj;ای برای اجتناب از بیماری است؛ و نیز این که چنین طبخ کردنی میزان مرگ و میر نوزاد را کاهش داده و از شیر بر گرفتن زود هنگام را تسهیل می&zwnj;نماید.</p>
<p style="direction:rtl">  بسیاری از آموزشهای اولیۀ سرپرستان تندرستیِ لاط تا روزگاران موسی در میان قبایل زمین دوام یافتند، گر چه بسیار تحریف شدند و به میزان زیاد تغییر داده شدند.</p>
<p style="direction:rtl">  مانع بزرگ در راه ترویج بهداشت در میان این مردمان نادان در این واقعیت گنجیده بود که علتهای واقعی خیلی از بیماریها بسیار کوچکتر از آن بودند که با چشم غیرمسلح دیده شوند، و نیز به این علت که آنان همگی با دیدۀ خرافی به آتش می&zwnj;نگریستند. هزاران سال وقت لازم بود تا آنها متقاعد شوند فضولات را بسوزانند. در این اثنا به آنان اصرار ورزیده شد که زبالۀ رو به فساد خود را دفن نمایند. پیشرفت بهداشتی بزرگ این دوره از پخش دانش پیرامون خواص تندرستی دهنده و بیماری نابود کنندۀ نور آفتاب حاصل گردید.</p>
<p style="direction:rtl">  پیش از ورود پرنس، استحمام یک آیین صرفاً مذهبی بود. به راستی مشکل بود انسانهای بدوی را متقاعد ساخت که بدنهای خود را به عنوان یک عمل بهداشتی بشویند. لاط سرانجام آموزگاران مذهبی را وا داشت که شستشو با آب را به عنوان بخشی از آیینهای پاک سازی که در رابطه با نیایشهای ظهر، هفته&zwnj;ای یکبار، در پرستشِ پدرِ همه، انجام می&zwnj;شد شامل سازند.</p>
<p style="direction:rtl">  این سرپرستان تندرستی همچنین درصدد برآمدند دست دادن را به جای مبادلۀ آب دهان، یا نوشیدن خون به عنوان مهر تأیید بر دوستی شخصی و به نشان وفاداری گروهی عرضه دارند. اما هنگامی که این مردمان بدوی از زیر فشار الزام&zwnj;آور آموزشهای رهبران مافوق خود خارج می&zwnj;شدند، در بازگشت به شیوه&zwnj;های جاهلانه و خرافی خویش که نابود کنندۀ تندرستی و مروج امراض بود تعلل نمی&zwnj;ورزیدند.</p>
<p style="direction:rtl">  8- <em>شورای سیاره&zwnj;ای در خصوص هنر و علم</em>. این گروه کار بسیاری برای بهبود تکنیک صنعتی انسان اولیه و ارتقاءِ برداشتهای وی از زیبایی به انجام رسانید. رهبر آنان مِک بود.</p>
<p style="direction:rtl">  هنر و علم در سراسر دنیا در سطح پایینی قرار داشت، اما اصول اولیۀ فیزیک و شیمی به دَلَمِیشیاییها آموزش داده شد. سفالگری پیشرفت نمود، هنرهای تزئینی تماماً بهبود یافتند، و ایده&zwnj;آلهای زیبایی بشر بسیار ارتقا یافتند. اما موسیقی تا بعد از ورود نژاد بنفش پیشرفت اندکی نمود.</p>
<p style="direction:rtl">  این انسانهای بدوی به رغم اصرارهای مکرر آموزگاران خویش راضی نمی&zwnj;شدند روی نیروی بخار دست به آزمایش بزنند. آنها هرگز نتوانستند بر ترس شدید خود از نیروی انفجاری بخارِ محبوس شده غلبه کنند. با این وجود، آنها سرانجام متقاعد شدند با فلزات و آتش کار کنند، گر چه یک تکه از فلز مشتعل برای انسان اولیه شیءِ ترسناکی بود.</p>
<p style="direction:rtl">  مِک کار زیادی برای پیشرفت فرهنگ اندانیها و بهبود هنر انسان آبی انجام داد. آمیخته&zwnj;ای از انسان آبی با تیرۀ اندان، نوعی را که از استعداد هنری برخوردار بود ایجاد نمود، و بسیاری از آنان مجسمه سازان ماهری شدند. آنها روی سنگ یا مرمر کار نمی&zwnj;کردند، اما کارهای سفالی آنها که با حرارت خشک سخت شده بود باغهای دلمیشیا را زینت می&zwnj;بخشید.</p>
<p style="direction:rtl">  در هنرهای خانگی پیشرفت زیادی حاصل گردید، که بیشتر آن در اعصار طولانی و تاریک شورش از دست رفت و هرگز تا ایام امروزین دوباره کشف نگردید.</p>
<p style="direction:rtl">  9- <em>حکمرانان روابط پیشرفتۀ قبیله&zwnj;ای</em>. این گروهی بود که کارِ آوردنِ جامعۀ بشری به سطح کشوری به آن سپرده شده بود. رئیس آنان تات بود.</p>
<p style="direction:rtl">  این رهبران به انجام ازدواجهای بین قبیله&zwnj;ای کمک زیادی نمودند. آنها ترغیب زناشویی و ازدواج را پس از تعمق مکفی و فرصت کامل برای آشنایی رونق بخشیدند. رقصهای صرفاً نظامی جنگی ظرافت یافته و عرضه شدند تا در خدمت مقاصد ارزشمند اجتماعی درآیند. بسیاری از بازیهای رقابتی مرسوم گردیدند، اما این قوم کهن مردمی جدی بودند. مزاح به قدر کمی موجب لذت این قبایل اولیه می&zwnj;گشت. به دنبال تلاشی ناشی از شورش سیاره&zwnj;ای مقدار اندکی از این رسوم تداوم یافت.</p>
<p style="direction:rtl">  تات و همکاران وی تلاش کردند که همکاریهای گروهی را که طبیعتی مسالمت&zwnj;آمیز داشت رواج دهند، جنگ را تحت قاعده درآورده و انسانی سازند، روابط بین قبیله&zwnj;ای را هماهنگ کنند، و دولتهای قبیله&zwnj;ای را بهبود بخشند. در مجاورت دلمیشیا فرهنگی پیشرفته&zwnj;تر بسط یافت، و این روابط اجتماعی بهبود یافته در تأثیرگذاری روی قبایل دورتر بسیار مفید بودند. اما الگوی تمدن که در ستاد مرکزی پرنس غالب بود، نسبت به جامعۀ بربری که در جاهای دیگر در حال تکامل بود کاملاً تفاوت داشت، درست همان طور که جامعۀ قرن بیستم شهر کیپ تاون در آفریقای جنوبی، با فرهنگ ابتدایی بیشه نشینان کوچکِ شمال آن کاملاً متفاوت است.</p>
<p style="direction:rtl">  10- <em>هیئت عالی هماهنگی قبیله&zwnj;ای و همکاری نژادی</em>. این شورای عالی توسط وَن رهبری می&zwnj;شد و برای کلیۀ نه کمیسیون ویژۀ دیگر که مسئولیت سرپرستی امور بشری را به عهده داشتند دادگاه استیناف شمرده می&zwnj;شد. این شورا مسئول کارکردهای گسترده&zwnj;ای بود که کلیۀ امور مربوط به کرۀ زمین که مشخصاً به گروههای دیگر محول نگردیده بود، به آن سپرده شده بود. این گروه برگزیده پیش از آن که اجازه یابد عملکردهای دادگاه عالی یورنشیا را به عهده گیرد، توسط پدران کوکبۀ ایدنشیا مورد تأیید قرار گرفته بود.</p>
</blockquote>
<div class="c1">
<h4 style="direction:rtl">6- حکومت پرنس</h4></div>

<p style="direction:rtl">  درجۀ فرهنگ یک کره توسط میراث اجتماعی موجودات بومی آن اندازه&zwnj;گیری می&zwnj;شود، و میزان گسترش فرهنگی کاملاً توسط توانایی ساکنان آن برای درک اندیشه&zwnj;های جدید و پیشرفته تعیین می&zwnj;گردد.</p>
<p style="direction:rtl">  بردگیِ سنت موجب ایجاد ثبات و همکاری از طریق مرتبط ساختن عاطفیِ گذشته با حال می&zwnj;شود، ولی همچنین پیشگامی را فرو می&zwnj;نشاند و نیروهای خلاقِ شخصیت را در بند می&zwnj;کشد. تمامی دنیا در گیر و دارِ بن&zwnj;بستِ آداب و رسومِ گرفتارِ سنت بود که گروه یکصد نفرۀ کلیگسشیا وارد شد و اعلان بشارت جدید ابتکار فردی در داخل گروههای اجتماعی آن روز را آغاز نمود. اما این قانون سودمند چنان سریع مختل گردید که نژادها هرگز از بردگیِ سنت کاملاً رهایی نیافته&zwnj;اند. مُد هنوز به طور بیش از حدی بر یورنشیا مستولی است.</p>
<p style="direction:rtl">  گروه یکصد نفرۀ کلیگسشیا &mdash; فارغ&zwnj;التحصیلان کرات قصر سِتانیا &mdash; به خوبی هنرها و فرهنگ جروسم را می&zwnj;دانستند، اما چنین دانشی در سیاره&zwnj;ای بربری که ساکنان آن انسانهای بدوی می&zwnj;باشند، تقریباً بی&zwnj;ارزش است. این موجودات خردمند به خوبی می&zwnj;دانستند که نباید به دگرگونی <em>ناگهانی</em> یا ارتقاءِ یکبارۀ نژادهای بدوی آن روزگار مبادرت ورزند. آنها تکامل آهستۀ نوع بشر را به خوبی می&zwnj;فهمیدند، و از هر تلاش تندروانه برای تغییر نحوۀ زندگی انسان در زمین به طرزی خردمندانه احتراز می&zwnj;کردند.</p>
<p style="direction:rtl">  هر یک از ده کمیسیون سیاره&zwnj;ای <em>به طور آهسته </em>و طبیعی عازم پیشبرد مسائل واجد اهمیت که به آنان محول شده بود گشتند. طرح آنان شامل جذب بهترین مغزهای قبایل اطراف، و پس از آموزش آنان، فرستادن آنها نزد مردم خویش به عنوان فرستادگان ارتقاءِ اجتماعی می&zwnj;شد.</p>
<p style="direction:rtl">  فرستادگان بیگانه هرگز نزدِ یک نژاد فرستاده نشدند، به جز بنا به درخواست مشخص آن مردم. آنهایی که برای ارتقا و پیشرفت یک قبیله یا نژاد معین تلاش می&zwnj;کردند، همیشه بومیهای آن قبیله یا نژاد بودند. گروه یکصد نفره سعی نکرد که عادات و آداب و رسوم حتی یک نژاد برتر را بر قبیلۀ دیگر تحمیل کند. آنها همیشه برای ارتقا و پیشرفتِ آداب و رسومِ در بوتۀ زمان آزمایش شدۀ هر نژاد صبورانه کار می&zwnj;کردند. مردم سادۀ یورنشیا سنن اجتماعی خود را به دلمیشیا می&zwnj;آوردند، نه برای این که آنها را با رسوم جدید و بهتر معاوضه کنند، بلکه به این منظور که از طریق تماس با یک فرهنگ بالاتر و از طریق ارتباط با اذهان برتر آنها را ارتقا بخشند. این پروسه آهسته، ولی بسیار مؤثر بود.</p>
<p style="direction:rtl">  آموزگاران دلمیشیا درصدد این برآمدند که انتخاب آگاهانۀ اجتماعی را به انتخاب صرفاً طبیعیِ تکامل بیولوژیک اضافه نمایند. آنها در جامعۀ بشری اختلال به وجود نیاوردند، بلکه به نحو آشکاری به تکامل نرمال و طبیعیِ آن شتاب بخشیدند. انگیزۀ آنان پیشرفت از طریق تکامل بود و نه تکامل از طریق آشکارسازی الهی. نژاد بشری دورانی طولانی صرف دستیابی به مقدار اندکی مذهب و اخلاقیاتی که داشت کرده بود، و این موجودات فوق انسانی به خوبی می&zwnj;دانستند که نباید نوع بشر را با ایجاد سردرگمی و نومیدی از این پیشرفتهای اندک محروم سازند. هنگامی که موجودات آگاه و برتر، با آموزش بیش از حد و روشنگری زیاده از حد به کار ارتقاءِ نژادهای عقب مانده می&zwnj;پردازند همیشه سردرگمی و نومیدی ایجاد می&zwnj;شود.</p>
<p style="direction:rtl">  هنگامی که بشارت دهندگان مسیحی به قلب آفریقا می&zwnj;روند &mdash; جایی که پسران و دختران موظفند در سراسر طول عمر والدین تحت کنترل و سرپرستی والدین خود باقی بمانند &mdash; و تنها ظرف یک نسل، با این آموزش که این فرزندان پس از رسیدن به سن بیست و یک سالگی باید از کلیۀ محدودیتهای والدین آزاد گردند، درصدد جابجایی این رسم بر می&zwnj;آیند، فقط موجب سردرگمی و تلاشی هر گونه مرجعیت می&zwnj;شوند.</p>
<div class="c1">
<h4 style="direction:rtl">7- زندگی در دلمیشیا</h4></div>

<p style="direction:rtl">  ستاد مرکزی پرنس، گر چه به گونه&zwnj;ای دلپسند زیبا بود و طوری طراحی شده بود که موجب اعجاب انسانهای بدوی آن عصر گردد، در مجموع از اعتدال برخوردار بود. ساختمانها خیلی بزرگ نبودند، زیرا انگیزۀ این آموزگاران وارداتی این بود که توسعۀ نهایی کشاورزی را از طریق عرضۀ دامپروری تشویق کنند. فراهم ساختن زمین در داخل دیوارهای شهر برای تهیۀ چراگاه و باغبانی به منظور تأمین یک جمعیت حدوداً بیست هزار نفره کافی بود.</p>
<p style="direction:rtl">  داخل معبد مرکزیِ پرستش و ده عمارت شورای گروههای سرپرستِ فوق انسانها به راستی کارهای زیبای هنری بودند. و در حالی که ساختمانهای مسکونی، مدلهای پاکیزگی و نظافت بودند، همه چیز خیلی ساده و در مقایسه با ساختمانهای دوران بعد مجموعاً ابتدایی بود. در این ستاد فرهنگی هیچ روشی که به طور طبیعی به یورنشیا تعلق نداشت به کار برده نشد.</p>
<p style="direction:rtl">  پرسنل مادی پرنس سرپرستی مساکنی ساده و نمونه را به عهده داشتند. این مساکن به صورت منازلی برای الهام بخشیدن و تأثیرگذاری مطلوب روی نظاره&zwnj;گران دانشجو که به مرکز اجتماعی و ستاد آموزشیِ کره موقتاً سفر می&zwnj;کردند، طراحی شده بودند.</p>
<p style="direction:rtl">  تاریخِ ترتیب مشخص زندگی خانوادگی و زندگی یک خانواده با هم، در منزلی واحد که مکان آن نسبتاً آباد گشته، به این ایام دلمیشیا بازمی&zwnj;گردد و عمدتاً به خاطر نمونه و آموزشهای گروه یکصد نفره و شاگردان آنها می&zwnj;باشد. خانه به عنوان یک واحد اجتماعی هرگز به موفقیت دست نیافت، تا این که ابر مردان و ابر زنان دلمیشیا، نوع بشر را در مهر ورزیدن و برنامه&zwnj;ریزی برای نوه&zwnj;ها و فرزندان نوه&zwnj;های خویش هدایت نمودند. انسان وحشی فرزند خود را دوست دارد، اما انسان متمدن نوۀ خود را نیز دوست دارد.</p>
<p style="direction:rtl">  پرسنل پرنس به صورت پدران و مادران با هم زندگی می&zwnj;کردند. درست است، آنها از خود فرزندی نداشتند، اما پنجاه منزل نمونۀ دلمیشیا هرگز پناهگاه کمتر از پانصد فرزند خواندۀ خردسال که از خانواده&zwnj;های برتر نژادهای اندانی و سنگیک گردآوری شده بودند نگشتند؛ بسیاری از این بچه&zwnj;ها یتیم بودند. آنها با انضباط و آموزشِ این اَبَر والدین مورد عنایت قرار می&zwnj;گرفتند؛ و سپس بعد از سه سال در مدارس پرنس برای ازدواج واجد شرایط شده (آنها از سیزده سالگی تا پانزده سالگی وارد می&zwnj;شدند)، و آماده می&zwnj;شدند که به عنوان فرستادگان پرنس نزد قبایل نیازمند نژادهای مربوطۀ خویش به مأموریت فرستاده شوند.</p>
<p style="direction:rtl">  فَد مسئولیت طرح آموزشی دلمیشیا را که به صورت یک مدرسۀ صنعتی به اجرا در آمد پذیرفت. در آنجا شاگردان از طریق عملی می&zwnj;آموختند، و از طریق اجرای روزانۀ کارهای مفید تجربه کسب می&zwnj;کردند. این طرح تحصیلی، اندیشه و احساس را در رشدِ کاراکتر نادیده نمی&zwnj;گرفت، اما جای نخست را به آموزش یدی می&zwnj;داد. آموزش به صورت فردی و جمعی صورت می&zwnj;گرفت. شاگردان توسط مردان و زنان، هر دو، که به طور مشترک عمل می&zwnj;کردند آموزش می&zwnj;یافتند. نیمی از این آموزش گروهی از روی جنسیت بود، و نیمۀ دیگر به شکل آموزش مختلط صورت می&zwnj;گرفت. به دانشجویان به صورت انفرادی مهارت یدی آموخته می&zwnj;شد، و آنها به صورت گروهی یا در کلاس در ارتباط اجتماعی قرار می&zwnj;گرفتند. آنها آموزش می&zwnj;یافتند که با گروههای جوانتر، گروههای مسن&zwnj;تر، و بزرگسالان دوستی برقرار کنند، و نیز با هم سن و سالان خود دست به کار تیمی زنند. آنها همچنین با انجمنهایی نظیر گروههای خانوادگی، دسته&zwnj;های بازی، و کلاسهای مدرسه آشنایی یافتند.</p>
<p style="direction:rtl">  در میان دانشجویان آتی که برای کار کردن با نژادهای مربوطۀ خود در بین&zwnj;النهرین آموزش یافتند، اندانیهای متعلق به فلات غرب هند، به همراه نمایندگان انسانهای سرخ و انسانهای آبی وجود داشتند. با این حال تعداد کمی از نژاد زرد نیز بعدها پذیرفته شدند.</p>
<p style="direction:rtl">  هَپ به نژادهای اولیه یک قانون اخلاقی عرضه نمود. این مجموعۀ قوانین به عنوان &rdquo;راه پدر&ldquo; شناخته شد و از هفت فرمان زیرین تشکیل می&zwnj;شد:</p>
<blockquote>
<p style="direction:rtl">  1- به جز پدرِ همه، از هیچ خدایی نترسید و به هیچ خدایی خدمت نکنید.</p>
<p style="direction:rtl">  2- از پسرِ پدر، فرمانروای دنیا، نافرمانی نکنید، و به دستیاران فوق بشری وی بی&zwnj;احترامی نکنید.</p>
<p style="direction:rtl">  3- هنگامی که نزد قضات مردم فرا خوانده شدید، دروغ نگویید.</p>
<p style="direction:rtl">  4- مردان، زنان، و کودکان را به قتل نرسانید.</p>
<p style="direction:rtl">  5- اموال یا احشام همسایۀ خود را سرقت نکنید.</p>
<p style="direction:rtl">  6- به همسر دوست خود دست نزنید.</p>
<p style="direction:rtl">  7- به والدین خود یا به بزرگان قبیله بی&zwnj;احترامی نکنید.</p>
</blockquote>
<p style="direction:rtl">  برای تقریباً سیصد هزار سال، این قانون دلمیشیا بود. و بسیاری از سنگهایی که این قانون روی آنها حکاکی شده بود، اکنون دور از کرانه&zwnj;های بین&zwnj;النهرین و ایران در زیر آب قرار دارند. چنین رسم شد که برای هر روز هفته یکی از این فرامین به خاطر سپرده شده و برای ادای احترام و شکرگزاری هنگام صرف غذا استفاده شود.</p>
<p style="direction:rtl">  سنجش زمان این روزها، ماه قمری بود و این مدت به صورت بیست و هشت روز محسوب می&zwnj;شد. این، به استثنای روز و شب، تنها احتساب زمان بود که برای مردمان اولیه شناخته شده بود. هفتۀ هفت روز، توسط آموزگاران دلمیشیا عرضه گردید و از این واقعیت نشأت می&zwnj;گرفت که هفت، یک چهارم بیست و هشت بود. اهمیت عددِ هفت در ابرجهان بدون شک برای آنها موقعیتی فراهم می&zwnj;کرد که یک یادآوری معنوی را در احتساب معمول زمان وارد سازند. اما هیچ منشأ طبیعی برای مدت زمان هفته وجود ندارد.</p>
<p style="direction:rtl">  سرزمین اطراف شهر تا شعاع یکصد مایلی کاملاً اسکان یافته بود. در مجاورت دور تا دور شهر، صدها فارغ&zwnj;التحصیل مدارس پرنس به کار دامپروری مشغول بودند و غیر از آن دستوراتی را که از پرسنل وی و مددکاران بیشمار بشری آنها دریافت می&zwnj;کردند به اجرا می&zwnj;گذاشتند. تعداد اندکی به کار کشاورزی و باغبانی می&zwnj;پرداختند.</p>
<p style="direction:rtl">  نوع بشر به کار مشقت&zwnj;بار کشاورزی به عنوان تنبیه گناه موهوم، گمارده نشد. حکمِ &rdquo;با عرق پیشانیت از میوۀ مزارع خواهی خورد&ldquo; تنبیهی نبود که به خاطر شرکت انسان در حماقتهای شورش لوسیفر تحت رهبری کلیگسشیای خائن اعلام گردید. کشت و زرع زمین در برقراری یک تمدن رو به پیشرفت در کرات تکاملی اساسی است و این امر، مرکز تمامی تعلیمات پرنس سیاره&zwnj;ای و پرسنل او در طی سیصد هزار سال فاصلۀ بین ورود آنان به یورنشیا و آن روزهای مصیبت&zwnj;بار که کلیگسشیا سرنوشت خود را با لوسیفرِ شورشگر عجین ساخت، بود. کار کردن با خاک یک لعن و نفرین نیست، بلکه بالاترین برکت برای تمامی کسانی است که بدین طریق رخصت می&zwnj;یابند از انسانی&zwnj;ترین فعالیت بشری بهره&zwnj;مند شوند.</p>
<p style="direction:rtl">  در هنگام وقوع شورش، دلمیشیا جمعیت ساکنی بالغ بر تقریباً شش هزار نفر داشت. این عدد شامل دانشجویان عادی می&zwnj;شود، ولی دیدار کنندگان و ناظرانی را که تعدادشان همیشه بیش از یک هزار تن بود در بر نمی&zwnj;گیرد. اما شما از پیشرفت اعجاب&zwnj;آور آن ایامِ خیلی دور درکی ناچیز داشته یا اصلاً ایده&zwnj;ای ندارید. کلیۀ دستاوردهای شگفت&zwnj;انگیز بشری آن روزگاران از طریق سردرگمی وحشتناک و تاریکی محنت&zwnj;بار معنوی که به دنبال فاجعۀ نیرنگ و فتنۀ کلیگسشیا حاصل شد عملاً محو گردید.</p>
<div class="c1">
<h4 style="direction:rtl">8- بداقبالی کلیگسشیا</h4></div>

<p style="direction:rtl">  با نظری اجمالی به گذشته حول دورۀ زندگانی کلیگسشیا، تنها یک مشخصۀ برجسته پیرامون رفتار او می&zwnj;یابیم که می&zwnj;تواند جلب نظر نماید؛ او بیش از حد فردگرا بود. او تمایل داشت که تقریباً از هر طرفِ معترض جانبداری نماید، و معمولاً نسبت به آنهایی که انتقاد تلویحی ملایمی ابراز می&zwnj;داشتند احساس سمپاتی نشان می&zwnj;داد. ما پیدایش اولیۀ این تمایل را بروز بی&zwnj;قراری تحت اتوریته و اکراهِ خفیف از کلیۀ اشکال سرپرستی می&zwnj;یابیم. او در حالی که نسبت به اندرز مقام ارشد اندکی بی&zwnj;میل و نسبت به مسئول مافوق تا اندازه&zwnj;ای سرکش بود، با این حال هر گاه آزمایشی پیش می&zwnj;آمد، همیشه نسبت به فرمانروایان جهان وفادار و نسبت به فرامین پدران کوکبه مطیع بود. تا هنگام خیانت شرم&zwnj;آورِ وی در یورنشیا، هرگز هیچ خطای واقعی در او یافت نشد.</p>
<p style="direction:rtl">  باید اشاره نمود که لوسیفر و کلیگسشیا هر دو در رابطه با گرایشات بحرانی و پیدایش زیرکانۀ غرور نفسِ خویش و احساس مبالغه&zwnj;آمیز مربوطه پیرامون اهمیت نفس، صبورانه راهنمایی شده و به گونه&zwnj;ای مهرآمیز مورد هشدار واقع شده بودند. ولی کلیۀ این تلاشها برای کمک به آنان، به صورت انتقاد ناموجه و به شکل دخالت بی&zwnj;مورد در آزادیهای شخصی تعبیر نادرست شده بود. کلیگسشیا و لوسیفر هر دو مشاوران صمیمی خود را چنین مورد قضاوت قرار دادند که محرک آنان همان انگیزه&zwnj;های ملامت&zwnj;آوری است که داشت بر کج اندیشی و برنامۀ گمراه کنندۀ خودشان چیره می&zwnj;گشت. آنها ناصحان عاری از خودخواهیِ خویش را با خودپرستیِ در حال رشدِ خود مورد قضاوت قرار می&zwnj;دادند.</p>
<p style="direction:rtl">  از لحظۀ ورود پرنس کلیگسشیا، تمدن سیاره&zwnj;ای برای تقریباً سیصد هزار سال به گونه&zwnj;ای تقریباً نرمال پیش می&zwnj;رفت. یورنشیا صرف نظر از این که یک کرۀ تغییر و تبدیل حیات بوده و از این رو در معرض بی&zwnj;قاعدگیهای بیشمار و رخدادهای غیرعادی نوسانات تکاملی قرار داشت، تا ایام شورش لوسیفر و مقارن با خیانت کلیگسشیا در دوران زندگی سیاره&zwnj;ای خود به طور بسیار رضایت بخش پیش می&zwnj;رفت. سراسر تاریخ متعاقب با این اشتباه فاجعه&zwnj;بار و نیز شکست بعدی آدم و حوا در به انجام رسانیدن مأموریت سیاره&zwnj;ای&zwnj;شان یقیناً تغییر یافته است.</p>
<p style="direction:rtl">  در هنگام شورش لوسیفر، پرنس یورنشیا به تاریکی فرو رفت و بدین ترتیب موجب تسریع سردرگمی طولانی سیاره گردید. او متعاقباً توسط عمل هماهنگ فرمانروایان کوکبه و سایر مسئولین جهان از اتوریتۀ حاکمیت محروم گردید. او تا هنگام اقامت موقت آدم در سیاره در دگرگونی اجتناب ناپذیر یورنشیای منزوی سهیم گردید و در به شکست کشانیدن طرح ارتقاءِ نژادهای انسانی از طریق تزریق نیروی حیاتی نژاد جدید بنفش &mdash; اولاد آدم و حوا &mdash; قدری دخیل بود.</p>
<p style="direction:rtl">  با ظهور ماکی ونتا ملک صادق به شکل انسان فانی در روزگاران ابراهیم، نیروی پرنسِ ساقط شده برای اختلال در امور بشری به طور فوق&zwnj;العاده&zwnj;ای کاهش یافت؛ و متعاقباً در طول حیات میکائیل در جسم، این پرنس خائن سرانجام از کلیۀ اختیارات در یورنشیا محروم گردید.</p>
<p style="direction:rtl">  دکترین یک شخصیت اهریمنی در یورنشیا، گر چه تا حدی پایه و اساس در حضور سیاره&zwnj;ای کلیگسشیای خائن و تبه&zwnj;کار داشت، با این وجود در تعلیماتش که یک چنین &rdquo;اهریمنی&ldquo; می&zwnj;تواند بر ذهن نرمال بشر برخلاف انتخاب آزادانه و طبیعی وی تأثیر گذارد، کاملاً موهوم بود. حتی پیش از اعطای میکائیل در یورنشیا، نه کلیگسشیا و نه دلیگسشیا هرگز قادر نبودند انسانهای فانی را آزار داده یا هیچ فرد نرمالی را به انجام چیزی برخلاف ارادۀ بشری وادار سازند. ارادۀ آزاد انسان در امور اخلاقی حکمفرما است. حتی تنظیم کنندۀ فکری ساکن، از مجبور نمودن انسان به فکر کردن به یک اندیشۀ تنها یا انجام یک عمل تنها برخلاف گزینش خواستۀ خود انسان امتناع می&zwnj;ورزد.</p>
<p style="direction:rtl">  و اکنون این شورشگر عالم هستی، در حالی که از تمام قدرت خود برای آسیب رسانیدن به افراد تابع سابق خود محروم گشته، در انتظار صدور حکم نهایی توسط قدمای ایامهای یوورسا برای تمامی کسانی که در شورش لوسیفر شرکت کردند می&zwnj;باشد.</p>
<p style="direction:rtl">  [عرضه شده توسط یک ملک صادق نبادان.]</p>
</body>
</html>
