<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 70 - تکامل دولت بشری</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 70</h1>
</div>
<div class="c1">
<h3 style="direction:rtl">تکامل دولت بشری</h3>
</div>

<p style="direction:rtl">  انسان مدت زیادی از حل نیمه کارۀ مشکل امرار معاش را نگذرانده بود که با کار تنظیم ارتباطات بشری مواجه گشت. توسعۀ صنعت قانون، نظم، و تنظیم اجتماعی را مطالبه می&zwnj;نمود؛ مالکیت خصوصی به دولت نیاز داشت.</p>
<p style="direction:rtl">  در یک کرۀ تکاملی، ضدیتها طبیعی هستند؛ فقط از طریق نوعی سیستم نظم درآورندۀ اجتماعی صلح به دست می&zwnj;آید. تنظیم مقررات اجتماعی از سازماندهی اجتماعی تفکیک ناپذیر است؛ ارتباط مستلزم یک مرجع کنترل کننده است. دولت هماهنگی آنتاگونیسمهای قبایل، طایفه&zwnj;ها، خانواده&zwnj;ها، و افراد را ایجاب می&zwnj;کند.</p>
<p style="direction:rtl">  دولت یک پیدایش ناخودآگاه است؛ آن از طریق آزمایش و خطا به وجود می&zwnj;آید. آن از ارزش نجات برخوردار است؛ از این رو سنتی می&zwnj;شود. آنارشی بدبختی را افزایش داد؛ از این رو دولت، قانون و نظم نسبی، به آرامی پدیدار گردید، یا در حال پدیدار شدن است. مطالبات قهرآمیزِ تکاپو برای وجود عملاً نژاد بشری را در مسیر جادۀ پیشروی به سوی تمدن سوق داد.</p>
<div class="c1">
<h4 style="direction:rtl">1- پیدایش جنگ</h4></div>

<p style="direction:rtl">  جنگ حالت و میراث طبیعیِ انسانِ در حال تکامل است؛ صلح مقیاس اجتماعی است که پیشرفت تمدن را اندازه&zwnj;گیری می&zwnj;کند. پیش از معاشرت جزئیِ نژادهای در حال پیشرفت، انسان به اندازۀ وافر فردگرا، بسیار شکاک، و بی&zwnj;اندازه ستیزه&zwnj;جو بود. خشونت قانون طبیعت، و عداوت واکنش اتوماتیک فرزندان طبیعت است، در حالی که جنگ دقیقاً همین عملکردها است که به صورت جمعی انجام می&zwnj;پذیرد. و هر جا و هر گاه که تار و پود تمدن توسط عوارض پیشرفت جامعه تحت فشار قرار می&zwnj;گیرد، همیشه بازگشتی فوری و ویرانگر به این روشهای اولیۀ تعدیل خشونت&zwnj;آمیز عوامل تحریک کنندۀ ناشی از معاشرت انسانها صورت می&zwnj;پذیرد.</p>
<p style="direction:rtl">  جنگ واکنشی حیوانی نسبت به سوءِ تفاهمات و آزردگیها است؛ صلح راه حل متمدنانۀ کلیۀ چنین مشکلات و دشواریها است. نژادهای سنگیک، به همراه نوادگان آدم و نودیهای انحطاط یافتۀ دوران بعد، همگی جنگجو بودند. به اندانیها در همان اوایل اصل طلایی آموزش داده شد، و حتی امروزه نوادگان اسکیموی آنها عمدتاً مطابق آن اصل زندگی می&zwnj;کنند؛ سنت در بین آنها قوی است، و آنها از آنتاگونیسمهای خشونت&zwnj;آمیز نسبتاً بری هستند.</p>
<p style="direction:rtl">  اندان به فرزندان خود آموزش داد که مشاجرات خود را از طریق زدن یک ترکۀ چوب به درخت، ضمن لعن و نفرین کردن درخت، حل و فصل نمایند؛ آن کس که ترکۀ چوبش اول می&zwnj;شکست برنده بود. اندانیهای دوران بعد از طریق برگزاری یک نمایش عمومی که در آن طرفین مشاجره یکدیگر را مورد تمسخر و استهزا قرار داده و تماشاچیان فرد برنده را از طریق کف زدن و هلهله تعیین می&zwnj;کردند، حل و فصل می&zwnj;نمودند.</p>
<p style="direction:rtl">  اما پدیده&zwnj;ای نظیر جنگ نمی&zwnj;توانست وجود داشته باشد مگر این که جامعه آنقدر تکامل یافته بود که عملاً دوره&zwnj;هایی از صلح را تجربه نموده و عملکردهای ستیزه جویانه را مجاز می&zwnj;شمرد. حتی ایدۀ جنگ خود مستلزم درجه&zwnj;ای از سازماندهی است.</p>
<p style="direction:rtl">  با ظهور گروه&zwnj;بندیهای اجتماعی، آزردگیهای فردی شروع به تداخل در احساسات گروهی نمودند، و این امر آرامش درون قبیله&zwnj;ای را ترویج نمود، ولی به بهای صلح میان قبیله&zwnj;ای. از این رو در ابتدا از طریق گروه داخلی، یا قبیله، که همیشه از گروه خارجی، بیگانه&zwnj;ها، بدش می&zwnj;آمد و از آن نفرت داشت صلح مورد بهره&zwnj;وری قرار می&zwnj;گرفت. انسان اولیه ریختن خون بیگانه را امری ستوده می&zwnj;شمرد.</p>
<p style="direction:rtl">  اما حتی این کار در ابتدا مؤثر واقع نشد. هنگامی که رئیسان اولیه سعی می&zwnj;کردند سوءِ تفاهمات را برطرف نمایند، اغلب این را ضروری می&zwnj;یافتند که حداقل سالی یک بار، نزاع با سنگ را در قبیله مجاز شمارند. قبیله به دو گروه تقسیم می&zwnj;شد و در سراسر روز درگیر نبرد می&zwnj;گشت. و این امر جز سرگرمی دلیل دیگری نداشت؛ آنها به راستی از جنگیدن لذت می&zwnj;بردند.</p>
<p style="direction:rtl">  جنگ ادامه می&zwnj;یابد زیرا انسان بشر است. او از حیوان تکامل یافته است، و تمامی حیوانات ستیزه&zwnj;جو هستند. در زمرۀ دلایل اولیۀ جنگ اینها به چشم می&zwnj;خوردند:</p>

<p style="direction:rtl">  1- <em>گرسنگی</em>، که به دستبرد به خوراک می&zwnj;انجامید. کمیابی زمین همیشه موجب جنگ گشته است، و در طی این پیکارها، قبایل صلح&zwnj;جوی اولیه عملاً از بین رفتند.</p>
<p style="direction:rtl">  2- <em>قلت زن &mdash;</em> تلاش برای جبران کمبود کمک خانگی. ربودن زن همیشه موجب جنگ شده است.</p>
<p style="direction:rtl">  	3-<em> تکبر</em> &mdash; میل شدید به نمایش گذاردن دلاوری قبیله&zwnj;ای. گروههای برتر می&zwnj;جنگیدند تا شیوۀ زندگی خویش را به مردمان پست&zwnj;تر تحمیل نمایند.</p>
<p style="direction:rtl">  	4- <em>بردگان</em> &mdash; احتیاج به جلب نیروهای تازه برای رسته&zwnj;های کاری.</p>
<p style="direction:rtl">  	5- هنگامی که یک قبیله باور داشت قبیلۀ همسایه موجب مرگ یک هم قبیله&zwnj;ای گشته، <em>انتقام</em> انگیزۀ جنگ بود. سوگواری ادامه می&zwnj;یافت تا این که یک سر به خانه آورده می&zwnj;شد. جنگ برای خونخواهی نسبتاً تا ایام اخیر به قوت خود باقی بود.</p>
<p style="direction:rtl">  6- <em>تفریح و سرگرمی</em> &mdash; مردان جوان این ایام نخستین به جنگ به مثابه تفریح و سرگرمی می&zwnj;نگریستند. اگر دستاویزی خوب و کافی برای جنگ به وجود نمی&zwnj;آمد، هنگامی که صلح طاقت فرسا می&zwnj;گشت، قبایل همسایه عادت بر این داشتند که به عنوان تفریح ایام تعطیل با دست زدن به نبردی نیمه دوستانه درگیر تهاجم به یکدیگر شده تا از نبردی ساختگی لذت برند.</p>
<p style="direction:rtl">  7- <em>مذهب</em> &mdash; میل شدید به تغییر کیش مردم و ملحق ساختن آنان به آن فرقه. مذاهب بدوی همگی جنگ را مجاز می&zwnj;شمردند. فقط در ایام اخیر مذهب شروع به ناپسند شمردن جنگ کرده است. کهانتهای اولیه متأسفانه معمولاً با قدرت نظامی همدست بودند. یکی از حرکات بزرگ صلح جویانۀ اعصار تلاش برای جداسازی مذهب از دولت بوده است.</p>

<p style="direction:rtl">  این قبایل دوران باستان همیشه به دستور خدایان خود، به فرمان رئیسان خود یا حکیمان قبیله، دست به جنگ می&zwnj;زدند. عبرانیان به چنین &rdquo;خدای نبردها&ldquo; اعتقاد داشتند؛ و روایت یورش آنان به مدیانیها شرح نمونه&zwnj;ای از بیرحمی ظالمانۀ جنگهای باستانی قبیله&zwnj;ای است. این حملۀ ناگهانی، با کشتار کلیۀ مردان و کشتن بعدی کلیۀ پسران و کلیۀ زنان غیرباکره، برای آداب و رسوم رهبر یک قبیلۀ متعلق به دویست هزار سال پیش مایۀ افتخار بود. و این تماماً به &rdquo;نام خداوند خدای اسرائیل&ldquo; اجرا می&zwnj;شد.</p>
<p style="direction:rtl">  این یک شرح تکامل جامعه است &mdash; حل طبیعی مشکلات نژادها &mdash; تعیین سرنوشت انسان در کرۀ زمین توسط خودش. چنین قساوتهایی، به رغم تمایل انسان برای نهادن مسئولیت آنها بر دوش خدایان خود، توسط الوهیت برانگیخته نشده&zwnj;اند.</p>
<p style="direction:rtl">  ترحم در جنگ به کندی به نوع بشر رسیده است. حتی هنگامی که یک زن، دبوره، بر عبرانیان حکومت می&zwnj;کرد، همان بی&zwnj;رحمی کامل ادامه یافت. ژنرال او در پیروزی خود در برابر غیریهودیان موجب شد &rdquo;تمامی سپاه با شمشیر از پای درآیند؛ یک تن نیز زنده باقی نماند.&ldquo;</p>
<p style="direction:rtl">  در اوایل تاریخ نژادها، سلاحهای زهرآگین مورد استفاده قرار می&zwnj;گرفتند. از کلیۀ اشکال قطع اعضای بدن استفاده می&zwnj;شد. شائول در خواستن یکصد پوست ختنه&zwnj;گاه فلسطینیها به عنوان مهریه&zwnj;ای که داوود می&zwnj;بایست برای دخترش میکال می&zwnj;پرداخت درنگ ننمود.</p>
<p style="direction:rtl">  جنگهای اولیه با کلیۀ افراد قبیله میان قبایل صورت می&zwnj;گرفت، اما در ایام بعد، هنگامی که دو فرد در قبایل مختلف دعوا داشتند، به جای این که دو قبیله بجنگند، دو منازعه کننده دست به دوئل می&zwnj;زدند. همچنین رسم شد که دو ارتش همه چیز را روی نتیجۀ مسابقه بین یک نمایندۀ منتخب از هر سو به مخاطره اندازند، مثل نمونۀ داوود و جُلیات.</p>
<p style="direction:rtl">  اولین بهبود جنگ، گرفتن اسیران بود. سپس زنان از جنگیدن معاف شدند، و بعد به رسمیت شناختن افراد غیرجنگی آمد. به زودی کاستهای نظامی و ارتشهای دائمی به وجود آمدند تا با پیچیدگی فزایندۀ نبرد همگامی ایجاد شود. چنین جنگجویانی از ابتدا از معاشرت با زنان منع شدند، و مدتها پیش از آن زنان از جنگیدن دست کشیدند، گر چه آنان همیشه سربازان را تغذیه و پرستاری کرده و از آنان مصرانه خواسته&zwnj;اند در نبرد شرکت کنند.</p>
<p style="direction:rtl">  عمل اعلان جنگ نمایانگر پیشرفت بزرگی بود. این اعلام قصد و نیت برای جنگیدن نشانگر ورود یک حس انصاف بود، و این به دنبال پیدایش تدریجی قوانین جنگ &rdquo;متمدنانه&ldquo; آمد. در همان اوان رسم شد که نزدیک مکانهای مذهبی جنگ نشود، و باز هم بعد از آن، در روزهای مشخص مقدس جنگ نشود. بعد به رسمیت شناختن کلی حق پناهندگی آمد؛ فراریهای سیاسی مورد حمایت واقع شدند.</p>
<p style="direction:rtl">  بدین ترتیب به تدریج جنگ از شکار بدوی انسان به سیستم نسبتاً منظم&zwnj;تر ملتهای &rdquo;متمدن&ldquo; دوران بعد تکامل یافت. اما شیوۀ اجتماعی دوستی فقط به کندی جایگزین شیوۀ خصومت می&zwnj;شود.</p>
<div class="c1">
<h4 style="direction:rtl">2- ارزش اجتماعی جنگ</h4></div>

<p style="direction:rtl">  در اعصار پیشین یک جنگ سخت موجب برقراری تغییرات اجتماعی و تسهیل پذیرش عقاید جدید می&zwnj;گشت، طوری که به طور طبیعی تا ده هزار سال هم اتفاق نمی&zwnj;افتاد. بهای سهمناکی که برای این برتریهای مشخص جنگی پرداخت می&zwnj;شد این بود که جامعه به طور موقت به بربریت پرتاب می&zwnj;گشت؛ منطق متمدنانه باید به کنار می&zwnj;رفت. جنگ دارویی قوی، بسیار گزاف، و بسیار خطرناک است. در حالی که اغلب جنگ علاج برخی اختلالات اجتماعی است، گاهی اوقات بیمار را می&zwnj;کشد، و جامعه را نابود می&zwnj;سازد.</p>
<p style="direction:rtl">  ضرورت دائم برای دفاع ملی، بسیاری تعدیلات اجتماعی جدید و پیشرفته را ایجاد می&zwnj;کند. امروز جامعه از فواید یک لیست طولانی از اختراعات مفید که در ابتدا کاملاً نظامی بودند بهره می&zwnj;جوید، و حتی برای رقص که یکی از اشکال اولیۀ آن یک تمرین نظامی بود، مقرون جنگ است.</p>
<p style="direction:rtl">  برای تمدنهای گذشته جنگ یک ارزش اجتماعی داشته است، زیرا:</p>

<p style="direction:rtl">  1- موجب نظم و ترتیب می&zwnj;شد، و همکاری را اعمال می&zwnj;کرد.</p>
<p style="direction:rtl">  2- پایداری و شهامت را پربها می&zwnj;ساخت.</p>
<p style="direction:rtl">  3- ناسیونالیسم را ترویج داده و تحکیم می&zwnj;نمود.</p>
<p style="direction:rtl">  4- مردمان ضعیف و ناشایسته را نابود می&zwnj;ساخت.</p>
<p style="direction:rtl">  5- توهم برابری بدوی را از بین می&zwnj;برد و جامعه را به طور انتخابی طبقه&zwnj;بندی می&zwnj;نمود.</p>

<p style="direction:rtl">  جنگ یک ارزش مشخص تکاملی و انتخابی داشته است، اما همانند بردگی، به تدریج که تمدن به آرامی پیش می&zwnj;رود باید روزی کنار گذاشته شود. جنگهای دوران باستان سفر و مراودۀ فرهنگی را ترویج می&zwnj;کردند؛ این پیامدها اکنون با روشهای امروزی حمل و نقل و ارتباطات به گونۀ بهتری به انجام می&zwnj;رسند. جنگهای دوران باستان ملتها را تقویت می&zwnj;کردند، اما پیکارهای امروزی فرهنگ متمدن را مختل می&zwnj;سازند. جنگهای دیرین به کشتار مردمان پست&zwnj;تر می&zwnj;انجامیدند. نتیجۀ نهایی تضادهای امروزی، نابودی انتخابی بهترین تیره&zwnj;های بشری است. جنگهای پیشین سازماندهی و راندمان را ترویج می&zwnj;کردند، اما اینها اکنون اهداف صنعت مدرن شده&zwnj;اند. در طول اعصار گذشته جنگ یک ناآرامی اجتماعی بود که تمدن را به جلو سوق می&zwnj;داد. اکنون از طریق سخت&zwnj;کوشی و اختراع این نتیجه به نحو بهتری به دست می&zwnj;آید. جنگهای باستان از ایدۀ یک خدای نبردها طرفداری می&zwnj;کردند، اما به انسان امروز گفته شده است که خدا محبت است. در گذشته جنگ در خدمت مقاصد ارزشمند بسیاری بوده است. آن در ساختن تمدن یک داربست ضروری بوده است، اما از نظر فرهنگی به سرعت در حال ورشکستگی است &mdash; یعنی ناتوان از ایجاد پاداشهای آن نفع اجتماعی است که با ضررهای وحشتناکی که ملازم با توسل به آن است به هر طریق متناسب باشد.</p>
<p style="direction:rtl">  زمانی پزشکان برای معالجۀ بسیاری بیماریها معتقد به ریختن خون بودند، اما از آن هنگام درمانهای بهتری برای بیشتر این بیماریها کشف کرده&zwnj;اند. و از این رو خونریزی بین&zwnj;المللی جنگ باید قطعاً جای خود را به کشف روشهای بهتر برای معالجۀ ناخوشیهای ملتها دهد.</p>
<p style="direction:rtl">  ملتهای یورنشیا هم اکنون وارد پیکار عظیم بین میلیتاریسم ناسیونالیستی و صنعت&zwnj;گرایی شده&zwnj;اند، و از بسیاری جهات این تضاد با مبارزۀ طولانی بین شکارچی - گله&zwnj;دار و کشاورز قابل مقایسه است. اما اگر بنا بر این است که صنعت&zwnj;گرایی بر میلیتاریسم پیروز شود، باید از خطراتی که آن را احاطه کرده دوری کند. خطرات صنعت در حال شکوفایی در یورنشیا از این قرارند:</p>

<p style="direction:rtl">  1- حرکت قوی به سوی ماتریالیسم، کوری معنوی.</p>
<p style="direction:rtl">  2- پرستش ثروت - قدرت، تحریف ارزش.</p>
<p style="direction:rtl">  3- بدی تجمل، ناپختگی فرهنگی.</p>
<p style="direction:rtl">  4- خطرات فزایندۀ تن&zwnj;آسایی، فقدان حساسیت برای خدمت.</p>
<p style="direction:rtl">  5- رشد ملایمت نامطلوب نژادی، تنزل بیولوژیک.</p>
<p style="direction:rtl">  6- تهدید بردگی استاندارد شدۀ صنعتی، راکد ماندن شخصیت. کار وارسته&zwnj;ساز است اما کار بیش از حد کرخت کننده است.</p>

<p style="direction:rtl">  میلیتاریسم خودکامه و ظالمانه &mdash; سبعانه &mdash; است. آن سازماندهی اجتماعی را در میان فاتحان رواج می&zwnj;دهد اما شکست خورده را متلاشی می&zwnj;سازد. صنعت&zwnj;گرایی متمدنانه&zwnj;تر است و باید آنقدر ادامه یابد تا نوآوری را رواج دهد و فردگرایی را تشویق کند. جامعه باید از هر طریق ممکن اصالت را ترویج دهد.</p>
<p style="direction:rtl">  به اشتباهِ تمجید از جنگ دست نزنید، بلکه تشخیص دهید برای جامعه چه کرده است، تا بتوانید با دقتی بیشتر مجسم کنید جانشینان آن چه باید فراهم کنند تا پیشرفت تمدن را تداوم بخشند. و اگر چنین جانشینان مکفی فراهم نشوند، در آن صورت باید اطمینان داشته باشید که جنگ برای مدتها ادامه خواهد یافت.</p>
<p style="direction:rtl">  انسان هرگز صلح را به عنوان یک شیوۀ طبیعی زندگی نخواهد پذیرفت، مگر این که کاملاً و مکرراً قانع شود که صلح برای رفاه مادی وی از همه چیز بهتر است، و مگر این که جامعه با خردمندی جانشینانی صلح طلب برای ارضای آن تمایل ذاتی فراهم نماید، تا گهگاه حرکتی جمعی را که به منظور رها ساختن آن احساسات و انرژیهای پیوسته انباشته شوندۀ متعلق به واکنشهای حفظ خودِ نوع بشر طرح شده، آزاد گذارد.</p>
<p style="direction:rtl">  اما جنگ حتی در حال گذار نیز باید به عنوان مدرسۀ تجربه که یک نژاد از فردگرایان خودبین را مجبور ساخت خود را به مرجعیت بسیار تمرکز یافته &mdash; یک مدیر کل &mdash; تسلیم کنند، مورد احترام قرار گیرد. جنگ به شیوۀ قدیم موجب انتخاب انسانهای ذاتاً بزرگ برای رهبری شد، اما جنگ امروزی دیگر این کار را انجام نمی&zwnj;دهد. جامعه اکنون برای کشف رهبران باید به دستاوردهای صلح، یعنی صنعت، علم، و پیشرفت اجتماعی، رو گرداند.</p>
<div class="c1">
<h4 style="direction:rtl">3- انجمنهای اولیۀ بشری</h4></div>

<p style="direction:rtl">  در بدوی&zwnj;ترین جامعه،<em> ایل و تبار</em> همه چیز است؛ حتی فرزندان نیز دارایی مشترک آن هستند. خانوادۀ در حال تکامل جای ایل و تبار را در پرورش فرزند گرفت، در حالی که قبایل و طایفه&zwnj;های در حال ظهور جای آن را به عنوان واحد اجتماعی گرفتند.</p>
<p style="direction:rtl">  اشتیاق به سکس و عشق مادری خانواده را بنیاد می&zwnj;نهد. اما دولت واقعی ظاهر نمی&zwnj;شود تا این که گروههای فوق خانواده شروع به شکل&zwnj;گیری کنند. در روزگاران ماقبل خانوادۀ ایل و تبار، رهبری از طریق افرادی که به طور غیررسمی انتخاب شده بودند فراهم می&zwnj;شد. بومیان بیابان نشین آفریقا هرگز فراتر از این مرحلۀ بدوی جلو نرفته&zwnj;اند. آنها در ایل خود رئیس ندارند.</p>
<p style="direction:rtl">  خانواده&zwnj;ها از طریق پیوندهای خونی در طایفه&zwnj;ها وصلت می&zwnj;کردند، تجمع خویشاوندان؛ و این متعاقباً به شکل قبایل تکامل یافت، جوامع سرزمینی. جنگ و فشار خارجی سازماندهی قبیله&zwnj;ای را به طایفه&zwnj;های خویشاوند تحمیل نمود، اما بازرگانی و داد و ستد بود که این گروههای اولیه و بدوی را با درجه&zwnj;ای از صلح درونی یکپارچه نگاه می&zwnj;داشت.</p>
<p style="direction:rtl">  صلح در یورنشیا در مقایسه با کلیۀ سفسطه&zwnj;های خیال&zwnj;انگیزِ برنامه&zwnj;ریزی رویایی برای صلح از طریق سازمانهای بین&zwnj;المللی بازرگانی به اندازۀ بسیار بیشتری ترویج می&zwnj;شود. روابط بازرگانی از طریق توسعۀ زبان و از طریق روشهای بهبود یافتۀ ارتباطات، و نیز توسط حمل و نقل بهتر تسهیل شده&zwnj;اند.</p>
<p style="direction:rtl">  فقدان یک زبان مشترک همیشه مانع رشد گروههای صلح&zwnj;جو شده است، اما پول زبان جهانی بازرگانی مدرن شده است. جامعۀ مدرن عمدتاً از طریق بازار صنعتی یکپارچه نگاه داشته شده است. انگیزۀ سود بردن هنگامی که به وسیلۀ میل به خدمت تقویت شود، یک متمدن&zwnj;ساز نیرومند است.</p>
<p style="direction:rtl">  در اعصار کهن هر قبیله با دایره&zwnj;های هم مرکز ترس و سوءِظن فزاینده محاصره شده بود؛ لذا روزگاری رسم بر این بود که کلیۀ بیگانگان کشته شوند، و بعدها، به بردگی گرفته شوند. ایدۀ قدیمی دوستی به مفهوم پذیرش در طایفه بود؛ و باور بر این بود که عضویت در طایفه موجب زنده ماندن می&zwnj;شود &mdash; یکی از کهن&zwnj;ترین مفاهیم حیات جاودانه.</p>
<p style="direction:rtl">  آیین پذیرش شامل نوشیدن خون یکدیگر بود. در برخی گروهها آب دهان جای خود را با نوشیدن خون عوض کرد. این منشأ کهن عمل روبوسی است. و کلیۀ آیین معاشرت، اعم از ازدواج یا پذیرش، همیشه با برگزاری جشن خاتمه می&zwnj;یافتند.</p>
<p style="direction:rtl">  در ایام بعد، خون رقیق شده با شراب قرمز مورد استفاده قرار می&zwnj;گرفت، و نهایتاً شراب تنها نوشیده می&zwnj;شد تا مراسم پذیرش مورد تأیید واقع شود. این امر با لمس فنجانهای شراب مهم جلوه داده شده و با آشامیدن نوشیدنی به سرانجام می&zwnj;رسید. عبرانیان یک شکل تغییر یافته از این آیین پذیرش را به کار می&zwnj;بستند. نیاکان عرب آنان ضمن این که دست فرد کاندیدا روی اندام تناسلی فرد بومی قبیله قرار داشت سوگند می&zwnj;خوردند. عبرانیان با خارجیهای مورد پذیرش واقع شده با مهربانی و برادرانه رفتار می&zwnj;کردند. &rdquo;غریبه&zwnj;ای که در میان شما زندگی می&zwnj;کند باید مثل کسی باشد که در بین شما زاده شده است، و باید او را همانند خود دوست بدارید.&ldquo;</p>
<p style="direction:rtl">  &rdquo;دوستی با مهمان&ldquo; یک رابطۀ مهمان نوازی موقت بود. هنگامی که مهمانان دیدار کننده می&zwnj;رفتند، یک بشقاب به دو نیم شکسته می&zwnj;شد و یک نیمۀ آن به دوست در حال رفتن داده می&zwnj;شد تا این به صورت یک مقدمۀ مناسب برای یک گروه سوم که در یک دیدار بعد از راه می&zwnj;رسید به کار گرفته شود. برای میهمانان مرسوم بود که در پایان دیدار داستانهای سفرها و ماجراهای خود را بازگو نمایند. داستان&zwnj;گویان ایام پیشین آنقدر مشهور شدند که نهایتاً آداب و رسوم، کار آنها را در طی فصول شکار یا برداشت محصول قدغن ساخت.</p>
<p style="direction:rtl">  اولین معاهده&zwnj;های صلح &rdquo;پیوندهای خونی&ldquo; بودند. فرستادگان صلح دو قبیلۀ در حال جنگ ملاقات می&zwnj;کردند، عرض ادب می&zwnj;کردند، و سپس به سوراخ کردن پوست می&zwnj;پرداختند تا جایی که خون از آن جاری می&zwnj;شد. در آن هنگام آنها خون یکدیگر را مکیده و اعلان صلح می&zwnj;کردند.</p>
<p style="direction:rtl">  قدیمی&zwnj;ترین مأموریتهای صلح شامل هیئتهای نمایندگی مردانی می&zwnj;شد که بهترین دختران خویش را برای ارضای جنسی دشمنان پیشین خویش می&zwnj;آوردند. اشتیاق جنسی در مقابله با میل وافر به جنگ به کار گرفته می&zwnj;شد. قبیله&zwnj;ای که چنین مفتخر می&zwnj;گشت با عرضۀ دختران خویش دست به یک بازدید متقابل می&zwnj;زد، و در نتیجه صلح به گونه&zwnj;ای پایدار برقرار می&zwnj;گشت. و به زودی ازدواج بین خانواده&zwnj;های رئیسان مجاز شمرده شد.</p>
<div class="c1">
<h4 style="direction:rtl">4- قبایل و طایفه&zwnj;ها</h4></div>

<p style="direction:rtl">  اولین گروه صلح خانواده بود، سپس طایفه، قبیله، و بعدها ملت، که نهایتاً کشورِ دارای سرزمین امروز شد. این حقیقت که گروههای امروزی صلح از مدتها پیش فراتر از پیوندهای خونی گسترش یافتند تا ملتها را تشکیل دهند بسیار دلگرم کننده است، به رغم این واقعیت که ملتهای یورنشیا هنوز مبالغ هنگفتی برای آمادگیهای جنگی صرف می&zwnj;کنند.</p>
<p style="direction:rtl">  طایفه&zwnj;ها گروههایی با پیوند خونی در درون قبیله بودند، و وجود خویش را مدیون برخی منافع مشترک بودند، نظیر:</p>

<p style="direction:rtl">  1- ردیابی تبار خویش به یک نیای مشترک.</p>
<p style="direction:rtl">  2- پیروی از یک نماد مشترک مذهبی.</p>
<p style="direction:rtl">  3- صحبت کردن با لهجۀ یکسان.</p>
<p style="direction:rtl">  4- سهیم شدن در یک مکان سکونت مشترک.</p>
<p style="direction:rtl">  5- ترس از دشمنان مشترک.</p>
<p style="direction:rtl">  6- دارا بودن از یک تجربۀ مشترک نظامی.</p>

<p style="direction:rtl">  سران طایفه همیشه مطیع رئیس قبیله بودند. دولتهای اولیۀ قبیله&zwnj;ای اتحادی ناپایدار از طایفه&zwnj;ها بودند. استرالیاییهای بومی هرگز یک شکل قبیله&zwnj;ای دولت را به وجود نیاوردند.</p>
<p style="direction:rtl">  رئیسان صلح طایفه معمولاً از طریق تیرۀ مادری حکومت می&zwnj;کردند. رئیسان جنگ قبیله تیرۀ پدری را برقرار می&zwnj;ساختند. دادگاههای رئیسان قبیله و پادشاهان اولیه از سران طایفه&zwnj;ها تشکیل می&zwnj;شدند، و رسم بر این بود که آنها چند بار در سال به حضور پادشاه دعوت شوند. این کار وی را قادر می&zwnj;ساخت که مراقب آنها باشد و همکاری آنها را به نحو بهتری به دست آورد. طایفه&zwnj;ها در کار حکومت بر خودِ محلی به مقصود ارزشمندی به کار گرفته می&zwnj;شدند، اما آنها رشد ملتهای بزرگ و قوی را به اندازۀ زیاد به تعویق انداختند.</p>
<div class="c1">
<h4 style="direction:rtl">5- شروع دولت</h4></div>

<p style="direction:rtl">  هر نهاد بشری دارای یک آغاز بود، و دولت مدنی محصول تکامل تدریجی است، درست همانقدر که ازدواج، صنعت، و مذهب می&zwnj;باشد. از طایفه&zwnj;های اولیه و قبایل بدوی به تدریج انواع پی در پی دولت بشری به وجود آمد. آنها درست تا پیدایش آن اشکال قوانین اجتماعی و مدنی که ثلث سوم قرن بیستم را تعیین ویژگی می&zwnj;کنند آمده و رفته&zwnj;اند.</p>
<p style="direction:rtl">  با ظهور تدریجی واحدهای خانواده شالوده&zwnj;های دولت در سازمان طایفه، گروهبندی خانواده&zwnj;های هم تبار، بنا نهاده شد. اولین گروه واقعی دولتی <em>شورای بزرگان طایفه</em> بود. این گروه تنظیم کننده شامل مردان پیری بود که خود را به طریقه&zwnj;ای مؤثر ممتاز کرده بودند. خرد و تجربه حتی توسط انسان بربری نیز در همان اوان مورد قدردانی واقع می&zwnj;شد، و دوره&zwnj;ای طولانی از استیلای ریش سفیدان به دنبال آمد. این حکومت اُلیگارشیِ سِنی به تدریج جای خود را به ایدۀ پدر سالاری داد.</p>
<p style="direction:rtl">  در شورای اولیۀ ریش سفیدان پتانسیل کلیۀ کارکردهای دولتی نهفته بود: مجریه، مقننه، و قضاییه. هنگامی که شورا آداب و رسوم جاری را تفسیر می&zwnj;کرد، آن یک دادگاه بود. هنگامی که شیوه&zwnj;های جدید کاربرد اجتماعی را برقرار می&zwnj;ساخت، مجلس قانونگذاری بود. تا حدی که چنین احکام و لوایحی به مورد اجرا گذارده می&zwnj;شدند، آن مجریه بود. رئیس شورا یکی از پیش قراولان رئیس بعدی قبیله بود.</p>
<p style="direction:rtl">  برخی قبایل شوراهای زنانه داشتند، و گهگاه بسیاری قبایل حکمرانان زن داشتند. برخی قبایل انسان سرخ تعالیم اُنامونالانتون را در پیروی از حکم هم رأی &rdquo;شورای هفت نفره&ldquo; حفظ نمودند.</p>
<p style="direction:rtl">  برای نوع بشر مشکل بوده است یاد گیرد که صلح یا جنگ هیچکدام نمی&zwnj;توانند توسط یک جامعۀ در حال منازعه پیش برده شوند. &rdquo;جر و بحثهای&ldquo; بدوی به ندرت مفید بودند. مردم در همان اوان یاد گرفتند که ارتشی که به وسیلۀ گروهی از سران طایفه فرماندهی شود شانسی در برابر ارتش دارای فرماندهی قوی واحد ندارد. جنگ همیشه یک پادشاه ساز بوده است.</p>
<p style="direction:rtl">  در ابتدا رئیسان جنگ فقط برای خدمت نظامی برگزیده می&zwnj;شدند، و طی ایام صلح، هنگامی که وظایف آنها بیشتر سرشتی اجتماعی داشت، آنها از بخشی از اتوریتۀ خود چشم پوشی می&zwnj;کردند. اما آنها به تدریج شروع به تخطی به فواصل صلح نمودند، و از یک جنگ تا جنگ بعد متمایل به ادامۀ حکومت گشتند. آنها اغلب اطمینان حاصل می&zwnj;کردند که زمان زیادی از یک جنگ تا جنگ بعد وقفه نیفتد. این سرداران اولیه مشتاق صلح نبودند.</p>
<p style="direction:rtl">  در ایام بعد برخی رئیسان برای خدمت غیرنظامی برگزیده می&zwnj;شدند. آنها به دلیل جثۀ غیرعادی یا تواناییهای خارق&zwnj;العادۀ شخصی انتخاب می&zwnj;شدند. انسانهای سرخ اغلب دو دسته رئیس داشتند، سرقبیله&zwnj;ها یا رئیسان صلح، و رئیسان موروثی جنگ. حکمرانان صلح همچنین داور و معلم بودند.</p>
<p style="direction:rtl">  بر برخی جوامع اولیه حکیمان جادوگر که اغلب به عنوان رئیس عمل می&zwnj;کردند حکومت می&zwnj;کردند. یک مرد به عنوان کاهن، پزشک، و رئیس اجرایی عمل می&zwnj;کرد. بیشتر اوقات نشانهای اولیۀ سلطنتی بدواً علائم یا نمادهای جامۀ کهانت بودند.</p>
<p style="direction:rtl">  و به وسیلۀ این مراحل بود که شاخۀ اجرایی دولت به تدریج پا به عرصۀ وجود گذارد. شوراهای طایفه&zwnj;ای و قبیله&zwnj;ای در یک مقام مشورتی و به عنوان پیشگامان شاخه&zwnj;های مقننه و قضایی که بعدها ظاهر شدند ادامه دادند. در آفریقا امروز کلیۀ این اشکال دولت بدوی در میان قبایل گوناگون در واقع وجود دارند.</p>
<div class="c1">
<h4 style="direction:rtl">6- دولت پادشاهی</h4></div>

<p style="direction:rtl">  حکومت مؤثر دولتی فقط با ورود یک رئیس با اختیار کامل اجرایی آمد. انسان دریافت که دولت کارآمد فقط از طریق اعطای قدرت به یک شخصیت به دست می&zwnj;آید، نه از طریق اهدای یک ایده.</p>
<p style="direction:rtl">  حکومت از ایدۀ مرجعیت خانواده یا ثروت سرچشمه گرفت. هنگامی که یک پادشاه کوچک پدر سالار به یک پادشاه واقعی تبدیل گشت، گاهی اوقات &rdquo;پدر مردم خویش&ldquo; نامیده می&zwnj;شد. بعدها چنین تصور می&zwnj;شد که پادشاهان از قهرمانان برخاسته&zwnj;اند. و باز بعد از آن، به سبب اعتقاد به منشأ الهی پادشاهان، حکومت موروثی گردید.</p>
<p style="direction:rtl">  پادشاهی موروثی از آنارشی اجتناب می&zwnj;کرد. سابقاً در فاصلۀ بین مرگ یک پادشاه و انتخاب یک جانشین هرج و مرج ویرانگری رخ می&zwnj;داد. خانواده یک رهبر بیولوژیک و طایفه یک رهبر طبیعی منتخب داشت. قبیله و بعدها کشور از هیچ رهبر طبیعی برخوردار نبود، و این دلیلی دیگر برای موروثی ساختن ریاست - پادشاهی بود. ایدۀ خانواده&zwnj;های سلطنتی و آریستوکراسی همچنین پایه در آداب و رسومِ &rdquo;مالکیت نام&ldquo; در طایفه&zwnj;ها داشت.</p>
<p style="direction:rtl">  جانشینی پادشاهان سرانجام به صورت فوق طبیعی تلقی گردید. تصور می&zwnj;شد خون سلطنتی به ایام پرسنل مادیت یافتۀ پرنس کلیگسشیا باز می&zwnj;گردد. از این رو پادشاهان شخصیتهایی بت&zwnj;واره شدند و بیش از حد مورد ترس واقع شدند، و یک شکل خاص از سخن&zwnj;گویی برای استفاده در دربار پذیرفته شد. حتی در ایام اخیر اعتقاد بر این بود که لمس پادشاهان بیماری را درمان می&zwnj;کند، و برخی از مردمان یورنشیا هنوز تصور می&zwnj;کنند که حکمرانانشان دارای منشأ الهی هستند.</p>
<p style="direction:rtl">  پادشاه مورد پرستش اولیه اغلب در انزوا نگاه داشته می&zwnj;شد. تصور می&zwnj;شد که او بیش از آن مقدس است که مورد نظاره کردن واقع شود، به جز در روزهای جشن و روزهای مقدس. معمولاً نماینده&zwnj;ای انتخاب می&zwnj;شد تا نقش وی را بازی کند، و این منشأ نخست وزیران است. اولین فرد کابینه یک سرپرست خوراک بود؛ دیگران به فاصلۀ کوتاهی از پی وی آمدند. حکمرانان به زودی نمایندگانی منصوب ساختند تا مسئول تجارت و مذهب باشند؛ و به وجود آمدن یک کابینه گامی مستقیم به سوی تشخص&zwnj;زدایی از مسئول اجرایی بود. این دستیاران پادشاهان اولیه به اشرافیت مورد قبول تبدیل شدند، و همینطور که زنان به ارج و اعتبار بالاتری دست یافتند، همسر پادشاه به تدریج به شأن ملکه ارتقا یافت.</p>
<p style="direction:rtl">  حکمرانان بی&zwnj;شرافت از طریق کشف زهر قدرت زیادی به دست آوردند. سحر اولیۀ دربار، اهریمنانه بود. دشمنان پادشاه به زودی می&zwnj;مردند. اما حتی مستبدترین حاکم ظالم نیز تحت برخی محدودیتها قرار داشت. او حداقل با ترس همواره موجود از ترور باز داشته می&zwnj;شد. حکیمان جادوگر، پزشکان ساحره، و کاهنان همیشه یک عامل نیرومند بازدارنده در برابر پادشاهان بوده&zwnj;اند. متعاقباً مالکان زمین، آریستوکراسی، نفوذی بازدارنده اعمال می&zwnj;کردند. و گاه و بیگاه، طایفه&zwnj;ها و قبایل به سادگی قیام نموده و مستبدان و حاکمان ظالم خویش را سرنگون می&zwnj;کردند. هنگامی که حاکمان معزول به مرگ محکوم می&zwnj;شدند، اغلب به آنان حق انتخاب ارتکاب خودکشی داده می&zwnj;شد. این امر موجب پیدایش رسم اجتماعی رایج باستانی خودکشی در برخی شرایط شد.</p>
<div class="c1">
<h4 style="direction:rtl">7- کانونهای بدوی و انجمنهای سری</h4></div>

<p style="direction:rtl">  خویشاوندی خونی اولین گروههای اجتماعی را تعیین نمود. معاشرت طایفۀ خویشاوند را بسط داد. ازدواج میان قبیله&zwnj;ای گام بعدی در بسط گروهی بود، و قبیلۀ مختلط حاصله اولین گروه به راستی سیاسی بود. پیشرفت بعدی در توسعۀ اجتماعی، تکامل فرقه&zwnj;های مذهبی و انجمنهای سیاسی بود. اینها در ابتدا به صورت انجمنهای مخفی ظاهر شدند و بدواً به طور کامل مذهبی بودند. آنها متعاقباً مقرراتی شدند. آنها در ابتدا کانونهای مردان بودند؛ سپس گروههای زنان ظاهر شدند. آنها در مدتی کم به دو طبقه تقسیم شدند: اجتماعی - سیاسی و مذهبی - عرفانی.</p>
<p style="direction:rtl">  دلایل بسیاری برای سری بودن این انجمنها وجود داشت مثل:</p>

<p style="direction:rtl">  1- ترس از موجب ناخشنودی شدن حاکمان به دلیل تخطی از برخی تابوها.</p>
<p style="direction:rtl">  2- به منظور انجام آیین مذهبی اقلیت.</p>
<p style="direction:rtl">  3- به مقصود حفظ &rdquo;روح&ldquo; ارزشمند یا اسرار تجارت.</p>
<p style="direction:rtl">  4- برای برخورداری از یک سحر یا طلسم خاص.</p>

<p style="direction:rtl">  صرف اختفای این انجمنها، به کلیۀ اعضا نسبت به سایر افراد قبیله نیرویی اسرارآمیز اعطا می&zwnj;کرد. اختفا همچنین برای تکبر گیرا است. اعضای جدید، آریستوکراسی اجتماعی روزگار خود بودند. پسران بعد از پذیرش با مردان به شکار می&zwnj;رفتند، در حالی که آنها پیش از آن به همراه زنان به جمع&zwnj;آوری سبزیجات می&zwnj;پرداختند. و ناکامی در آزمونهای بلوغ یک خفت بزرگ و ننگ قبیله&zwnj;ای بود، و لذا موجب ماندن آنها در خارج اقامتگاه مردان در کنار زنان و کودکان می&zwnj;گشت، و به آنان به صورت زن گونه نگریسته می&zwnj;شد. علاوه بر آن، آنهایی که مورد پذیرش واقع نمی&zwnj;شدند اجازۀ ازدواج نمی&zwnj;یافتند.</p>
<p style="direction:rtl">  مردم بدوی در همان اوان به نوجوانان خود کنترل جنسی می&zwnj;آموختند. جدا ساختن پسران از والدینشان از نوجوانی تا ازدواج امری مرسوم گشت. آموزش و تربیت آنها به انجمنهای مخفی مردان سپرده شد. و یکی از کارکردهای عمدۀ این کانونها کنترل جوانان بالغ بود، تا از به وجود آمدن فرزندان نامشروع جلوگیری شود.</p>
<p style="direction:rtl">  روسپیگری تجاری هنگامی آغاز گشت که این انجمنهای مردان برای استفاده از زنان قبایل دیگر پول پرداخت کردند. اما گروههای اولیه از بی&zwnj;بند و باری جنسی به گونه&zwnj;ای خارق&zwnj;العاده بری بودند.</p>
<p style="direction:rtl">  مراسم پذیرش نوجوانی معمولاً طی یک دورۀ پنج ساله ادامه می&zwnj;یافت. شکنجۀ خودِ زیاد و بریدن دردناک به این مراسم وارد گشت. در ابتدا ختنه به عنوان مناسک پذیرش به داخل یکی از این انجمنهای مخفی به کار گرفته شد. علائم قبیله&zwnj;ای به عنوان بخشی از مراسم پذیرش نوجوانی روی بدن بریده می&zwnj;شدند. خالکوبی به عنوان چنین نشانی از عضویت آغاز گردید. این شکنجه، به همراه محرومیت بسیار طرح شده بود تا این جوانان را پرطاقت سازد و آنان را با واقعیات زندگی و سختیهای اجتناب ناپذیر آن آشنا سازد. این هدف از طریق بازیهای ورزشی و مسابقات فیزیکی که بعداً پدیدار شدند به نحو بهتری به انجام رسید.</p>
<p style="direction:rtl">  اما انجمنهای مخفی توجه خویش را به بهبود اخلاقیات نوجوانی معطوف ساختند. یکی از مقاصد اصلی مراسم بلوغ این بود که به پسر حالی کند که باید کاری به کار همسران مردان دیگر نداشته باشد.</p>
<p style="direction:rtl">  به دنبال این سالهای انضباط و آموزش شدید و درست پیش از ازدواج، مردان جوان معمولاً برای یک دورۀ کوتاه فراغت و آزادی مرخص می&zwnj;شدند. بعد از آن، آنها برای ازدواج و تسلیم و تبعیت مادام&zwnj;العمر از تابوهای قبیله&zwnj;ای باز می&zwnj;گشتند. و این سنت باستانی به صورت تصور مضحک &rdquo;کاشتن گیاهان وحشی&ldquo; تا ایام امروز ادامه یافته است.</p>
<p style="direction:rtl">  بسیاری از قبایل دوران بعد تشکیل کانونهای مخفی زنان را مجاز شمردند. هدف این کانونها این بود که دختران نوجوان را برای همسر و مادر شدن آماده سازند. دختران بعد از پذیرش برای ازدواج واجد شرایط بودند و به آنان اجازه داده می&zwnj;شد در &rdquo;نمایش عروس&ldquo;، میهمانیِ بیرون آمدنِ آن روزها، شرکت کنند. رسته&zwnj;های زنانی که بر علیه ازدواج عهد بسته بودند در همان اوان پا به عرصۀ وجود گذاردند.</p>
<p style="direction:rtl">  هنگامی که گروههایی از مردان مجرد و گروههایی از زنان ازدواج نکرده سازمانهای جداگانۀ خویش را تشکیل دادند، فوراً کانونهای غیرمخفی پدیدار شدند. این انجمنها در واقع اولین مدارس بودند. و در حالی که انجمنهای مردان و زنان به کار اذیت و آزار یکدیگر می&zwnj;پرداختند، برخی از آنها قبایل را به جلو سوق دادند، و بعد از تماس با آموزگاران دلمیشیا، با داشتن مدارسی برای هر دو جنس، آموزش پسران و دختران با هم را آزمودند.</p>
<p style="direction:rtl">  انجمنهای مخفی عمدتاً به واسطۀ ویژگی اسرارآمیز عضوگیری خویش به ساختن کاستهای اجتماعی کمک کردند. اعضای این انجمنها در ابتدا برای ترساندن و دور ساختن افراد کنجکاو از آیین نوحه خوانی خویش &mdash; پرستش نیاکان &mdash; نقاب به چهره می&zwnj;زدند. بعدها این آیین به جلسات ساختگی احضار ارواح، که شایع بود در آنها اشباح ظاهر می&zwnj;شوند، تبدیل شدند. انجمنهای باستانی &rdquo;تولد نو&ldquo; از علائم استفاده می&zwnj;کردند و یک زبان سری مخصوص را به کار می&zwnj;بردند. آنها همچنین از برخی خوراکها و آشامیدنیها استفاده نمی&zwnj;کردند. آنها به صورت پلیس شب عمل می&zwnj;کردند و سوا از آن در یک رشتۀ گسترده از فعالیتهای اجتماعی کارکرد داشتند.</p>
<p style="direction:rtl">  کلیۀ انجمنهای مخفی سوگند خوردن را اجباری نموده، راز داری را الزامی کرده، و حفظ اسرار را آموزش می&zwnj;دادند. این دستورات موجب ترس و کنترل تودۀ مردم می&zwnj;شد. آنها همچنین به صورت انجمنهای نگاهبان عمل می&zwnj;کردند، و لذا کشتن بدون محاکمه توسط شهروندان عادی را به اجرا در می&zwnj;آوردند. وقتی که قبایل در جنگ بودند، آنها اولین جاسوسان و در دوران صلح اولین پلیسهای مخفی بودند. بهتر از همه، آنها شاهان بی&zwnj;وجدان را مضطرب نگاه می&zwnj;داشتند. پادشاهان در مقابله با آنها پلیس مخفی خویش را به وجود می&zwnj;آوردند.</p>
<p style="direction:rtl">  این انجمنها باعث به وجود آمدن اولین احزاب سیاسی شدند. اولین دولت حزبی، &rdquo;قوی&ldquo; در مقابل &rdquo;ضعیف&ldquo; بود. در ایام باستان تغییر دولت فقط موجب جنگ داخلی می&zwnj;گشت، گواهی فراوان بر این که ضعیف قوی شده بود.<em></em></p>
<p style="direction:rtl">  این کانونها توسط تجار به منظور وصول بدهی و به وسیلۀ حاکمان برای جمع&zwnj;آوری مالیات به کار گرفته می&zwnj;شدند. دریافت مالیات تقلایی طولانی بوده است، و یکی از اولین اشکال آن ده یک گرفتن بود، یک دهم شکار یا غنایم جنگی. مالیاتها در ابتدا اخذ می&zwnj;شدند تا مخارج منزل پادشاه تأمین گردد، اما پی برده شد که وقتی در پوشش هدیه برای تأمین مراسم مذهبی معبد جمع&zwnj;آوری گردند، وصول آنها آسانتر است.</p>
<p style="direction:rtl">  به زودی این انجمنهای مخفی به شکل اولین سازمانهای خیریه در آمدند و بعدها به صورت اولین انجمنهای مذهبی &mdash; پیش قراولان کلیساها &mdash; تکوین یافتند. سرانجام برخی از این انجمنها، میان قبیله&zwnj;ای شدند، اولین انجمنهای بین&zwnj;المللی اخوت.</p>
<div class="c1">
<h4 style="direction:rtl">8- طبقات اجتماعی</h4></div>

<p style="direction:rtl">  نابرابری ذهنی و فیزیکی موجودات بشری، پدیداری طبقات اجتماعی را تضمین می&zwnj;نماید. تنها کرات فاقد طبقات اجتماعی، بدوی&zwnj;ترین و پیشرفته&zwnj;ترین آنها هستند. یک تمدن در حال ظهور هنوز تفکیک سطوح اجتماعی را آغاز نکرده است، در حالی که یک کرۀ استقرار یافته در نور و حیات این تقسیمات نوع بشر را که ویژگی کلیۀ مراحل میانی تکاملی است، به اندازۀ زیاد از بین برده است.</p>
<p style="direction:rtl">  به تدریج که جامعه از سبعیت به سوی بربریت تکوین یافت، اجزای بشری آن به دلایل کلی زیرین تمایل به گروهبندی به شکل طبقات پیدا نمودند.</p>

<p style="direction:rtl">  1- <em>طبیعی</em> &mdash; تماس، خویشاوندی، و ازدواج. اولین تمایزات اجتماعی بر مبنای جنسیت، سن، و خون &mdash; خویشاوندی با رئیس &mdash; بودند.</p>
<p style="direction:rtl">  2- <em>شخصی</em> &mdash; شناخت توان، پایداری، مهارت، و شجاعت خلل ناپذیر، که به زودی با شناخت استادی در زبان، دانش، و هوش کلی دنبال گردید.</p>
<p style="direction:rtl">  3-<em> شانس</em> &mdash; جنگ و مهاجرت به جدا شدن گروههای بشری انجامید. تکامل طبقاتی بسیار از کشورگشایی، رابطۀ فاتح با شکست خورده، تأثیر پذیرفت؛ در حالی که بردگی اولین تقسیم&zwnj;بندی کلی جامعه را به شکل آزاد و برده به وجود آورد.</p>
<p style="direction:rtl">  4- <em>اقتصادی</em> &mdash; غنی و فقیر. ثروت و داشتن بردگان مبنای ژنتیک برای یک طبقۀ جامعه بود.</p>
<p style="direction:rtl">  5- <em>جغرافیایی</em> &mdash; طبقات به دنبال استقرار در شهر و روستا به وجود آمدند. شهر و روستا به ترتیب به تفکیک گله&zwnj;دار - کشتگر و بازرگان - صنعتگر کمک نموده&zwnj;اند، با نقطه نظرات و واکنشهای متفاوتشان.</p>
<p style="direction:rtl">  6- <em>اجتماعی</em> &mdash; طبقات مطابق برآورد مردمی ارزش اجتماعی گروههای متفاوت به تدریج شکل یافته&zwnj;اند. در بین اولین تقسیمات این نوع، مرزبندی بین آموزگاران کاهن، جنگجویان حاکم، بازرگانان سرمایه&zwnj;دار، کارگران عادی، و بردگان بود. برده هرگز نمی&zwnj;توانست سرمایه&zwnj;دار شود، گر چه گاهی اوقات مزد بگیر می&zwnj;توانست پیوستن به صفوف سرمایه&zwnj;داران را انتخاب نماید.</p>
<p style="direction:rtl">  7- <em>شغلی</em> &mdash; به تدریج که مشاغل ازدیاد یافتند، به برقراری کاستها و اصناف متمایل شدند. کارگران به سه گروه تقسیم شدند: طبقات حرفه&zwnj;ای، شامل حکیمان جادوگر، سپس کارگران ماهر، و به دنبال آن کارگران غیرماهر.</p>
<p style="direction:rtl">  8- <em>مذهبی</em> &mdash; انجمنهای فرقه&zwnj;ای اولیه طبقات خودشان را در درون طایفه&zwnj;ها و قبایل به وجود آوردند، و دینداری و عرفان کاهنان مدتها است که آنان را به صورت یک گروه اجتماعی جداگانه تداوم بخشیده است.</p>
<p style="direction:rtl">  9- <em>نژادی</em> &mdash; وجود دو یا تعداد بیشتری از نژادها در درون یک ملت یا واحد ارضی مشخص معمولاً کاستهای رنگین را ایجاد می&zwnj;کند. سیستم اولیۀ کاست هند بر مبنای رنگ بود، همانطور که در مورد مصر باستان چنین بود.</p>
<p style="direction:rtl">  10- <em>سن</em> &mdash; جوانی و بلوغ. در میان قبایل تا زمانی که پدر زنده بود، پسر تحت سرپرستی پدر خویش باقی می&zwnj;ماند، در حالی که دختر تا زمان ازدواج تحت مراقبت مادر خود قرار داشت.</p>

<p style="direction:rtl">  طبقات اجتماعی انعطاف پذیر و قابل دگرگونی برای یک تمدن در حال تکامل اجتناب ناپذیرند، اما هنگامی که <em>طبقه</em> به <em>کاست</em> تبدیل می&zwnj;شود، وقتی که سطوح اجتماعی دچار رکود می&zwnj;شوند، بهبود ثبات اجتماعی از طریق کاهش ابتکار شخصی حاصل می&zwnj;شود. کاست اجتماعی مشکل پیدا کردن جای فرد را در صنعت حل می&zwnj;کند، اما همچنین به طور جدی توسعۀ فردی را کاهش می&zwnj;دهد و عملاً مانع همکاری اجتماعی می&zwnj;شود.</p>
<p style="direction:rtl">  از آنجایی که طبقات به طور طبیعی در جامعه شکل یافته&zwnj;اند، تداوم خواهند یافت، تا این که انسان به طور تدریجی به امحاءِ تکاملی آنان از طریق تسلط هوشمندانه بر منابع بیولوژیک، عقلانی، و معنوی یک تمدن در حال پیشروی دست یابد، همانند:</p>

<p style="direction:rtl">  1- بازسازی بیولوژیک تیره&zwnj;های نژادی &mdash; حذف انتخابی تیره&zwnj;های پست بشری. این کار به ریشه&zwnj;کن نمودن بسیاری از نابرابریهای انسانی خواهد انجامید.</p>
<p style="direction:rtl">  2- تعلیم آموزشی نیروی افزایش یافتۀ مغزی که از چنین بهبود بیولوژیک حاصل خواهد گشت.</p>
<p style="direction:rtl">  3- برانگیختن مذهبی احساسات خویشاوندی و برادری انسانی.</p>

<p style="direction:rtl">  اما این اقدامات فقط می&zwnj;توانند در هزاره&zwnj;های دور آینده ثمرات حقیقی خویش را به بار آورند، گر چه فوراً بهبود اجتماعی زیادی از تسلط هوشمندانه، خردمندانه، و <em>صبورانه</em> بر این عوامل شتاب پیشرفت فرهنگی حاصل خواهد گشت. مذهب اهرم نیرومندی است که تمدن را از هرج و مرج خارج می&zwnj;سازد، اما جدا از تکیه&zwnj;گاه ذهن معقول و نرمال که با استواری روی انتقال موروثی معقول و نرمال تکیه کرده است ناتوان است.</p>
<div class="c1">
<h4 style="direction:rtl">9- حقوق بشر</h4></div>

<p style="direction:rtl">  طبیعت هیچ حقوقی به انسان اعطا نمی&zwnj;دارد، بلکه فقط زندگی و دنیایی برای زندگی کردن. طبیعت حتی حق حیات را نیز اهدا نمی&zwnj;کند، به طوری که می&zwnj;توان از طریق ملاحظۀ این امر که برای یک انسان غیرمسلح در هنگام دیدار رو در رو با یک ببر گرسنه در جنگل بدوی احتمالاً چه رخ خواهد داد، آن را استنتاج نمود. هدیۀ اصلی جامعه به انسان امنیت است.</p>
<p style="direction:rtl">  جامعه به تدریج مدعی حقوق خود گردید، و در زمان حاضر آنها از این قرارند:</p>

<p style="direction:rtl">  1- تضمین اندوختۀ خوراک.</p>
<p style="direction:rtl">  2- دفاع نظامی &mdash; امنیت از طریق آمادگی.</p>
<p style="direction:rtl">  3- حفظ صلح داخلی &mdash; جلوگیری از خشونت شخصی و بی&zwnj;نظمی اجتماعی.</p>
<p style="direction:rtl">  4- کنترل جنسی &mdash; ازدواج، نهاد خانواده.</p>
<p style="direction:rtl">  5- دارایی &mdash; حق مالکیت.</p>
<p style="direction:rtl">  6- ترویج رقابت فردی و گروهی.</p>
<p style="direction:rtl">  7- تأمین تحصیل و آموزش جوانان.</p>
<p style="direction:rtl">  8- ترویج بازرگانی و تجارت &mdash; توسعۀ صنعتی.</p>
<p style="direction:rtl">  9- بهبود شرایط کار و پاداشها.</p>
<p style="direction:rtl">  10- تضمین آزادی کارهای مذهبی، تا آن حد که کلیۀ این فعالیتهای دیگر اجتماعی بتوانند از طریق برانگیخته شدن معنوی ارج نهاده شوند.</p>

<p style="direction:rtl">  هنگامی که حقوق آنقدر قدیمی هستند که مبدأ آنها ناشناخته است، اغلب <em>حقوق طبیعی</em> نامیده می&zwnj;شوند. اما حقوق بشر در واقع طبیعی نیستند؛ آنها کاملاً اجتماعی هستند. آنها نسبی و پیوسته تغییر پذیرند، و چیزی بیش از قوانین بازی نیستند، یعنی تعدیلات شناخته شدۀ روابط که بر پدیده&zwnj;های همواره تغییر یابندۀ رقابت بشری حاکمند.</p>
<p style="direction:rtl">  آنچه که در یک عصر به صورت حق تلقی می&zwnj;شود، ممکن است در زمان دیگر چنین تلقی نشود. بقای تعداد زیادی از افراد معیوب و فاسد به این دلیل نیست که آنان از چنان حقوق طبیعی برخوردارند که باید بار آن را بر دوش تمدن قرن بیستم قرار دهند، بلکه صرفاً به این دلیل است که جامعۀ عصر و سنتهای اجتماعی چنین مقرر می&zwnj;دارد.</p>
<p style="direction:rtl">  حقوق بشرِ اندکی در اروپای قرون وسطی به رسمیت شناخته شده بود. در آن هنگام هر انسان به شخصی دیگر تعلق داشت، و حقوق فقط امتیازات یا الطافی بودند که توسط کشور یا کلیسا اعطا می&zwnj;شدند. و سرپیچی از این خطا به همان اندازه اشتباه بود، زیرا به این اعتقاد انجامید که کلیۀ انسانها برابر به دنیا آمده&zwnj;اند.</p>
<p style="direction:rtl">  افراد ضعیف و پست همیشه برای حقوق برابر مبارزه کرده&zwnj;اند. آنها همیشه اصرار داشته&zwnj;اند که کشور باید افراد قوی و برتر را مجبور سازد که خواسته&zwnj;های آنان را تأمین نماید و در غیر این صورت آن نقصهایی را که همواره نتیجۀ طبیعی بی&zwnj;تفاوتی و تن&zwnj;آسایی خودشان است برطرف نماید.</p>
<p style="direction:rtl">  اما این ایده&zwnj;آل برابری، فرزند تمدن است؛ آن در طبیعت یافت نمی&zwnj;شود. حتی خود فرهنگ به طور قطعی نابرابری ذاتی انسانها را از طریق ظرفیت عینی نابرابرشان به نمایش می&zwnj;گذارد. تحقق ناگهانی و غیرتکاملیِ برابریِ به ظاهر طبیعی، انسان متمدن را سریعاً به سنتهای ابتدایی اعصار بدوی پرتاب می&zwnj;کند. جامعه نمی&zwnj;تواند حقوق مساوی به همه عرضه دارد، اما می&zwnj;تواند وعده دهد که حقوق متفاوت هر یک را با انصاف و برابری احقاق نماید. این کار و وظیفۀ جامعه است که برای فرزند طبیعت موقعیتی منصفانه و مسالمت&zwnj;آمیز به منظور پیگیری حفظ خود و شرکت در بقای خود فراهم سازد، در حالی که در عین حال وی را از درجاتی از رضای خاطر، مجموع کلیۀ این سه عنصر تشکیل دهندۀ شادی بشری، برخوردار سازد.</p>
<div class="c1">
<h4 style="direction:rtl">10- تکامل عدالت</h4></div>

<p style="direction:rtl">  عدالت طبیعی یک تئوری ساختۀ انسان است؛ آن یک واقعیت نیست. در طبیعت، عدالت تماماً تئوریک، کاملاً یک تخیل است. طبیعت فقط یک نوع عدالت را فراهم می&zwnj;سازد &mdash; انطباق اجتناب ناپذیر نتایج با علتها.</p>
<p style="direction:rtl">  عدالت، آنطور که توسط انسان درک می&zwnj;شود، به معنی گرفتن حقوق یک فرد می&zwnj;باشد، و لذا موضوع تکامل تدریجی بوده است. مفهوم عدالت ممکن است برای یک ذهن معنویت یافته کاملاً اساسی باشد، اما در کرات فضا به طور تمام و کمال در عرصۀ وجود پدیدار نمی&zwnj;شود.</p>
<p style="direction:rtl">  انسان بدوی کلیۀ پدیده&zwnj;ها را به یک شخص نسبت می&zwnj;داد. انسان بدوی در صورت مرگ نمی&zwnj;پرسید، <em>چه</em> او را کشت، بلکه <em>چه کسی</em>؟ از این رو مرگ تصادفی پذیرفته نمی&zwnj;شد، و در تنبیه جرم انگیزۀ فرد مجرم به طور کامل نادیده انگاشته می&zwnj;شد؛ مطابق آسیبِ وارده قضاوت به عمل می&zwnj;آمد.</p>
<p style="direction:rtl">  در کهن&zwnj;ترین جامعۀ بدوی، نظر مردم مستقیماً به مورد اجرا گذارده می&zwnj;شد؛ نیازی به مأموران قانون نبود. در حیات بدوی زندگی خصوصی وجود نداشت. همسایگان یک مرد مسئول رفتار وی بودند؛ لذا حق خود می&zwnj;دانستند که در امور شخصی او کنجکاوی کنند. مقررات جامعه بر مبنای این تئوری تنظیم شده بود که عضویت گروهی باید در عملکرد هر فرد ذینفع باشد و درجاتی از کنترل را بر آن اعمال نماید.</p>
<p style="direction:rtl">  در دوران باستان اعتقاد بر این بود که ارواح از طریق حکیمان جادوگر و کاهنان عدالت را به اجرا در می&zwnj;آورند. بر مبنای این ترتیبات اولین کاشفان جرم و مأموران قانون برگزیده شدند. روشهای اولیۀ کشف جرم آنها شامل به اجرا در آوردن آزمونهای سخت زهر، آتش، و درد بود. این آزمونهای سخت وحشیانه چیزی بیش از تکنیکهای ابتدایی داوری نبودند. آنها لزوماً یک موضوع مورد مناقشه را به طور عادلانه حل و فصل نمی&zwnj;کردند. به عنوان مثال، هنگامی که زهر به کار گرفته می&zwnj;شد، اگر متهم استفراغ می&zwnj;کرد، بی&zwnj;گناه بود.</p>
<p style="direction:rtl">  عهد عتیق یکی از این آزمونهای سخت را ثبت کرده است، یک تست گناه در ازدواج: اگر یک مرد نسبت به پاکدامنی همسر خویش مشکوک بود، وی را نزد یک کاهن می&zwnj;برد و بدگمانی خویش را بیان می&zwnj;کرد. به دنبال آن، کاهن آمیخته&zwnj;ای شامل آب مقدس و جاروبه&zwnj;های کف عبادتگاه را آماده می&zwnj;ساخت. بعد از آیین خاص، شامل لعن و نفرینهای تهدیدآمیز، همسر متهم مجبور می&zwnj;شد معجون کثیف را بنوشد. اگر او گناهکار بود، &rdquo;آبی که موجب لعنت می&zwnj;شود داخل او شده و تلخ شود، و شکمش متورم گردد، و رانهای او پوسیده شوند، و زن در میان قوم خود نفرین شود.&ldquo; اگر بر حسب تصادف، هر زنی می&zwnj;توانست این معجون کثیف را سر کشد و علائمی از بیماری فیزیکی نشان ندهد، از اتهاماتی که توسط شوهر حسودش عنوان شده بود تبرئه می&zwnj;شد.</p>
<p style="direction:rtl">  این روشهای ظالمانۀ کشف جرم تقریباً توسط کلیۀ قبایل در حال تکامل در یک دوره یا دورۀ دیگر به کار گرفته می&zwnj;شدند. دوئل کردن یک بقای امروزی محاکمه از طریق آزمون سخت می&zwnj;باشد.</p>
<p style="direction:rtl">  جای شگفتی نیست که عبرانیان و سایر قبایل نیمه متمدن چنین تکنیکهای بدوی اجرای عدالت را سه هزار سال پیش به کار می&zwnj;بردند، اما بسیار حیرت&zwnj;آور است که انسانهای متفکر متعاقباً چنین یادگاری از بربریت را در درون صفحات مجموعه&zwnj;ای از نگارشات مقدس حفظ کرده&zwnj;اند. تفکر اندیشمندانه باید این را مشخص سازد که هیچ موجود الهی هرگز چنین تعالیم غیرعادلانه&zwnj;ای را در رابطه با کشف و صدور حکم برای سوءظن به خیانت در ازدواج نداده است.</p>
<p style="direction:rtl">  جامعه به زودی شیوۀ تسویه حساب از طریق انتقام&zwnj;گیری را پذیرفت: چشم به عوض چشم، جان به عوض جان. قبایل در حال تکامل همگی این حق انتقام خونی را به رسمیت می&zwnj;شناختند. انتقام هدف زندگی بدوی شد، اما از آن هنگام تا به حال مذهب این عملکردهای اولیۀ قبیله&zwnj;ای را به قدر زیاد تغییر داده است. آموزگاران مذهب آشکار شده همیشه اعلام کرده&zwnj;اند &rdquo;خداوند می&zwnj;گوید: &rsquo;انتقام از آن من است.&lsquo;&ldquo; در روزگاران پیشین کشتن در کادر انتقام مجموعاً بی&zwnj;شباهت به قتلهای امروز، تحت بهانۀ قانون نوشته نشده، نبود.</p>
<p style="direction:rtl">  خودکشی یک شیوۀ معمول انتقام بود. اگر یک نفر نمی&zwnj;توانست در دوران حیات انتقام خود را بگیرد، با این اعتقاد می&zwnj;مرد که می&zwnj;تواند به عنوان یک روح بازگردد و از دشمن خود تقاص گیرد. و چون این اعتقاد خیلی کلی بود، تهدید به خودکشی در پلۀ جلوی در دشمن معمولاً برای مطیع ساختن وی کافی بود. انسان بدوی زندگی را خیلی عزیز نمی&zwnj;شمرد؛ خودکشی به خاطر یک امر ناقابل معمول بود. اما تعالیم دلمِیشیاییها این رویه را به اندازۀ زیاد کاهش داد، در حالی که در روزگاران جدیدتر آسایش، رفاه، مذهب، و فلسفه متحد شده&zwnj;اند تا زندگی را شیرین&zwnj;تر و مطلوب&zwnj;تر سازند. با این وجود، اعتصابات غذا، یک روش امروزی قابل قیاس با این شیوۀ انتقام روزگار کهن است.</p>
<p style="direction:rtl">  یکی از باستانی&zwnj;ترین قوانین مدون پیشرفتۀ قبیله&zwnj;ای مربوط به تقبل عداوت خونی به عنوان یک امر قبیله&zwnj;ای بود. اما عجیب است که حتی در آن دوران نیز یک مرد می&zwnj;توانست همسر خود را بدون مجازات بکشد، مشروط به این که کاملاً بهای او را می&zwnj;پرداخت. با این وجود، اسکیموهای امروز حکم و اجرای کیفر یک جرم را، حتی برای قتل، به خانوادۀ فردی که در حقش ناروا عمل شده واگذار می&zwnj;کنند.</p>
<p style="direction:rtl">  پیشرفت دیگر بستن جریمه برای نقض تابوها، قید مجازاتها بود. این جرایم در بر گیرندۀ اولین درآمد عمومی بودند. رسم پرداخت &rdquo;خون بها&ldquo; همچنین به عنوان جانشینی برای خونخواهی رایج گشت. چنین غرامتهایی معمولاً به صورت زنان یا چهارپایان پرداخت می&zwnj;شدند. مدتها طول کشید که جرایم واقعی، غرامت پولی، به عنوان مجازات جرم در نظر گرفته شود. و چون ایدۀ مجازات اساساً غرامت بود، هر چیز، از جمله حیات بشری، سرانجام دارای بهایی گشت که می&zwnj;توانست به صورت غرامت پرداخت شود. عبرانیان اولین کسانی بودند که رسم پرداخت خون بها را ملغی ساختند. موسی آموزش می&zwnj;داد که آنان باید &rdquo;برای جان یک قاتل که مجرم به قتل است، هیچ فدیه&zwnj;ای نپذیرند؛ او قطعاً باید کشته شود.&ldquo;</p>
<p style="direction:rtl">  بدین ترتیب عدالت ابتدا به وسیلۀ خانواده، سپس به وسیلۀ طایفه، و بعدها به وسیلۀ قبیله مقرر گردید. اجرای عدالت راستین به تاریخ انتقام&zwnj;گیری از گروههای خصوصی و خویشاوند باز می&zwnj;گردد که به دستان گروه اجتماعی، کشور، سپرده شد.</p>
<p style="direction:rtl">  مجازات از طریق زنده زنده سوزاندن زمانی یک رسم متداول بود. این کار توسط بسیاری از فرمانروایان دوران باستان، از جمله حمورابی و موسی، مورد تأیید بود. موسی فرمان می&zwnj;داد که بسیاری از جرمها، به ویژه آنهایی که از طبیعت گران جنسی برخوردار بودند، باید از طریق سوزاندن روی چوبۀ مرگ مورد مجازات واقع شوند. اگر &rdquo;دختر یک کاهن&ldquo; یا یک شهروند دیگر پیشوا به روسپیگری علنی دست می&zwnj;زد، این رسم عبرانی بود که &rdquo;وی را با آتش بسوزانند.&ldquo;</p>
<p style="direction:rtl">  خیانت &mdash; &rdquo;خود فروشی&ldquo; یا عهد شکنی نسبت به یاران قبیله&zwnj;ای &mdash; اولین جرم درخور اعدام بود. دزدیدن احشام عموماً از طریق مرگ فوری مورد مجازات قرار می&zwnj;گرفت، و حتی اخیراً دزدیدن اسب به گونه&zwnj;ای مشابه مورد مجازات واقع شده است. اما با گذشت زمان، کاشف به عمل آمد که شدت مجازات، آنقدر که قطعیت و فوریت آن یک عامل ارزشمند بازدارنده برای جرم بود، بازدارنده نبود.</p>
<p style="direction:rtl">  هنگامی که جامعه نمی&zwnj;تواند مجرمان را مجازات کند، ناخشنودی گروهی، خود را به صورت قانون لینچ قطعیت می&zwnj;بخشد. دور اندیشی تحصن، یک وسیلۀ گریز از این خشم ناگهانی گروهی بود. لینچ کردن و دوئل کردن نمایانگر عدم تمایل فرد به واگذاری جبران شخصی امر به کشور است.</p>
<div class="c1">
<h4 style="direction:rtl">11- قوانین و دادگاهها</h4></div>

<p style="direction:rtl">  تمایز آشکار میان سنن اجتماعی و قوانین به همان اندازه دشوار است که نشان داده شود که دقیقاً چه وقت در هنگام سپیده&zwnj;دم شب جای خود را به روز می&zwnj;دهد. سنن اجتماعی قوانین و مقررات پلیسی در حال تدوین هستند. سنن تعریف نشدۀ اجتماعی وقتی که زمانی طولانی از برقراریشان می&zwnj;گذرد، تمایل به تبلور یافتن به قوانین دقیق، مقررات محکم، و آداب و رسوم به خوبی تعریف شدۀ اجتماعی دارند.</p>
<p style="direction:rtl">  قانون همیشه در ابتدا منفی و منع کننده است. در تمدنهای در حال پیشرفت آن به طور فزاینده مثبت و راهنما می&zwnj;شود. جامعۀ اولیه به طور منفی عمل می&zwnj;کرد، و از طریق تحمیل این فرمان بر سایرین، که &rdquo;نباید قتل کنید&ldquo;، به فرد حق زندگی عطا می&zwnj;کرد. هر اعطای حقوق یا آزادی به فرد مستلزم محدود ساختن آزادیهای کلیۀ افراد دیگر می&zwnj;باشد، و این کار به وسیلۀ تابو، قانون بدوی، انجام می&zwnj;شود. کل ایدۀ تابو ذاتاً منفی است، و برای جامعۀ بدوی در سازمان آن به طور کامل منفی بود، و اجرای اولیۀ عدالت شامل اِعمال تابوها می&zwnj;شد. اما در ابتدا این قوانین فقط شامل حال هم قبیله&zwnj;ایها می&zwnj;شد، آنطور که به وسیلۀ عبرانیان دوران بعد، که برای رفتار با اشخاص غیریهودی مبانی اخلاقی متفاوتی داشتند نمایانگر است.</p>
<p style="direction:rtl">  سوگند خوردن در روزگاران دلمیشیا آغاز شد، به این منظور که شهادت دادن را حقیقی&zwnj;تر جلوه دهد. چنین سوگندهایی شامل لعنت کردن به خود بود. سابقاً هیچ فردی بر علیه گروه بومی خود شهادت نمی&zwnj;داد.</p>
<p style="direction:rtl">  جرم یک تهاجم به آداب و رسوم قبیله&zwnj;ای بود، گناه تخطی از آن تابوهایی بود که از تأیید روحی برخوردار بودند. و به سبب عدم توانایی در جدا ساختن جرم و گناه یک سردرگمی طولانی وجود داشت.</p>
<p style="direction:rtl">  نفع شخصی تابوی کشتن را ایجاد کرد، جامعه آن را به عنوان آداب و رسوم سنتی مورد تأیید قرار داد، در حالی که مذهب سنت را به عنوان قانون اخلاقی تقدیس نمود، و بدین ترتیب هر سه دست به دست هم دادند تا حیات بشری را امن&zwnj;تر و مقدس نمایند. اگر حقوق مورد پذیرش مذهب نبود، جامعه نمی&zwnj;توانست در طی ایام اولیه وحدت خود را حفظ نماید. خرافات، نیروی پلیسی اخلاقی و اجتماعی اعصار طولانی تکاملی بود. مردم باستان همگی ادعا می&zwnj;کردند که قوانین کهنشان، تابوها، توسط خدایان به نیاکانشان اعطا شده&zwnj;اند.</p>
<p style="direction:rtl">  قانون، یک سند مدون تجربۀ طولانی بشر، نظرِ شکل یافته و قانونی شدۀ عموم است. آداب و رسوم، مادۀ خام تجربۀ انباشته شده بودند که از درون آن، افکار حاکم دوران بعد قوانین نوشته شده را فرموله کردند. قاضی دوران باستان هیچ قوانینی نداشت. او هنگامی که تصمیمی را اعلام می&zwnj;کرد، صرفاً می&zwnj;گفت: &rdquo;رسم بر این است.&ldquo;</p>
<p style="direction:rtl">  ارجاع به سنت در تصمیمات دادگاه نمایانگر تلاش قضات برای انطباق قوانین نوشته شده با شرایط تغییر یابندۀ جامعه است. این کار، انطباق پیشرونده را با شرایط در حال دگرگونی اجتماعی در ترکیب با تأثیر استمرار سنتی تأمین می&zwnj;سازد.</p>
<p style="direction:rtl">  اختلافات بر سر دارایی به طرق بسیار حل و فصل می&zwnj;شدند، مثل:</p>

<p style="direction:rtl">  1- از طریق نابود ساختن دارایی مورد مشاجره.</p>
<p style="direction:rtl">  2- از طریق زور &mdash; رقیبان بر سر آن می&zwnj;جنگیدند.</p>
<p style="direction:rtl">  3- از طریق داوری &mdash; یک طرف سوم تصمیم می&zwnj;گرفت.</p>
<p style="direction:rtl">  4- از طریق درخواست از بزرگان &mdash; بعدها درخواست از دادگاهها.</p>

<p style="direction:rtl">  اولین دادگاهها نزاع با مشت را تحت قاعده درآوردند؛ قضات صرفاً میانجی یا داور بودند. آنها اطمینان حاصل می&zwnj;کردند که دعوا مطابق قوانین تأیید شده انجام پذیرد. با ورود به نبرد دادگاهی، هر طرف ودیعه&zwnj;ای نزد قاضی باقی می&zwnj;گذاشت تا پس از این که یک نفر توسط دیگری شکست می&zwnj;خورد، برای هزینه&zwnj;ها و جریمۀ آن پرداخت شود. &rdquo;قدرت هنوز حق بود.&ldquo; بعدها مشاجرات لفظی جانشین ضربات فیزیکی شدند.</p>
<p style="direction:rtl">  هدف از ایدۀ عدالت بدوی این نبود که انصاف برقرار شود، بلکه این که کشمکش حل و فصل شود و بدین ترتیب از بی&zwnj;نظمی عمومی و خشونت شخصی جلوگیری به عمل آید. اما انسان بدوی از آنچه که اکنون یک بی&zwnj;عدالتی تلقی می&zwnj;شود آنقدر بدش نمی&zwnj;آمد. این امر مسلم پنداشته می&zwnj;شد که آنهایی که قدرت دارند، به گونه&zwnj;ای خودپسندانه از آن استفاده می&zwnj;کنند. با این حال، وضعیت هر تمدن می&zwnj;تواند از طریق موشکافی و عدل دادگاههای آن و توسط صداقت قضات آن به طور بسیار دقیق تعیین شود.</p>
<div class="c1">
<h4 style="direction:rtl">12- تخصیص اتوریتۀ مدنی</h4></div>

<p style="direction:rtl">  پیکار بزرگ در تکامل دولت به تمرکز قدرت مربوط می&zwnj;شود. سرپرستان جهان از روی تجربه آموخته&zwnj;اند که هنگامی که توازن صحیح قدرت بین شاخه&zwnj;های به خوبی هماهنگ شدۀ مجریه، مقننه، و قضاییه حفظ می&zwnj;شود، مردمان تکاملی در کرات مسکونی از طریق نوع دولت مدنی نماینده به بهترین نحو تحت نظم در می&zwnj;آیند.</p>
<p style="direction:rtl">  در حالی که اتوریتۀ بدوی بر مبنای قدرت، نیروی فیزیکی، قرار داشت، دولت ایده&zwnj;آل سیستم نماینده است که در آن رهبری بر مبنای توانایی است، اما در روزگاران بربریت آنقدر جنگ زیاد بود که اجازه نمی&zwnj;داد دولت نماینده به طور مؤثر عمل نماید. در پیکار طولانی بین تقسیم قدرت و یگانگی فرماندهی، دیکتاتور پیروز می&zwnj;شد. نیروهای اولیه و پراکندۀ شورای بدوی بزرگان به تدریج در شخص پادشاه مطلق متمرکز شدند. بعد از ورود پادشاهان واقعی گروههای بزرگان به صورت گروههای مشورتی نیمه مقننه - قضایی تداوم یافتند. بعدها، پارلمانهایی با منزلت همتراز پدیدار شدند، و سرانجام دادگاههای عالی قضایی جدا از پارلمانها تأسیس شدند.</p>
<p style="direction:rtl">  پادشاه اجرا کنندۀ آداب و رسوم، قانون اولیه یا نوشته نشده، بود. بعدها او لوایح قضایی، تبلور افکار عمومی، را به اجرا می&zwnj;گذاشت. یک مجلس مردمی به عنوان جلوه&zwnj;ای از افکار عمومی، گر چه ظهورش آهسته بود، نشانگر یک پیشرفت بزرگ اجتماعی بود.</p>
<p style="direction:rtl">  پادشاهان اولیه به واسطۀ آداب و رسوم &mdash; توسط سنت یا افکار عمومی &mdash; به اندازۀ زیاد محدود بودند. در ایام اخیر برخی ملل یورنشیا این آداب و رسوم را به شکل اصول مستند برای دولت مدون کرده&zwnj;اند.</p>
<p style="direction:rtl">  انسانهای یورنشیا حق دارند از آزادی برخوردار باشند. آنها باید سیستمهای دولتی خویش را ایجاد نمایند. آنها باید قوانین اساسی خود یا سایر منشورهای اتوریتۀ مدنی و اسلوبهای حکومتی را انتخاب نمایند. و پس از انجام این کار باید شایسته&zwnj;ترین و ارزشمندترین مردم خویش را به عنوان رئیس جمهور برگزینند. برای نمایندگان شاخۀ مقننه باید فقط آنهایی را که برای انجام چنین مسئولیتهای مقدس به لحاظ عقلانی و اخلاقی واجد صلاحیت هستند انتخاب نمایند. به عنوان قضات محکمه&zwnj;های بالا و عالی قضایی خویش فقط آنهایی باید برگزیده شوند که از موهبت توان طبیعی برخوردارند و از طریق تجربۀ سرشار خردمند شده&zwnj;اند.</p>
<p style="direction:rtl">  اگر انسانها آزادی خود را حفظ نمایند، باید بعد از انتخاب منشور آزادی خویش، تفسیر خردمندانه، هوشمند، و بی&zwnj;باکانۀ آن را تدارک بینند، تا حدی که از مسائل زیرین پیشگیری شود:</p>

<p style="direction:rtl">  1- غصب غیرمجاز قدرت توسط شاخه&zwnj;های مجریه یا قضاییه.</p>
<p style="direction:rtl">  2- نابکاریهای آشوبگران نادان و خرافی.</p>
<p style="direction:rtl">  3- کند شدن پیشرفت علمی.</p>
<p style="direction:rtl">  4- بن&zwnj;بست تسلط بی&zwnj;خاصیتی.</p>
<p style="direction:rtl">  5- سلطۀ اقلیتهای خبیث.</p>
<p style="direction:rtl">  6- کنترل توسط دیکتاتورهای بالقوه جاه&zwnj;طلب و زیرک.</p>
<p style="direction:rtl">  7- اختلال مصیب&zwnj;بار سرآسیمگی.</p>
<p style="direction:rtl">  8- بهره&zwnj;کشی توسط افراد بی&zwnj;وجدان.</p>
<p style="direction:rtl">  9- مالیات&zwnj;بندی برده&zwnj;وار شهروندان توسط کشور.</p>
<p style="direction:rtl">  10- فقدان عدل اجتماعی و اقتصادی.</p>
<p style="direction:rtl">  11- یگانگی کلیسا و کشور.</p>
<p style="direction:rtl">  12- از دست دادن آزادی شخصی.</p>

<p style="direction:rtl">  اینها مقاصد و اهداف دادگاههایی هستند که بر مبنای قانون اساسی به عنوان کنترل کنندگان موتور دولت نماینده در یک کرۀ تکاملی عمل می&zwnj;کنند.</p>
<p style="direction:rtl">  پیکار نوع بشر برای کامل سازی دولت در یورنشیا به کامل سازی کانالهای حکومت، به انطباق آنها به نیازهای پیوسته تغییر یابندۀ جاری، به بهبود تقسیم قدرت در درون دولت، و سپس به برگزیدن چنان رهبران حکومتی که به راستی خردمند باشند مربوط می&zwnj;باشد. در حالی که یک شکل الهی و ایده&zwnj;آل دولت وجود دارد، چنین دولتی نمی&zwnj;تواند به طور الهی برملا شود، بلکه باید توسط مردان و زنان هر سیاره در سراسر جهانهای زمان و مکان به آهستگی و با پرکاری کشف گردد.</p>
<p style="direction:rtl">  [عرضه شده توسط یک ملک صادق نبادان.]</p>
</body>
</html>
