<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 72 - دولت در یک سیارۀ همسایه</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 72</h1>
</div>
<div class="c1">
<h3 style="direction:rtl">دولت در یک سیارۀ همسایه</h3>
</div>

<p style="direction:rtl">  با اجازۀ لانافورج و با تأیید والامرتبه&zwnj;های ایدنشیا، من اجازه دارم چیزی از زندگی اجتماعی، اخلاقی، و سیاسی پیشرفته&zwnj;ترین نژاد بشری را که در یک سیارۀ نه چندان دوردست زندگی می&zwnj;کند و به سیستم سِتانیا تعلق دارد نقل کنم.</p>
<p style="direction:rtl">  از میان کلیۀ کرات سِتانیا که به علت شرکت در شورش لوسیفر منزوی شدند، این سیاره تاریخی بسیار شبیه تاریخ یورنشیا را تجربه کرده است. شباهت دو کره بدون شک روشن می&zwnj;سازد که به چه علت اجازۀ انجام ارائۀ این داستان خارق&zwnj;العاده داده شد. زیرا بسیار غیرعادی است که حکمرانان سیستم به توصیف امور یک سیاره برای سیارۀ دیگر رضایت دهند.</p>
<p style="direction:rtl">  این سیاره، نظیر یورنشیا، به واسطۀ خیانت پرنس سیاره&zwnj;ای آن در رابطه با شورش لوسیفر به گمراهی کشانیده شد. مدت کوتاهی پس از ورود آدم به یورنشیا آن یک پسر ماتریال دریافت کرد، و این پسر نیز دچار خطا گردید و موجب انزوای سیاره شد، زیرا به نژادهای انسانی آن هرگز یک پسر مجیستریال اعطا نشده است.</p>
<div class="c1">
<h4 style="direction:rtl">1- ملت قاره&zwnj;ای</h4></div>

<p style="direction:rtl">  به رغم تمامی این نارساییهای سیاره&zwnj;ای، یک تمدن بسیار برتر در یک قارۀ جدا افتاده حدوداً اندازۀ استرالیا در حال تکامل است. جمعیت این کشور در حدود 140 میلیون نفر است. مردم آن یک نژاد مختلط، عمدتاً آبی و زرد هستند، و نسبت به نژاد موسوم به سفید یورنشیا قدر بیشتری از نژاد بنفش برخوردارند. این نژادهای گوناگون هنوز به طور کامل درنیامیخته&zwnj;اند، اما به گونه&zwnj;ای قابل قبول با هم روابطی دوستانه داشته و با یکدیگر معاشرت می&zwnj;کنند. طول متوسط حیات در این قاره اکنون نود سال است، پانزده در صد بالاتر از سایر مردم سیاره.</p>
<p style="direction:rtl">  مکانیسم صنعتی این ملت از مزیت مشخص زیادی بهره&zwnj;مند است، که از توپوگرافی بی&zwnj;نظیر قاره ناشی می&zwnj;شود. کوههای مرتفع که هشت ماه در سال بر آنها بارانهای سنگینی می&zwnj;بارد، درست در مرکز کشور واقع شده&zwnj;اند. این ترتیب طبیعی، استفاده از نیروی آب را آسان می&zwnj;سازد و آبیاری ربع غربی بایرتر قاره را به اندازۀ زیاد تسهیل می&zwnj;نماید.</p>
<p style="direction:rtl">  این مردم خودکفا هستند، بدین معنی که بدون وارد کردن چیزی از ملتهای اطراف می&zwnj;توانند برای مدت نامحدود زندگی کنند. منابع طبیعی آنها سرشار است، و از طریق تکنیکهای علمی آموخته&zwnj;اند که چگونه کمبودهای خود را در زمینۀ ضروریات زندگی جبران کنند. آنها از یک بازرگانی درون مرزی پر رونق بهره&zwnj;مند می&zwnj;باشند، اما به سبب خصومت جهانی همسایگان کمتر مترقی خویش از داد و ستد خارجی اندکی برخوردارند.</p>
<p style="direction:rtl">  این ملت قاره&zwnj;ای به طور کلی روند تکاملی سیاره را بدین صورت دنبال کردند: توسعه از مرحلۀ قبیله&zwnj;ای به ظهور حکمرانان و پادشاهان قدرتمند هزاران سال را در بر گرفت. انواع بسیار گوناگونی از دولتها جانشین پادشاهان مطلق شدند. جمهوریهای نافرجام، ایالات اشتراکی، و دیکتاتورها به تعداد بیشمار آمدند و رفتند. این رشد تا حدود پانصد سال پیش ادامه یافت، تا این که طی یک دورۀ به لحاظ سیاسی ناآرام، یکی از سه زمامدار قدرتمند - دیکتاتور کشور، در قلب خود دچار دگرگونی شد. او داوطلب شد که به شرط کناره&zwnj;گیری یکی دیگر از حکمرانان مستبد، فرد پایین&zwnj;تر از دوتای باقیمانده، مسند دیکتاتوری خود را ترک کند. بدین ترتیب حاکمیت قاره در دستان یک حکمران قرار گرفت. کشور متحده برای بیش از یکصد سال تحت حکومت مقتدر پادشاهی پیش رفت، و در طی این دوره یک منشور آزادی چیره دستانه به وجود آمد.</p>
<p style="direction:rtl">  گذار متعاقب از حکومت سلطنتی به یک شکل از دولت نماینده، تدریجی بود. پادشاهان به صورت مقامات صرفاً تشریفاتی اجتماعی یا عاطفی باقی ماندند، و هنگامی که تیرۀ تبار مذکر به اتمام رسید، سرانجام ناپدید شدند. اکنون درست دویست سال است که از موجودیت جمهوری کنونی می&zwnj;گذرد. در طی این زمان پیشرفتی مداوم به سوی تکنیکهای دولتی، که نقل خواهد شد، به عمل آمده است. آخرین توسعه&zwnj;ها در حیطۀ صنعتی و سیاسی، در ظرف دهۀ گذشته صورت گرفته است.</p>
<div class="c1">
<h4 style="direction:rtl">2- سازمان سیاسی</h4></div>

<p style="direction:rtl">  این ملت قاره&zwnj;ای اکنون یک دولت نماینده دارد، به همراه یک پایتخت ملی که در مرکز واقع شده است. دولت مرکزی شامل یک فدراسیون قوی متشکل از یکصد ایالت نسبتاً آزاد است. این ایالات، فرمانداران و قانونگذاران خود را برای ده سال انتخاب می&zwnj;کنند، و هیچیک برای انتخاب مجدد واجد شرایط نیستند. قضات ایالتها برای سراسر طول عمر توسط فرمانداران منصوب می&zwnj;شوند و توسط پارلمانهایشان که شامل یک نماینده برای هر یکصد هزار شهروند است تأیید می&zwnj;شوند.</p>
<p style="direction:rtl">  پنج نوع متفاوت دولت کلان شهری منوط به اندازۀ شهر وجود دارد، اما هیچ شهری اجازه ندارد بیش از یک میلیون سکنه داشته باشد. به طور کلی این طرحهای حکومتی شهری بسیار ساده، صریح، و اقتصادی هستند. والاترین انواع شهروندان مشتاقانه طالب مناصب اندک مدیریت شهری می&zwnj;شوند.</p>
<p style="direction:rtl">  دولت فدرال شامل سه بخش همتراز می&zwnj;باشد: مجریه، مقننه، و قضاییه. رئیس اجرایی فدرال هر شش سال به وسیلۀ آرای ارضی عمومی انتخاب می&zwnj;شود. او برای انتخاب مجدد واجد شرایط نیست، مگر بنا به درخواست حداقل هفتاد و پنج قانونگذار ایالتی و توافق فرمانداران ایالتی مربوطه، و آن هم فقط برای یک دوره. او با یک ابرکابینه شامل کلیۀ رؤسای سابق اجراییِ در قید حیات مشورت می&zwnj;کند.</p>
<p style="direction:rtl">  بخش قانونگذاری شامل سه مجلس می&zwnj;باشد:</p>

<p style="direction:rtl">  1- <em>مجلس فوقانی</em> توسط گروههای صنعتی، حرفه&zwnj;ای، کشاورزی، و سایر گروههای کارگران که مطابق کارکرد اقتصادی رأی می&zwnj;دهند انتخاب می&zwnj;شود.</p>
<p style="direction:rtl">  2-<em> مجلس تحتانی</em> توسط سازمانهای مشخص جامعه که در بر گیرندۀ گروههای اجتماعی، سیاسی، و فلسفی می&zwnj;باشند و جزو صنایع یا حرفه&zwnj;ها نیستند انتخاب می&zwnj;شود. کلیۀ شهروندانی که از سابقۀ خوبی برخوردارند در انتخاب دو گروه از نمایندگان شرکت می&zwnj;کنند، اما منوط به این که انتخابات مربوط به مجلس فوقانی یا تحتانی باشد، آنها به طور متفاوت گروه&zwnj;بندی می&zwnj;شوند.</p>
<p style="direction:rtl">  3- <em>مجلس سوم</em> &mdash; سیاستمداران ارشد &mdash; در بر گیرندۀ افراد پر سابقۀ خدمت مدنی می&zwnj;شود و شامل بسیاری از اشخاص برجسته که توسط رئیس اجرایی، توسط مدیران ارشد ناحیه&zwnj;ای (زیر فدرال)، توسط رئیس دیوان عالی، و توسط رؤسای هر یک از مجلسین دیگر قانونگذاری کاندیدا شده&zwnj;اند می&zwnj;باشد. این گروه محدود به یکصد نفر می&zwnj;باشد، و اعضای آن به وسیلۀ عمل اکثریت خود سیاستمداران ارشد انتخاب می&zwnj;شوند. عضویت برای سراسر طول عمر است، و هنگامی که پست خالی به وجود می&zwnj;آید، شخصی که بیشترین تعداد رأی را در میان لیست کاندیداها به دست می&zwnj;آورد بدین طریق طبق مقررات انتخاب می&zwnj;شود. محدودۀ کار این گروه صرفاً مشورتی است، اما یک تنظیم کنندۀ قدرتمند افکار عمومی است و نفوذ بسیاری در کلیۀ شاخه&zwnj;های دولت اعمال می&zwnj;کند.</p>

<p style="direction:rtl">  بخش زیادی از کار اداری فدرال به وسیلۀ ده مسئول ناحیه&zwnj;ای (زیر فدرال) به انجام می&zwnj;رسد، و هر یک شامل مشارکت ده ایالت می&zwnj;شود. این تقسیمات ناحیه&zwnj;ای کاملاً اجرایی و اداری می&zwnj;باشند، و از کارکردهای قانونگذارانه و قضایی برخوردار نیستند. ده مسئول اجرایی ناحیه&zwnj;ای، منصوبین شخصی رئیس اجرایی فدرال می&zwnj;باشند، و دورۀ تصدی آنان مقارن با دورۀ تصدی وی &mdash; شش سال &mdash; می&zwnj;باشد. دیوان عالی فدرال منصوب شدن این ده مسئول اجرایی ناحیه&zwnj;ای را تصویب می&zwnj;کند، و در حالی که آنان نمی&zwnj;توانند مجدداً انتصاب شوند، رئیس اجراییِ در حال بازنشستگی به طور اتوماتیک همیار و مشاور جانشین خود می&zwnj;شود. در غیر این صورت، این رؤسای ناحیه&zwnj;ای مقامات اداری کابینۀ خود را خودشان انتخاب می&zwnj;کنند.</p>
<p style="direction:rtl">  این ملت به وسیلۀ دو سیستم عمدۀ دادگاهی &mdash; دادگاههای حقوقی و دادگاههای اجتماعی - اقتصادی &mdash; مورد داوری واقع می&zwnj;شود. دادگاههای حقوقی در سه سطح زیرین عمل می&zwnj;نمایند:</p>

<p style="direction:rtl">  1- <em>دادگاههای فرعی</em> مربوط به دادرسی شهری و محلی، که می&zwnj;توان تصمیمات آن را به محکمه&zwnj;های بالای ایالتی استیناف نمود.</p>
<p style="direction:rtl">  2- <em>دادگاههای عالی ایالتی</em>، که تصمیمات آن در کلیۀ اموری که به دولت فدرال یا در معرض مخاطره قرار گرفتن حقوق و آزادیهای شهروندان مربوط نیستند، نهایی هستند. مسئولین اجرایی ناحیه&zwnj;ای اختیار دارند که هر پرونده&zwnj;ای را به یکباره به دادگاه عالی فدرال ارائه دهند.</p>
<p style="direction:rtl">  3- <em>دادگاه عالی فدرال</em> &mdash; محکمۀ عالی برای قضاوت پیرامون مجادلات ملی و دعاوی استینافی که از دادگاههای ایالتی می&zwnj;آیند. این محکمۀ عالی شامل دوازده مرد بالای چهل سال و زیر هفتاد و پنج سال است که دو سال یا بیشتر در برخی محکمه&zwnj;های ایالتی خدمت کرده&zwnj;اند، و با تصویب اکثریت اعضای ابرکابینه و سومین شاخۀ مجلس قانونگذاری توسط رئیس اجرایی به این مقام بالا منصوب شده&zwnj;اند. کلیۀ تصمیمات این هیئت عالی قضایی حداقل به وسیلۀ دو سوم آرا اتخاذ می&zwnj;شوند.</p>

<p style="direction:rtl">  دادگاههای اجتماعی - اقتصادی در سه بخش زیرین عمل می&zwnj;کنند:</p>

<p style="direction:rtl">  1- <em>دادگاههای والدین</em>، که به بخشهای مقننه و اجرایی خانه و سیستم اجتماعی مربوطند.</p>
<p style="direction:rtl">  2- <em>دادگاههای آموزشی</em> &mdash; گروههای قضایی که به سیستمهای آموزشی ایالتی و ناحیه&zwnj;&zwnj;ای مربوطند و به شاخه&zwnj;های اجرایی و قضاییِ مکانیسم اداری آموزشی وابسته&zwnj;اند.</p>
<p style="direction:rtl">  3- <em>دادگاههای صنعتی</em> &mdash; محکمه&zwnj;های دادرسی که برای حل و فصل کلیۀ اختلافات اقتصادی از اختیار کامل برخوردارند.</p>

<p style="direction:rtl">  دادگاه عالی فدرال به دعاوی اجتماعی - اقتصادی رسیدگی نمی&zwnj;کند، مگر متعاقب آرای سه چهارم شاخۀ سوم قانونگذاری دولت ملی، مجلس سیاستمداران ارشد. در غیر این صورت، کلیۀ تصمیمات دادگاههای عالی والدین، آموزشی، و صنعتی نهایی هستند.</p>
<div class="c1">
<h4 style="direction:rtl">3- زندگی خانگی</h4></div>

<p style="direction:rtl">  در این قاره، زندگی کردن دو خانواده زیر یک سقف غیرقانونی است. و چون اقامتهای گروهی غیرقانونی شده است، بیشتر ساختمانهای آپارتمانی خراب شده&zwnj;اند. اما مجردها هنوز در کلوپها، هتلها، و سایر اقامتگاههای گروهی زندگی می&zwnj;کنند. کوچکترین منزلگاه مجاز باید پنجاه هزار فوت مربع زمین فراهم کند. کلیۀ زمینها و سایر املاکی که برای مقاصد خانگی استفاده می&zwnj;شوند تا ده برابر حداقل سهمیۀ منزلگاه از مالیات معاف می&zwnj;باشند.</p>
<p style="direction:rtl">  زندگی خانگی این مردم در طول قرن گذشته به قدر زیاد بهبود یافته است. حضور والدین، پدران و مادران، هر دو، در مدارس والدین برای پرورش کودک اجباری است. حتی کشاورزان که در استقرارگاههای کوچک روستایی اقامت دارند، این کار را از طریق مکاتبه انجام می&zwnj;دهند. آنها هر ده روز یکبار &mdash; هر دو هفته، زیرا هفتۀ آنان پنج روز است &mdash; برای آموزشی شفاهی به مراکزی نزدیک می&zwnj;روند.</p>
<p style="direction:rtl">  تعداد متوسط فرزندان در هر خانواده پنج نفر است، و آنها تحت کنترل کامل والدین خویش می&zwnj;باشند، یا این که در صورت مرگِ یک یا هر دوی آنان، تحت کنترل سرپرستانی که دادگاههای والدین تعیین می&zwnj;کنند قرار می&zwnj;گیرند. این برای هر خانواده افتخار بزرگی محسوب می&zwnj;شود که سرپرستی یک یتیم کامل به آن اعطا گردد. آزمونهای رقابتی میان والدین برگزار می&zwnj;شود، و یتیم به خانۀ آنهایی اهدا می&zwnj;گردد که بهترین کیفیتهای پدرانه و مادرانه را به نمایش گذارند.</p>
<p style="direction:rtl">  این مردم خانه را به عنوان نهاد بنیادین تمدنشان تلقی می&zwnj;کنند. انتظار بر این است که ارزشمندترین بخش تحصیل و تربیت شخصیت یک کودک از والدین او و در خانه تأمین گردد، و پدران تقریباً همانقدر به پرورش کودک توجه مبذول می&zwnj;دارند که مادران می&zwnj;کنند.</p>
<p style="direction:rtl">  آموزش جنسی تماماً توسط والدین یا به وسیلۀ سرپرستان قانونی در خانه به اجرا در می&zwnj;آید. آموزش اخلاقی در طول دوران استراحت در کلاسهای حرفه&zwnj;ای توسط آموزگاران عرضه می&zwnj;شود، اما در رابطه با آموزش مذهبی چنین نیست؛ این امتیازِ ویژۀ والدین است. به مذهب به عنوان یک بخش جدایی ناپذیر زندگی خانگی نگریسته می&zwnj;شود. آموزش صرفاً مذهبی به طور عمومی فقط در معابد فلسفه داده می&zwnj;شود. هیچ نهاد صرفاً مذهبی مثل کلیساهای یورنشیا در میان این مردم به وجود نیامده است. در فلسفۀ آنان، مذهب تلاش برای شناخت خداوند و مهرورزی به همنوع از طریق خدمت به آنان است، اما وضعیت مذهبی ملتهای دیگر در این سیاره چنین نیست. در میان این مردم مذهب کاملاً امری خانوادگی است، به طوری که هیچ مکان عمومی به طور انحصاری به گردهمایی مذهبی اختصاص ندارد. به لحاظ سیاسی، همانطور که مردم یورنشیا عادت به گفتن آن دارند، مذهب و دولت به کلی از هم جدا هستند، اما مذهب و فلسفه تداخلی عجیب دارند.</p>
<p style="direction:rtl">  تا بیست سال پیش، آموزگاران معنوی (که با کشیشان یورنشیا قابل مقایسه&zwnj;اند)، تحت سرپرستی دولت قرار داشتند. آنها از هر خانواده مرتباً دیدار می&zwnj;کنند و فرزندان را مورد بازبینی قرار می&zwnj;دهند تا اطمینان حاصل نمایند بچه&zwnj;ها به گونه&zwnj;ای صحیح توسط والدین خویش آموزش می&zwnj;یابند. این مشاوران و بازرسان معنوی اکنون تحت سرپرستی بنیاد پیشرفت معنوی که به تازگی ایجاد شده قرار دارند. این نهادی است که به وسیلۀ کمکهای داوطلبانه حمایت می&zwnj;شود. احتمالاً این نهاد تا بعد از ورود یک پسر بهشتی مجیستریال بیشتر از آن تکامل نمی&zwnj;یابد.</p>
<p style="direction:rtl">  کودکان از نظر قانونی تحت سرپرستی والدین خود باقی می&zwnj;مانند تا این که پانزده ساله شوند. در این هنگام اولین ورود به مسئولیت مدنی برگزار می&zwnj;گردد. بعد از آن، هر پنج سال برای پنج دورۀ متوالی تمرینات همگانی مشابه برای چنین گروههای سنی برگزار می&zwnj;شود، و در این هنگام با کاسته شدن تعهد آنان در قبال والدین، مسئولیتهای جدید مدنی و اجتماعی در قبال کشور به عهده گرفته می&zwnj;شود. حق رأی در سن بیست سالگی اعطا می&zwnj;گردد. حق ازدواج بدون رضایت پدر و مادر تا پیش از رسیدن به سن بیست و پنج سالگی اعطا نمی&zwnj;گردد، و فرزندان با رسیدن به سن سی سالگی باید خانه را ترک کنند.</p>
<p style="direction:rtl">  قوانین ازدواج و طلاق در سراسر کشور یکسان هستند. ازدواج پیش از سن بیست سالگی &mdash; سن بهره&zwnj;مند شدن از حقوق مدنی &mdash; مجاز نیست. اجازه برای ازدواج فقط یک سال پس از اعلان قصد ازدواج اعطا می&zwnj;شود، و آن هم بعد از این که عروس و داماد هر دو گواهینامه&zwnj;هایی را که نشان دهندۀ آموزش یافتن مناسب آنها در مدارس مربوط به والدین پیرامون مسئولیتهای زندگی زناشویی می&zwnj;باشد عرضه دارند.</p>
<p style="direction:rtl">  مقررات طلاق تا اندازه&zwnj;ای آسان&zwnj;گیرانه است، اما فرامین جدایی، که توسط دادگاههای والدین صادر می&zwnj;شوند، تا یک سال پس از ثبت درخواستنامۀ آن تحقق نمی&zwnj;یابند، و سال در این سیاره به طور قابل ملاحظه&zwnj;ای طولانی&zwnj;تر از سال در یورنشیا می&zwnj;باشد. به رغم قوانین آسان آنان در امر طلاق، میزان کنونی طلاقها فقط یک دهم میزان طلاق نژادهای متمدن یورنشیا است.</p>
<div class="c1">
<h4 style="direction:rtl">4- سیستم آموزش و پرورش</h4></div>

<p style="direction:rtl">  سیستم آموزش و پرورش این ملت اجباری است و مدارس پیش از کالج که دانش&zwnj;آموزان از سنین پنج تا هجده سالگی در آنها شرکت می&zwnj;کنند مختلط هستند. این مدارس به اندازۀ زیاد با مدارس یورنشیا متفاوتند. هیچ کلاس درسی وجود ندارد، فقط مطالعۀ یک درس در آن واحد دنبال می&zwnj;شود، و پس از سه سال اول کلیۀ شاگردان کمک معلم می&zwnj;شوند، و آنهایی را که پایین&zwnj;تر از آنان هستند آموزش می&zwnj;دهند. کتابها فقط برای به دست آوردن اطلاعاتی که در حل مسائل پیش آمده در کلاسهای حرفه&zwnj;ای و مزارع آموزشی یاری دهنده است مورد استفاده قرار می&zwnj;گیرند. بخش عمدۀ ابزار و آلاتی که در این قاره به کار گرفته می&zwnj;شوند و نیز بسیاری از دستگاههای مکانیکی در این کارگاهها تولید می&zwnj;شوند؛ این عصر بزرگ اختراع و مکانیزه کردن است. در مجاورت هر کارگاه یک کتابخانۀ مربوط به کار قرار دارد و در آنجا دانشجو می&zwnj;تواند به کتابهای لازم ارجاعی مراجعه کند. همچنین کشاورزی و باغبانی در مزارع وسیعی که به هر مدرسۀ محلی متصل است طی سراسر دورۀ آموزشی تدریس می&zwnj;شود.</p>
<p style="direction:rtl">  به افراد عقب افتاده فقط کشاورزی و پرورش حیوان آموزش داده می&zwnj;شود، و آنها در سراسر عمر به استقرارگاههای ویژۀ تحت سرپرستی اختصاص می&zwnj;یابند. آنها در آنجا از جنس مخالف جدا می&zwnj;شوند تا از پدر و مادر شدنشان که برای کلیۀ افراد زیر نرمال ممنوع است جلوگیری شود. این اقدامات محدود کننده برای هفتاد و پنج سال است که در جریان بوده است. این فرامین الزام&zwnj;آور توسط دادگاههای والدین صادر می&zwnj;شوند.</p>
<p style="direction:rtl">  هر کس سالی یک ماه به مرخصی می&zwnj;رود. مدارس پیش از کالج برای نه ماه در سالِ ده ماهه باز هستند و ایام تعطیلات با والدین یا دوستان در سفر گذرانده می&zwnj;شود. این سفر بخشی از برنامۀ آموزش بزرگسالان است و در سراسر زندگی ادامه می&zwnj;یابد. هزینۀ چنین مخارجی از طریق همان روشهایی که در مورد بیمۀ کهنسالی به کار بسته می&zwnj;شود جمع&zwnj;آوری می&zwnj;گردد.</p>
<p style="direction:rtl">  یک چهارم وقت مدرسه وقف بازی &mdash; ورزش رقابتی &mdash; می&zwnj;شود. شاگردان در این مسابقات از سطح محلی تا ایالتی و ناحیه&zwnj;&zwnj;ای، و سپس تا آزمونهای ملی مهارت و چیره&zwnj;دستی پیش می&zwnj;روند. به همین ترتیب، مسابقات سخنوری و موسیقی، و همچنین مسابقات علمی و فلسفی، توجه دانش&zwnj;آموزان را از بخشهای پایین&zwnj;تر اجتماعی تا مسابقات کسب افتخار در سطح ملی مشغول می&zwnj;سازد.</p>
<p style="direction:rtl">  مدیریت مدرسه عین دولت ملی است و از سه شاخۀ مربوطه برخوردار است. پرسنل تدریس به صورت بخش سوم یا مشورتی قانونگذاری عمل می&zwnj;کنند. هدف عمدۀ تحصیل در این قاره این است که هر شاگرد را به یک شهروند خودکفا تبدیل سازد.</p>
<p style="direction:rtl">  هر بچه&zwnj;ای که در هجده سالگی از سیستم آموزشی پیش کالجی فارغ&zwnj;التحصیل می&zwnj;شود یک صنعتگر ماهر است. سپس مطالعۀ کتابها و پیگیری دانش ویژه، در مدارس بزرگسالان یا در کالجها، آغاز می&zwnj;شود. هنگامی که یک دانش&zwnj;آموز با استعداد کار خود را پیش از برنامۀ زمان&zwnj;بندی شده به پایان می&zwnj;رساند، به او یک جایزۀ زمان و امکانات اهدا می&zwnj;شود که با آن می&zwnj;تواند برخی از پروژه&zwnj;های خانگی را که ابداع خود او است به اجرا درآورد. کل سیستم آموزشی طوری طراحی شده که به طور مکفی فرد را ورزیده سازد.</p>
<div class="c1">
<h4 style="direction:rtl">5- سازمان صنعتی</h4></div>

<p style="direction:rtl">  وضعیت صنعتی در میان این مردم از ایده&zwnj;آلهای آنها دور است. سرمایه و کار هنوز از مشکلات خود برخوردارند، اما هر دو مطابق طرح همکاریِ صمیمانه در حال تعدیل هستند. در این قارۀ بی&zwnj;نظیر، کارگران در کلیۀ شرکتهای صنعتی به طور فزاینده سهام&zwnj;دار می&zwnj;شوند. هر کارگر باهوش به کندی یک سرمایه&zwnj;دار کوچک می&zwnj;شود.</p>
<p style="direction:rtl">  آنتاگونیسمهای اجتماعی کاهش می&zwnj;یابند، و نیکخواهی به سرعت در حال رشد است. هیچ مشکل مهم اقتصادی از الغای بردگی (بیش از یکصد سال پیش) پدیدار نگشته است، زیرا از طریق آزادی دو درصد در هر سال این تعدیل به طور تدریجی ایجاد گردید. به آن بردگانی که آزمونهای ذهنی، اخلاقی، و فیزیکی را به طور رضایتبخش گذراندند، تابعیت اعطا شد. بسیاری از این بردگان برتر اسرای جنگی یا فرزندان این اسیران بودند. در حدود پنجاه سال پیش، آنها آخرین بردگان پایین&zwnj;تر خود را اخراج کردند، و باز در ایام اخیرتر آنها کار کاهش تعداد دستجات منحط و شریر خود را در دستور کار خود قرار داده&zwnj;اند.</p>
<p style="direction:rtl">  این مردم به تازگی تکنیکهای جدیدی برای تعدیل سوءِ تفاهمات صنعتی و برای تصحیح اجحافات اقتصادی به وجود آورده&zwnj;اند. این امر نشان دهندۀ بهبودهای چشمگیری نسبت به روشهای قدیمی&zwnj;تر آنها برای حل چنین مشکلاتی است. خشونت به عنوان اسلوب تعدیل اختلافات شخصی یا صنعتی از اعتبار افتاده است. دستمزدها، سودها، و سایر مشکلات اقتصادی به طور سختگیرانه تحت قاعده در نیامده&zwnj;اند، اما به طور کلی به وسیلۀ مجالس قانونگذاری صنعتی کنترل می&zwnj;شوند، ضمن این که کلیۀ مناقشاتی که ناشی از صنعت می&zwnj;باشند، به وسیلۀ دادگاههای صنعتی مورد داوری واقع می&zwnj;شوند.</p>
<p style="direction:rtl">  فقط سی سال از عمر دادگاههای صنعتی می&zwnj;گذرد، اما آنها به گونه&zwnj;ای بسیار رضایتبخش عمل می&zwnj;کنند. جدیدترین رویداد تصریح می&zwnj;کند که از این پس دادگاههای صنعتی اجرت قانونی را که در سه بخش زیرین می&zwnj;گنجد باید به رسمیت بشناسند:</p>

<p style="direction:rtl">  1- نرخهای قانونی بهره روی سرمایۀ سرمایه&zwnj;گذاری شده.</p>
<p style="direction:rtl">  2- حقوق مناسب برای تخصص به کار گرفته شده در کارهای صنعتی.</p>
<p style="direction:rtl">  3- دستمزدهای عادلانه و منصفانه برای کار.</p>

<p style="direction:rtl">  اینها در ابتدا باید مطابق قرارداد انجام پذیرند، یا در صورت کاهش درآمد آنان باید به طور متناسب در کاهش گذرای درآمد سهیم شوند. و از آن پس، کلیۀ عوایدِ مازاد این مخارج ثابت باید به صورت سود سهام تلقی شده و برای تمامی سه بخش &mdash; سرمایه، تخصص، و کار &mdash; باید به نسبت تقسیم شود.</p>
<p style="direction:rtl">  هر ده سال مدیران ارشد ناحیه&zwnj;&zwnj;ای ساعات قانونی کار مفید روزانه را تعدیل و مقرر می&zwnj;دارند. اکنون صنعت روی یک هفتۀ پنج روزه عمل می&zwnj;کند، چهار روز کار و یک روز بازی. این مردم هر روزِ کاری شش ساعت و همانند دانش&zwnj;آموزان در سال ده ماهه، نه ماه کار می&zwnj;کنند. مرخصی معمولاً در سفر می&zwnj;گذرد، و با برخورداری از روشهای جدید ترابری که به تازگی به وجود آمده، تمام مردم کشور تمایل به سفر دارند. برای حدوداً هشت ماه در سال آب و هوا برای سفر مناسب است، و مردم حداکثر استفاده را از فرصتهای خویش به عمل می&zwnj;آورند.</p>
<p style="direction:rtl">  دویست سال پیش انگیزۀ سود کاملاً در صنعت غالب بود، اما امروزه آن دارد با نیروهای انگیزانندۀ دیگر و والاتر به سرعت جایگزین می&zwnj;شود. رقابت در این قاره شدید است، اما بیشترِ آن از صنعت به بازی، مهارت، دستاورد علمی، و نیل عقلانی انتقال یافته است. این قاره در زمینۀ خدمت اجتماعی و اخلاص دولتی از همه فعالتر است. در بین این مردم خدمت به جامعه به سرعت دارد به هدف اصلی بلند پروازی تبدیل می&zwnj;شود. ثروتمندترین انسان در قاره روزی شش ساعت در دفتر کارگاه ماشین&zwnj;سازی خود کار می&zwnj;کند و سپس به سوی شاخۀ محلی مدرسۀ کشورداری، جایی که درصدد کسب صلاحیت برای خدمت اجتماعی است، می&zwnj;شتابد.</p>
<p style="direction:rtl">  در این قاره کار دارد پر ارج&zwnj;تر می&zwnj;شود، و کلیۀ شهروندان تندرست بالای هجده سال یا در خانه و مزارع، در یک صنعت شناخته شده، در کارهای عمومی یعنی جایی که افراد موقتاً بیکار جذب می&zwnj;شوند، و یا در سپاه کار اجباری در معادن کار می&zwnj;کنند.</p>
<p style="direction:rtl">  این مردم همچنین در حال ترویج یک شکل نوین از انزجار اجتماعی هستند &mdash; انزجار از بطالت و ثروت باد آورده، هر دو. آنها به آرامی اما با قطعیت در حال فتح ماشینهای خود هستند. روزگاری، آنها نیز برای آزادی سیاسی و متعاقباً برای آزادی اقتصادی تلاش می&zwnj;کردند. اکنون آنها در حال ورود به دوران بهره&zwnj;وری از هر دو می&zwnj;باشند، ضمن این که علاوه بر آن، شروع به قدردانی از آسایش استحقاق&zwnj;آمیز خویش، که می&zwnj;تواند وقف شکوفایی فزایندۀ خود شود، کرده&zwnj;اند.</p>
<div class="c1">
<h4 style="direction:rtl">6- بیمۀ سالمندی</h4></div>

<p style="direction:rtl">  این ملت در حال تلاش مصرانه برای جایگزینی نوع صدقۀ نابود کنندۀ حرمت نفس با تضمینهای بیمۀ والای دولتیِ تأمین در دوران پیری است. این کشور برای هر کودک، یک تحصیل و برای هر انسان، یک شغل فراهم می&zwnj;کند. از این رو با موفقیت می&zwnj;تواند چنین طرح بیمه&zwnj;ای را برای محافظت از افراد علیل و سالخورده به انجام رساند.</p>
<p style="direction:rtl">  در بین این مردم کلیۀ اشخاص باید در سن شصت و پنج سالگی از کسب درآمد بازنشسته شوند، مگر این که از سرپرست کشوریِ کار اجازه کسب کنند. این اجازه آنها را مجاز می&zwnj;دارد که تا سن هفتاد سالگی در کار باقی بمانند. این محدودیت سنی شامل کارمندان دولت یا فیلسوفان نمی&zwnj;شود. آنهایی که به طور فیزیکی معلول هستند یا در فلج دائم هستند می&zwnj;توانند از طریق حکم دادگاه که توسط سرپرست حقوق بازنشستگیِ دولت ناحیه&zwnj;&zwnj;ای امضای دوم شده است، در هر سنی در لیست بازنشستگان قرار گیرند.</p>
<p style="direction:rtl">  بودجۀ حقوق بازنشستگی دوران پیری از چهار منبع تأمین می&zwnj;شود:</p>

<p style="direction:rtl">  1- در هر ماه درآمد یک روز به این منظور توسط دولت فدرال مطالبه می&zwnj;شود، و در این کشور همه کار می&zwnj;کنند.</p>
<p style="direction:rtl">  2- ارثیه&zwnj;ها &mdash; بسیاری از شهروندان ثروتمند برای این مقصود وجوهی کنار می&zwnj;گذارند.</p>
<p style="direction:rtl">  3- درآمدهای کار اجباری در معادن دولتی. بعد از این که کارگران وظیفه هزینۀ زندگی خود را تأمین کردند و پول بازنشستگی خود را کنار گذاشتند، کلیۀ سودهای اضافۀ کار آنها به این صندوق حقوق بازنشستگی واریز می&zwnj;شود.</p>
<p style="direction:rtl">  4- درآمد از منابع طبیعی. کلیۀ ثروتهای طبیعی در قاره توسط دولت فدرال به صورت یک سپردۀ اجتماعی نگاه داشته می&zwnj;شوند، و درآمد آن به مقاصد اجتماعی نظیر پیشگیری از امراض، آموزش نوابغ، و هزینه&zwnj;های افراد دارای آتیۀ ویژه در مدارس کشورداری، به کار گرفته می&zwnj;شود. نیمی از درآمد منابع طبیعی به صندوق حقوق بازنشستگی برای دوران پیری می&zwnj;رود.</p>

<p style="direction:rtl">  اگر چه بنیادهای آماری دولتی و ناحیه&zwnj;&zwnj;ای بسیاری از اشکال استحفاظی بیمه را تأمین می&zwnj;کنند، حقوقهای بازنشستگی دوران پیری صرفاً توسط دولت فدرال از طریق ده دپارتمان ناحیه&zwnj;&zwnj;ای پرداخت می&zwnj;شوند.</p>
<p style="direction:rtl">  این صندوقهای دولتی مدتها است که به طور صادقانه اداره شده&zwnj;اند. بعد از خیانت و قتل، سنگین&zwnj;ترین مجازاتها که توسط دادگاهها مقرر گردیده، به خیانت به اعتماد عمومی وصل شده است. اکنون به خیانت اجتماعی و سیاسی به صورت زشت&zwnj;ترین جرایم نگریسته می&zwnj;شود.</p>
<div class="c1">
<h4 style="direction:rtl">7- مالیات گذاری</h4></div>

<p style="direction:rtl">  دولت فدرال فقط مسئول نظارت بر حقوق بازنشستگی دوران پیری و شکوفایی نوابغ و نوآوری خلاق است. دولتهای ایالتی قدری بیشتر درگیر تک تک شهروندان هستند، در حالی که دولتهای محلی، بسیار بیشتر پدرمدار یا سوسیالیستی هستند. شهر (یا بخشی از آن) خود را با اموری نظیر تندرستی، بهداشت، مقررات ساختمان سازی، زیباسازی، تأمین آب، نور رسانی، ایجاد گرما، تفریح، موسیقی، و ارتباطات درگیر می&zwnj;سازد.</p>
<p style="direction:rtl">  در تمام صنایع در ابتدا توجه به تندرستی مبذول می&zwnj;شود. برخی مراحل سلامت فیزیکی به صورت امتیازات صنعتی و جامعه به شمار آورده می&zwnj;شود، اما مشکلات سلامتی فردی و خانوادگی صرفاً مربوط به امور شخصی هستند. در پزشکی، همانند سایر امور صرفاً شخصی، به طور فزاینده برنامۀ دولت است که از مداخله اجتناب کند.</p>
<p style="direction:rtl">  شهرها قدرت مالیات&zwnj;بندی ندارند، و مقروض هم نمی&zwnj;توانند بشوند. آنها از خزانۀ ایالتی سهمیۀ سرانه دریافت می&zwnj;کنند و باید چنین درآمدی را از عواید بنگاههای سوسیالیستی خود و از طریق اعطای امتیاز رسمی به فعالیتهای گوناگون تجاری تکمیل نمایند.</p>
<p style="direction:rtl">  وسایل سریع ترابری، که وسعت بخشیدن سرحدات شهر را به قدر زیاد عملی می&zwnj;سازند، تحت کنترل شهرداری هستند. ادارۀ آتش&zwnj;نشانی شهرها توسط بنیادهای پیشگیری آتش و بیمه حمایت می&zwnj;شوند، و کلیۀ ساختمانها در شهر یا روستا ضد آتش هستند &mdash; بیش از هفتاد و پنج سال است که چنین بوده&zwnj;اند.</p>
<p style="direction:rtl">  هیچ افسر شهربانی که به وسیلۀ شهرداری منصوب شده باشد وجود ندارد. نیروهای پلیس توسط دولتهای ایالتی تأمین می&zwnj;شوند. این اداره تقریباً به طور کامل از مردان مجرد بین سنین بیست و پنج و پنجاه عضوگیری می&zwnj;کند. بیشتر ایالتها برای مجردها مالیاتی سنگین می&zwnj;بندند. این مالیات به کلیۀ مردانی که به پلیس ایالتی بپیوندند بازپرداخت می&zwnj;گردد. در ایالت متوسط نیروی پلیس اکنون فقط یک دهم اندازه&zwnj;ای است که در پنجاه سال پیش بود.</p>
<p style="direction:rtl">  در بین طرحهای مالیاتی یکصد ایالات نسبتاً آزاد و مستقل همسانی اندکی وجود دارد و یا این که وجود ندارد. زیرا اوضاع اقتصادی و سایر شرایط در بخشهای مختلف قاره به اندازۀ زیاد متفاوت است. هر ایالت دارای ده مادۀ پایه&zwnj;ای در قانون اساسی است که نمی&zwnj;توانند تغییر یابند مگر با اجازۀ دادگاه عالی فدرال، و یکی از این بندها مانع مالیات&zwnj;بندی بیش از یک در صد در ارزش هر مایملک در هر یک سال می&zwnj;شود. منزلگاهها چه در شهر یا روستا مستثنی هستند.</p>
<p style="direction:rtl">  دولت فدرال نمی&zwnj;تواند مقروض شود، و پیش از آن که هر ایالتی قرض کند به رفراندومی با سه چهارم آرا نیاز است، مگر به مقاصد جنگی. چون دولت فدرال نمی&zwnj;تواند مقروض شود، در صورت وقوع جنگ، شورای ملی دفاع اختیار دارد مطابق نیاز از ایالات درخواست پول، و نیز افراد و لوازم کند. اما هیچ قرضی نمی&zwnj;تواند بیش از بیست و پنج سال تداوم یابد.</p>
<p style="direction:rtl">  درآمد دولت فدرال از پنج منبع زیرین تأمین می&zwnj;شود:</p>

<p style="direction:rtl">  1- <em>مالیات بر واردات</em>. کلیۀ واردات مشمول تعرفه هستند، که به منظور حمایت از شاخص زندگی در این قاره طراحی شده است، و بسیار فراتر از شاخص زندگی هر ملت دیگر در سیاره است. این تعرفه&zwnj;ها بعد از این که هر دو مجلس کنگرۀ صنعتی پیشنهادات رئیس اجرایی امور اقتصادی را که منصوب شدۀ مشترک این دو گروه قانونگذاری است تصویب کردند توسط بالاترین دادگاه صنعتی تعیین می&zwnj;شوند. مجلس بالایی صنعتی توسط کارگران و مجلس پایینی توسط سرمایه&zwnj;داران انتخاب می&zwnj;شود.</p>
<p style="direction:rtl">  2- <em>حق امتیاز</em>. دولت فدرال اختراع و ابداعات تازه را در ده لابراتوار ناحیه&zwnj;&zwnj;ای تشویق می&zwnj;کند، و به کلیۀ انواع نوابغ &mdash; هنرمندان، نویسندگان، و دانشمندان &mdash; کمک می&zwnj;کند و حق امتیاز آنها را مورد حمایت قرار می&zwnj;دهد. در عوض، دولت نیمی از سودهایی را که از کلیۀ چنین اختراعات و ابداعاتی به دست آمده، اعم از آنچه که به ماشینها، کتابها، هنروری، گیاهان، یا حیوانات مربوط می&zwnj;شود برمی&zwnj;دارد.</p>
<p style="direction:rtl">  3- <em>مالیات بر ارث</em>. دولت فدرال یک مالیات درجه&zwnj;بندی شده بر ارث را که از یک تا پنجاه درصد می&zwnj;باشد بنا به اندازۀ دارایی و نیز شرایط دیگر وصول می&zwnj;کند.</p>
<p style="direction:rtl">  4-<em> لوازم نظامی</em>. دولت مبلغ قابل توجهی از اجارۀ لوازم نظامی و نیروی دریایی برای کاربرد تجاری و تفریحی به دست می&zwnj;آورد.</p>
<p style="direction:rtl">  5- <em>منابع طبیعی</em>. درآمد از منابع طبیعی، هنگامی که به مقاصد مشخصی که در منشور کشور فدرال تعیین شده به طور کامل مورد نیاز نباشد، به خزانۀ ملی واریز می&zwnj;شود.</p>

<p style="direction:rtl">  تخصیصات فدرال، به غیر از بودجه&zwnj;های جنگ که توسط شورای ملی دفاع برآورد می&zwnj;شوند، در مجلس فوقانی قانونگذاری منشأ یافته، توسط مجلس تحتاتی تصویب شده، توسط رئیس اجرایی تأیید می&zwnj;شوند، و نهایتاً به وسیلۀ کمیسیون یکصد نفرۀ فدرال بودجه تصویب می&zwnj;شوند. اعضای این کمیسیون توسط فرمانداران ایالتی کاندیدا شده و توسط مجالس قانونگذاری ایالتی انتخاب می&zwnj;شوند و برای بیست و چهار سال خدمت می&zwnj;کنند. یک چهارم آنها هر شش سال انتخاب می&zwnj;شوند. هر شش سال این گروه با سه چهارم آرا یکی از اعضای خود را به عنوان رئیس انتخاب می&zwnj;کند، و او بدین طریق سرپرست - حسابدار خزانۀ فدرال می&zwnj;شود.</p>
<div class="c1">
<h4 style="direction:rtl">8- کالج&zwnj;های ویژه</h4></div>

<p style="direction:rtl">  علاوه بر برنامۀ تحصیلی اجباری اولیه که از سنین پنج تا هجده سالگی ادامه می&zwnj;یابد، مدارس ویژه&zwnj;ای به صورت زیرین وجود دارند:</p>

<p style="direction:rtl">  1- <em>مدارس کشورداری</em>. این مدارس از سه نوع هستند: ملی، ناحیه&zwnj;&zwnj;ای، و ایالتی. ادارات عمومی کشور در چهار بخش گروه&zwnj;بندی شده&zwnj;اند. اولین بخش از سرپرستی عمومی اساساً به نظارت ملی مربوط می&zwnj;شود، و کلیۀ صاحب منصبان این گروه باید فارغ&zwnj;التحصیلان مدارس ناحیه&zwnj;&zwnj;ای و ملی کشورداری، هر دو، باشند. افراد می&zwnj;توانند به دنبال فارغ&zwnj;التحصیلی از هر یک از ده مدارس ناحیه&zwnj;&zwnj;ای کشورداری، منصبی سیاسی، انتخابی، یا انتصابی در دومین بخش قبول کنند. سرپرستی آنان به مسئولیتهایی در مدیریت ناحیه&zwnj;&zwnj;ای و دولتهای ایالتی مربوط می&zwnj;شود. بخش سوم شامل مسئولیتهای ایالتی می&zwnj;شود، و چنین مقاماتی فقط ملزم هستند درجات تحصیلی ایالتی کشورداری داشته باشند. چهارمین و آخرین بخش از صاحب منصبان ملزم به داشتن درجات تحصیلی کشورداری نیستند، چنین مناصبی کاملاً انتصابی هستند. آنها نمایانگر مقامهای جزئی معاونت، منشی&zwnj;گری، و مدیریتهای تکنیکی هستند که به وسیلۀ حرفه&zwnj;های گوناگون اکتسابی که در سِمَتهای دولتی مدیریت عمل می&zwnj;کنند به انجام می&zwnj;رسند.</p>
<p style="direction:rtl">  قضات دادگاههای فرعی و ایالتی دارای درجات تحصیلی از مدارس ایالتی کشورداری هستند. قضات محکمات دادرسی امور اجتماعی، تحصیلی، و صنعتی دارای درجات تحصیلی از مدارس ناحیه&zwnj;&zwnj;ای می&zwnj;باشند. قضات دادگاه عالی فدرال باید از کلیۀ این مدارس کشورداری مدارک تحصیلی داشته باشند.</p>
<p style="direction:rtl">  2- <em>مدارس فلسفه</em>. این مدارس به معابد فلسفه وابسته&zwnj;اند و کم و بیش به عنوان یک کارکرد عمومی به مذهب مربوطند.</p>
<p style="direction:rtl">  3- <em>انستیتوهای علمی</em>. این مدارس تکنیکی به جای هماهنگی با سیستم تحصیلی با صنعت هماهنگ هستند و تحت پانزده بخش اداره می&zwnj;شوند.</p>
<p style="direction:rtl">  4- <em>مدارس حرفه&zwnj;ای آموزشی</em>. این انستیتوهای ویژه برای حرفه&zwnj;های تخصصی گوناگون که دوازده عدد هستند آموزش تکنیکی فراهم می&zwnj;کنند.</p>
<p style="direction:rtl">  5- <em>مدارس نظامی و نیروی دریایی</em>. در نزدیکی ستاد مرکزی ملی و در بیست و پنج مرکز ساحلی نظامی، آن مؤسساتی که به آموزش نظامی شهروندان داوطلب از سنین هجده تا سی سالگی تخصیص یافته قرار دارند. برای ورود به این مدارس پیش از بیست و پنج سالگی به رضایت والدین نیاز است.</p>

<div class="c1">
<h4 style="direction:rtl">9- طرح رأی دادن عمومی</h4></div>

<p style="direction:rtl">  اگر چه کاندیداها برای کلیۀ مناصب عمومی به فارغ&zwnj;التحصیلان مدارس ایالتی، ناحیه&zwnj;&zwnj;ای، یا فدرال کشورداری محدود هستند، رهبران مترقی این ملت، ضعفی جدی در طرح رأی گیری همگانی خویش کشف کردند و در حدود پنجاه سال پیش تبصره&zwnj;ای به قانون اساسی اضافه کردند که طرح رأی گیری را تغییر داد. این طرح شامل مواد زیرین می&zwnj;شود:</p>

<p style="direction:rtl">  1- هر مرد و زن بیست ساله یا مسن&zwnj;تر دارای یک رأی می&zwnj;باشد. به دنبال رسیدن به این سن، کلیۀ شهروندان باید عضویت در دو گروه رأی دادن را بپذیرند: آنها مطابق کارکرد اقتصادی خویش &mdash; صنعتی، حرفه&zwnj;ای، کشاورزی، یا بازرگانی &mdash; به گروه اول خواهند پیوست. آنها مطابق تمایلات سیاسی، فلسفی، و اجتماعی خویش به گروه دوم وارد خواهند شد. کلیۀ کارگران بدین ترتیب به یک گروه اقتصادی دارای حق رأی تعلق دارند، و این اصناف، مثل انجمنهای غیراقتصادی، همانطور که دولت ملی با سه بخش قوه&zwnj;های آن تحت قاعده قرار دارد، تحت نظارت هستند. ثبت نام در این گروهها برای دوازده سال قابل تغییر نیست.</p>
<p style="direction:rtl">  2- به دنبال کاندیدا شدن توسط فرمانداران ایالتی یا به وسیلۀ مسئولین اجرایی ناحیه&zwnj;&zwnj;ای و با حکم شوراهای عالی ناحیه&zwnj;&zwnj;ای، افرادی که به جامعه خدمت بزرگی کرده&zwnj;اند، یا در خدمت دولتی درایت خارق&zwnj;العاده از خود نشان داده&zwnj;اند ممکن است از آرای بیشتری برخوردار گردند که زودتر از هر پنج سال به آنان اعطا نمی&zwnj;شود و از نه عدد از چنین فوق حق رأی&zwnj;هایی فراتر نمی&zwnj;رود. حداکثر آرای هر رأی دهندۀ چند باره ده عدد است. دانشمندان، مخترعان، آموزگاران، فلاسفه، و رهبران معنوی نیز بدین گونه با قدرت سیاسی افزایش یافته قدردانی شده و ارج نهاده می&zwnj;شوند. این امتیازات پیشرفتۀ مدنی توسط شوراهای عالی ایالتی و ناحیه&zwnj;&zwnj;ای اعطا می&zwnj;گردند، عمدتاً همانطور که درجات تحصیلی توسط کالج&zwnj;های ویژه داده می&zwnj;شوند، و دریافت دارندگان مفتخرند که چنین سمبلهای قدردانی مدنی را به همراه درجات دیگر خود به لیستهای دستاوردهای شخصی خود اضافه کنند.</p>
<p style="direction:rtl">  3- کلیۀ افرادی که در معادن به کار اجباری محکوم می&zwnj;شوند و کلیۀ خادمان دولتی که به وسیلۀ وجوه مالیاتی تأمین می&zwnj;شوند، برای دوران چنین خدماتی، از حق رأی محروم می&zwnj;شوند. این امر شامل اشخاص سالخورده که در سن شصت و پنج سالگی با حقوق بازنشستگی بازنشسته می&zwnj;شوند نمی&zwnj;شود.</p>
<p style="direction:rtl">  4- پنج گروه&zwnj;بندی حق رأی وجود دارد که منعکس کنندۀ حد متوسط مالیاتهای سالانه&zwnj;ای است که برای هر دورۀ پنج ساله پرداخت می&zwnj;شود. آنهایی که مالیاتهای سنگین می&zwnj;پردازند مجاز به آرای بیشتر تا پنج رأی می&zwnj;باشند. این عطیه مستقل از کلیۀ قدردانیهای دیگر است، اما در هیچ حالتی شخص نمیتواند بیش از ده رأی به صندوق بریزد.</p>
<p style="direction:rtl">  5- در هنگامی که این طرح حق رأی پذیرفته شد، از روش ارضی رأی دادن به نفع سیستم اقتصادی یا کارکردی صرف نظر شد. اکنون کلیۀ شهروندان صرف نظر از محل سکونت خود به عنوان اعضای گروههای صنعتی، اجتماعی، یا حرفه&zwnj;ای رأی می&zwnj;دهند. بدین ترتیب رأی دهندگان شامل گروههای یکپارچه، متحد، و هوشمندند که فقط بهترین اعضای خود را برای مقامهای سرپرستی و مسئولیت دولتی انتخاب می&zwnj;کنند. در این طرح رأی دادن کارکردی یا گروهی یک استثنا وجود دارد: انتخاب یک رئیس اجرایی فدرال هر شش سال توسط انتخابات سراسری صورت می&zwnj;گیرد، و هیچ شهروندی بیش از یک رأی نمی&zwnj;ریزد.</p>

<p style="direction:rtl">  بدین ترتیب به جز در امر انتخاب رئیس اجرایی، رأی دادن به وسیلۀ گروه&zwnj;بندیهای اقتصادی، حرفه&zwnj;ای، عقلانی، و اجتماعی شهروندان انجام می&zwnj;شود. کشور ایده&zwnj;آل ارگانیک است، و هر گروه آزاد و هوشمند از شهروندان نمایانگر یک اندام حیاتی و کارکن در درون ارگانیسم بزرگتر دولتی است.</p>
<p style="direction:rtl">  مدارس کشورداری از قدرت شروع اقدامات قانونی در دادگاههای ایالتی برخوردارند و می&zwnj;توانند هر فرد معیوب، بیکاره، بی&zwnj;تفاوت، یا جنایتکار را از حق رأی دادن محروم کنند. این مردم تشخیص می&zwnj;دهند که هنگامی که پنجاه درصد از یک ملت پست یا معیوب باشد و از حق رأی برخوردار باشد، چنین ملتی محکوم به فنا است. آنها معتقدند که استیلای میان مایگی به سقوط هر ملتی می&zwnj;انجامد. رأی دادن اجباری است. کلیۀ کسانی که رأی نمی&zwnj;دهند به طور سنگین جریمه می&zwnj;شوند.</p>
<div class="c1">
<h4 style="direction:rtl">10- طرز برخورد با جرم</h4></div>

<p style="direction:rtl">  روشهای این مردم در برخورد با جرم، بی&zwnj;عقلی، و انحطاط، ضمن این که از برخی جهات خوشایند است، بدون شک از جهات دیگر برای بیشتر مردم یورنشیا شوکه کننده است. مجرمان معمولی و معیوبین از روی جنسیت در کُلُنیهای گوناگون کشاورزی قرار داده می&zwnj;شوند و بیش از حد خودکفا هستند. مجرمان جدی&zwnj;تر عادتی و بی&zwnj;عقلان علاج ناپذیر توسط دادگاهها در اتاقهای اعدام با گاز کشنده به مرگ محکوم می&zwnj;شوند. جرمهای بیشمار سوا از قتل، شامل خیانت به اعتماد دولتی نیز مجازات مرگ را به همراه می&zwnj;آورند، و اجرای عدالت قطعی و سریع است.</p>
<p style="direction:rtl">  این مردم در حال گذار از عصر منفی به دوران مثبت قانون هستند. اخیراً آنان تا آنجا پیش رفته&zwnj;اند که از طریق محکوم کردن آنهایی که معتقدند قاتلان بالقوه و مجرمان عمده هستند به خدمت مادام&zwnj;العمر در کلنیهای زندان سعی در پیشگیری از جرم می&zwnj;کنند. اگر چنین محکومانی متعاقباً نشان دهند که نرمال&zwnj;تر شده&zwnj;اند، ممکن است که به قید ضمانت آزاد شده یا بخشوده شوند. میزان آدمکشی در این قاره فقط یک در صد مقدار آن در میان سایر ملتها است.</p>
<p style="direction:rtl">  تلاش برای ممانعت از تولید مثل جنایتکاران و معیوبین بیش از یکصد سال پیش آغاز گشت و تاکنون نتایج خشنود کننده&zwnj;ای به بار آورده است. برای دیوانگان هیچ زندان یا بیمارستانی وجود ندارد. یک دلیل آن این است که فقط در حدود ده درصد از این گروهها نسبت به آنچه که در یورنشیا یافت می&zwnj;شود وجود دارد.</p>
<div class="c1">
<h4 style="direction:rtl">11- آمادگی نظامی</h4></div>

<p style="direction:rtl">  فارغ&zwnj;التحصیل مدارس نظامی فدرال ممکن است به عنوان &rdquo;نگاهبانان تمدن&ldquo; در هفت رسته، مطابق توان و تجربه، توسط رئیس شورای ملی دفاع به خدمت گمارده شوند. این شورا شامل بیست و پنج عضو است، که توسط بالاترین دادگاههای والدین، تحصیلی، و صنعتی کاندیدا شده و به وسیلۀ دادگاه عالی فدرال تأیید می&zwnj;شوند، و ریاست آن را رئیس ستاد امور هماهنگ شدۀ نظامی به عهده دارد. چنین اعضایی تا سن هفتاد سالگی خدمت می&zwnj;کنند.</p>
<p style="direction:rtl">  درسهایی که به وسیلۀ این افسران کادر دنبال می&zwnj;شود، چهار سال طول می&zwnj;کشد و به گونه&zwnj;ای یکنواخت با تخصص در برخی کارها و حرفه&zwnj;ها مربوط است. آموزش نظامی هرگز بدون این تدریس مربوطۀ صنعتی، علمی، یا حرفه&zwnj;ای داده نمی&zwnj;شود. هنگامی که آموزش نظامی پایان می&zwnj;یابد، فرد در طول درس چهار ساله&zwnj;اش نیمی از آموزشی را که در هر مدرسۀ ویژه داده می&zwnj;شود و دروس آن نیز چهار سال طول دارد، دریافت کرده است. بدین ترتیب از طریق فراهم ساختن این فرصت برای یک تعداد زیاد از مردان که بتوانند ضمن کسب نیمۀ اول یک آموزش تکنیکی یا حرفه&zwnj;ای خود را تأمین سازند، از ایجاد یک طبقۀ حرفه&zwnj;ای نظامی اجتناب می&zwnj;شود.</p>
<p style="direction:rtl">  خدمت نظامی در طول دوران صلح صرفاً داوطلبانه است، و ثبت نام در کلیۀ شاخه&zwnj;های خدمت چهار سال است. در طی این مدت هر مرد علاوه بر فراگیری ماهرانۀ تاکتیکهای نظامی، یک خط ویژۀ یادگیری را دنبال می&zwnj;کند. آموزش در موسیقی یکی از پیگیریهای عمدۀ مدارس مرکزی نظامی و بیست و پنج اردوی آموزشی است که در حول و حوش قاره پراکنده&zwnj;اند. در طول دوران رکود صنعتی هزاران فرد بیکار در ساختن استحکامات نظامی قاره در زمین و دریا و در هوا به طور اتوماتیک به کار گرفته می&zwnj;شوند.</p>
<p style="direction:rtl">  اگر چه این مردم برای دفاع در برابر تهاجم مردمان متخاصم اطراف از تأسیسات نیرومند جنگی برخوردار هستند، می&zwnj;توان در تحسین از آنان ثبت کرد که بیش از یکصد سال است که این منابع نظامی را در یک جنگ تهاجمی به کار نگرفته&zwnj;اند. آنها تا آن نقطه متمدن شده&zwnj;اند که بدون گردن نهادن به وسوسۀ به کار گرفتن نیروهای جنگی خود در تجاوز، می&zwnj;توانند به طور قدرتمندانه از تمدن دفاع کنند. از هنگام برقراری کشور متحدۀ قاره&zwnj;ای، هیچ جنگ داخلی رخ نداده است، اما در طی دو قرن گذشته این مردم برای شرکت در نُه جنگ تدافعی بی&zwnj;امان که سه&zwnj;تای آن بر ضد اتحادیه&zwnj;های نیرومند قدرتهای کره بوده است فرا خوانده شده&zwnj;اند. اگر چه این ملت در برابر تهاجم همسایگان متخاصم از دفاع مکفی برخوردار است، توجه بسیار بیشتری به آموزش سیاستمداران، دانشمندان، و فلاسفه مبذول می&zwnj;دارد.</p>
<p style="direction:rtl">  در هنگامی که این ملت با دنیا در صلح به سر می&zwnj;برد، کلیۀ مکانیسمهای تدافعی سیار نسبتاً به طور کامل در بازرگانی، تجارت، و تفریح به کار گرفته می&zwnj;شوند. هنگامی که جنگ اعلام می&zwnj;شود، تمامی ملت بسیج می&zwnj;شود. در سراسر دورۀ مخاصمات، در کلیۀ صنایع حقوق نظامی پرداخت می&zwnj;شود، و رؤسای کلیۀ بخشهای نظامی اعضای کابینۀ رئیس اجرایی می&zwnj;شوند.</p>
<div class="c1">
<h4 style="direction:rtl">12- ملتهای دیگر</h4></div>

<p style="direction:rtl">  اگر چه جامعه و دولت این مردم بی&zwnj;همتا از بسیاری جهات از جوامع و دولتهای ملتهای یورنشیا برترند، باید ذکر شود که در قاره&zwnj;های دیگر (یازده قاره در این سیاره وجود دارد) دولتها از ملتهای پیشرفته&zwnj;تر یورنشیا به طور آشکار پست&zwnj;ترند.</p>
<p style="direction:rtl">  همین حالا این دولت برتر در حال طرح&zwnj;ریزی برای برقراری روابط به صورت سفیر با مردمان پست&zwnj;تر می&zwnj;باشد، و برای اولین بار یک رهبر بزرگ مذهبی برخاسته است که از فرستادن مبلغین مذهبی به این ملتهای اطراف حمایت می&zwnj;کند. ما نگران این هستیم که آنها همان اشتباهی را مرتکب شوند که بسیاری از دیگران، هنگامی که سعی در تحمیل یک فرهنگ و مذهب برتر به سایر نژادها کرده&zwnj;اند، مرتکب شده&zwnj;اند. چه کار شگفت&zwnj;انگیزی در این کره می&zwnj;توان انجام داد، اگر این ملت قاره&zwnj;ایِ دارای فرهنگ پیشرفته صرفاً به خارج رود و بهترینهای مردمان همسایه را نزد خود آورد، و بعد از آموزش دادن آنها، آنان را به عنوان فرستادگان فرهنگی نزد برادران تاریک اندیش خویش بازگرداند! البته اگر یک پسر مجیستریال به زودی نزد این ملت پیشرفته آید، ممکن است سریعاً کارهای بزرگی در این کره به وقوع پیوندد.</p>
<p style="direction:rtl">  این شرح امور مربوط به یک سیارۀ همسایه، از طریق اجازۀ مخصوص با هدف پیش بردن تمدن و شتاب بخشیدن به تکامل دولتی در یورنشیا انجام پذیرفته است. مطالب بسیار بیشتری می&zwnj;توان نقل کرد که بدون شک موجب علاقۀ مردم یورنشیا گشته و کنجکاوی آنان را بر خواهد انگیخت، اما این آشکارسازی محدودۀ حکم مجاز ما را در بر می&zwnj;گیرد.</p>
<p style="direction:rtl">  با این وجود یورنشیاییها باید توجه داشته باشند که کرۀ همتای آنها در خانوادۀ سِتانیا نه از مأموریتهای مجیستریال و نه اعطایی پسران بهشت بهره&zwnj;مند گشته است. همچنین مردمان گوناگون یورنشیا با چنین تفاوت فرهنگی، آنطور که ملت قاره&zwnj;ای را از همقطاران سیاره&zwnj;ای آن جدا می&zwnj;سازد، از یکدیگر منفک نیستند.</p>
<p style="direction:rtl">  باریدن روح حقیقت، بنیاد معنوی را برای تحقق دستاوردهای بزرگ به نفع نژاد بشری دنیای اعطایی فراهم می&zwnj;سازد. از این رو یورنشیا برای تحقق فوری&zwnj;تر یک دولت سیاره&zwnj;ای با قوانین، مکانیسمها، سمبلها، آداب و رسوم، و زبان آن به مراتب آماده&zwnj;تر است، و اینها تماماً می&zwnj;توانند به برقراری صلح جهانی تحت قانون به طور بسیار زیاد کمک کنند و می&zwnj;توانند به طلوع یک عصر واقعیِ تلاش معنوی در آینده راه برند؛ و چنین عصری آستان سیاره&zwnj;ای به اعصار اوتوپیایی نور و حیات می&zwnj;باشد.</p>
<p style="direction:rtl">  [عرضه شده توسط یک ملک صادق نبادان.]</p>
</body>
</html>
