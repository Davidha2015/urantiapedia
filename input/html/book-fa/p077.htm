<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 77 - مخلوقات بینابینی</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 77</h1>
</div>
<div class="c1">
<h3 style="direction:rtl">مخلوقات بینابینی</h3>
</div>

<p style="direction:rtl">  بیشتر کرات مسکونی نبادان یک گروه یا گروههای بیشتری از موجوداتی بی&zwnj;نظیر را که در یک سطح از کارکرد حیات تقریباً در حد میانی بین انسانهای عالم و رسته&zwnj;های فرشتگان قرار دارند دارا می&zwnj;باشند، و از این رو آنها مخلوقات <em>بینابینی</em> نامیده می&zwnj;شوند. به نظر می&zwnj;رسد آنها اتفاق زمان باشند، ولی آنان چنان به طور گسترده به وجود می&zwnj;آیند و آنقدر به عنوان مددکار ارزشمند هستند که ما همگی مدتهاست آنها را به عنوان یکی از رسته&zwnj;های ضروری مجموعۀ کارکرد سیاره&zwnj;ای خویش پذیرا شده&zwnj;ایم.</p>
<p style="direction:rtl">  در یورنشیا دو نوع بارز از بینابینیها عمل می&zwnj;نمایند: گروه اولیه یا ارشد، که در گذشته در روزگاران دلمیشیا به وجود آمدند، و گروه ثانویه یا جوانتر، که مبدأ آن به ایام آدم باز می&zwnj;گردد.</p>
<div class="c1">
<h4 style="direction:rtl">1- بینابینیهای اولیه</h4></div>

<p style="direction:rtl">  پیدایش بینابینیهای اولیه در یک ارتباط متقابل بی&zwnj;نظیر مادی و روحی در یورنشیا صورت پذیرفت. ما از وجود مخلوقات مشابه در کرات دیگر و در سیستمهای دیگر مطلع هستیم، ولی آنان با تکنیکهای متفاوتی به وجود آمدند.</p>
<p style="direction:rtl">  خوب است همیشه به خاطر داشته باشیم که اعطاهای پیاپی پسران خداوند در یک سیارۀ در حال تکامل در ساختار روحی عالم تغییرات مشخصی ایجاد می&zwnj;کند و گاهی اوقات کارکردهای ارتباط متقابل نیروهای روحی و مادی را در یک سیاره چنان تغییر می&zwnj;دهد، که موجب به وجود آمدن شرایطی که به راستی فهم آن مشکل است می&zwnj;شود. وضعیت اعضای مادی یکصد نفرۀ پرسنل پرنس کلیگسشیا درست نمایانگر این ارتباط متقابل بی&zwnj;نظیر می&zwnj;باشد: آنها به عنوان شهروندان فراز یابندۀ مورانشیای جروسم مخلوقاتی فوق مادی و فاقد امتیازات تولید مثل بودند. آنها به عنوان خادمان فرود یابندۀ سیاره&zwnj;ای در یورنشیا، مخلوقات مادی برخوردار از جنسیت و قادر به تولید مثل اولاد مادی بودند (همان طور که برخی از آنها بعدها چنین کردند). آنچه را که ما نمی&zwnj;توانیم به گونه&zwnj;ای رضایت&zwnj;بخش توضیح دهیم این است که چطور این یکصد نفر می&zwnj;توانستند در یک سطح فوق مادی در نقش پدر و مادر عمل نمایند، اما دقیقاً این چیزی است که اتفاق افتاد. یک رابطۀ فوق مادی (غیرجنسیِ) یک عضو مذکر و مؤنث پرسنل مادی به پدیدار شدن اولین متولدین بینابینیهای اولیه منجر گشت.</p>
<p style="direction:rtl">  بلافاصله مکشوف گردید که مخلوقی از این نوع، حد میانی بین سطوح انسانی و فرشته می&zwnj;تواند در به انجام رسانیدن امور ستاد مرکزی پرنس، حاوی خدمات ارزنده&zwnj;ای باشد، و از این رو هر زوج پرسنل مادی اجازه یافت موجود مشابهی تولید نماید. این تلاش منجر به پیدایش اولین گروه پنجاه نفرۀ مخلوقات بینابینی گردید.</p>
<p style="direction:rtl">  پس از یک سال مشاهدۀ کار این گروه بی&zwnj;نظیر، پرنس سیاره&zwnj;ای اجازۀ تولید بینابینیها را بدون محدودیت صادر نمود. تا وقتی که قدرت خلق کردن تداوم داشت، این طرح به اجرا در می&zwnj;آمد، و بدین ترتیب گروه اولیۀ 50٫000 نفره به وجود آمد.</p>
<p style="direction:rtl">  بین تولید هر بینابینی نیم سال فاصلۀ زمانی وجود داشت، و هنگامی که یک هزار تن از این موجودات برای هر زوج متولد شدند، دیگر موجود بیشتری به وجود نیامد. و در رابطه با این که چرا به دنبال پدیدار شدن هزارمین فرزند این نیرو به اتمام رسید، هیچ توضیحی وجود ندارد. هیچ میزان از آزمایشات بعد هرگز به چیزی جز شکست منجر نشد.</p>
<p style="direction:rtl">  این مخلوقات گروه اطلاعاتیِ حکومت پرنس را تشکیل می&zwnj;دادند. آنها تا دوردستها و در سطحی گسترده به گشت&zwnj;زنی پرداخته، نژادهای دنیا را مطالعه و مشاهده نموده، و خدمات گرانبهای دیگری به پرنس و پرسنل او در کار تأثیرگذاری روی جامعۀ بشری در فاصله&zwnj;ای دور از ستاد مرکزی سیاره&zwnj;ای ارائه می&zwnj;دادند.</p>
<p style="direction:rtl">  این رژیم تا روزهای مصیب&zwnj;بار شورش سیاره&zwnj;ای که کمی بیش از چهار پنجم بینابینیهای اولیه را به دام انداخت تداوم یافت. گروه وفادار به خدمت پذیرشگران ملک صادق درآمدند و تا روزگاران آدم تحت رهبری افتخاری ون عمل می&zwnj;کردند.</p>
<div class="c1">
<h4 style="direction:rtl">2- نژاد نودیها</h4></div>

<p style="direction:rtl">  در حالی که این داستان منشأ، طبیعت، و عملکرد مخلوقات بینابینی یورنشیا است، خویشاوندی بین دو نوع &mdash; اولیه و ثانویه &mdash; این را ضروری می&zwnj;سازد که داستان بینابینیهای اولیه را در این نقطه قطع کنیم تا اصل و نسب آنها را از اعضای شورشی پرسنل مادی پرنس کلیگسشیا از روزگاران شورش سیاره&zwnj;ای تا دوران آدم دنبال نمائیم. این تیرۀ ارثی بود که در روزهای نخستین باغ دوم نیمی از نیاکان رستۀ دوم مخلوقات بینابینی را فراهم نمود.</p>
<p style="direction:rtl">  اعضای فیزیکی پرسنل پرنس به منظور شرکت در طرح تولید فرزندان، مخلوقاتی جنسی ساخته شده بودند. این اولاد در بر گیرندۀ مجموعۀ کیفیتهای رستۀ ویژۀ آنان بودند که با افراد تیرۀ برگزیدۀ قبایل اندان وصلت کردند، و تمامی این کار به خاطر پیش&zwnj;بینی ظهور متعاقب آدم صورت گرفت. حاملین حیات نوع جدیدی از انسان را که در بر گیرندۀ وصلت اولاد مشترک پرسنل پرنس و اولاد اولین نسل آدم و حوا بود طراحی کرده بودند. آنها بدین ترتیب طرحی را تهیه کرده بودند که نوع جدیدی از مخلوقات سیاره&zwnj;ای را که امیدوار بودند رهبران - آموزگاران جامعۀ بشری گردند در نظر داشت. این موجودات برای حاکمیت اجتماعی طراحی شده بودند، نه حاکمیت مدنی. اما چون این پروژه تقریباً به طور کامل به انحراف کشانیده شد، ما هرگز نخواهیم دانست یورنشیا بدین ترتیب از چه آریستوکراسیِ رهبری سودمند و فرهنگ بی&zwnj;نظیری محروم گشت. زیرا هنگامی که بعدها پرسنل مادی تولید مثل نمودند، این امر بعد از شورش و بعد از این که آنان از ارتباط خویش با جریانات حیات سیستم محروم شدند، تحقق یافت.</p>
<p style="direction:rtl">  عصر بعد از شورش در یورنشیا شاهد رخدادهای غیرعادی بسیاری بود. تمدنی بزرگ &mdash; فرهنگ دلمیشیا &mdash; داشت متلاشی می&zwnj;گشت. &rdquo;در آن روزگاران نِفیلیمها (نودیها) در زمین بودند، و وقتی که این پسران خدایان با دختران انسانها وصلت نمودند و از آنان صاحب فرزند شدند، فرزندانشان &rsquo;انسانهای توانای روزگاران کهن&lsquo; بودند، &rsquo;انسانهای پرآوازه.&lsquo;&ldquo; در حالی که &rdquo;پسران خدایان&ldquo;، پرسنل و نوادگان اولیۀ آنان، به سختی توسط انسانهای تکاملی آن روزگاران دور چنین پنداشته می&zwnj;شدند؛ حتی قامت آنان توسط روایات بزرگ&zwnj;نمایی گردید. از این رو، این منشأ داستان قومیِ تقریباً جهانیِ خدایانی است که به زمین پایین آمدند و در آنجا با دختران انسانها نژادی باستانی از قهرمانان را به وجود آوردند. و تمامی این افسانه&zwnj;ها با اختلاطهای نژادی تبار آدم که بعدها در باغ دوم ظاهر شدند هر چه بیشتر مغشوش گردید.</p>
<p style="direction:rtl">  چون اعضای یکصد نفرۀ مادی پرسنل پرنس پلاسمای جرم تیره&zwnj;های اندانی بشری را حمل می&zwnj;نمودند، اگر به تولید مثل جنسی دست می&zwnj;زدند طبعاً انتظار می&zwnj;رفت اولاد آنان در مجموع شبیه فرزندان والدین دیگر اندانی باشند. اما هنگامی که شصت شورشی پرسنل، پیروان نود، عملاً به تولید مثل جنسی دست زدند، ثابت گردید فرزندان آنان تقریباً در هر زمینه از مردمان اندانی و سنگیک هر دو به مراتب برترند. این برتری غیرقابل انتظار نه فقط کیفیتهای فیزیکی و عقلانی بلکه همچنین ظرفیتهای روحی را در بر می&zwnj;گرفت.</p>
<p style="direction:rtl">  این ویژگیهای جهشی که در اولین نسل نودیها ظاهر گشت، از برخی تغییرات مشخص ناشی می&zwnj;شد که همانند ساختار و عناصر تشکیل دهندۀ شیمیاییِ متعلق به عوامل ارثی پلاسمای جرم اندانی شکل یافته بود. این تغییرات از طریق وجود مدارهای نیرومند حفظ حیات سیستم سِتانیا در بدنهای اعضای پرسنل ایجاد گشتند. این مدارهای حیات سبب می&zwnj;شدند که کروموزومهای الگوهای ویژۀ یورنشیا بیشتر از روی الگوهای خاص استاندارد سِتانیا که به تجلی مقرر شدۀ حیات نبادان تعلق دارند تجدید سازمان یابند. تکنیک این دگردیسی پلاسمای جرم از طریق عمل جریانات حیات سیستم، متفاوت از آن اسلوبهایی که مطابق آن دانشمندان یورنشیا پلاسمای جرمیِ گیاهان و حیوانات را با استفاده از اشعۀ ایکس تغییر می&zwnj;دهند نیست.</p>
<p style="direction:rtl">  بدین ترتیب مردمان نودی از درون تغییرات ویژه و غیرمنتظرۀ مشخصی به وجود آمدند که در پلاسمای حیاتی که توسط جراحان آوالان از بدنهای مساعدت کنندگان اندانی به بدنهای اعضای پرسنل مادی انتقال یافته بود به وقوع پیوست.</p>
<p style="direction:rtl">  به خاطر آورده خواهد شد که یکصد اندانی اهدا کنندۀ پلاسمای جرم به نوبۀ خود مالکان مکمل ارگانیک درخت حیات گشتند، تا بدین صورت جریانات حیات سِتانیا نیز به بدنهای آنان عطا گردد. چهل و چهار اندانی تغییر یافته که پرسنل را به ورطۀ شورش دنبال نمودند نیز در میان خودشان آمیزش کرده و کمک بزرگی به رگه&zwnj;های بهتر مردم نودی نمودند.</p>
<p style="direction:rtl">  این دو گروه 104 نفره که پلاسمای تغییر یافتۀ جرمی اندانی را حمل می&zwnj;نمودند، نیاکان نودیها، هشتمین نژادی را که در یورنشیا پدیدار گشت تشکیل می&zwnj;دهند. و این مشخصۀ جدید حیات بشری در یورنشیا نمایانگر فاز دیگری از به انجام رسانیدن طرح اولیۀ به کار گیری این سیاره به صورت یک کرۀ تعدیل حیات بود، به غیر از این که این امر یکی از رویدادهای غیرقابل پیش&zwnj;بینی بود.</p>
<p style="direction:rtl">  تیرۀ خالص نودیها نژاد برجسته&zwnj;ای بودند، اما آنان به تدریج با مردمان تکاملی زمین درآمیختند، و در مدتی نه چندان طولانی شدیداً زوال یافتند. آنها ده هزار سال پس از شورش آنقدر افول کرده بودند که طول متوسط حیاتشان تنها اندکی بیش از نژادهای تکاملی بود.</p>
<p style="direction:rtl">  وقتی که باستان شناسان اسناد لوحه&zwnj;های سفالی نوادگان آتی سومریِ نودیها را حفاری می&zwnj;کنند، فهرست پادشاهان سومری را که متعلق به چندین هزار سال پیش می&zwnj;باشند کشف می&zwnj;کنند. و همین طور که این اسناد به گذشتۀ دورتر باز می&zwnj;گردند، طول سلطنت هر پادشاه از حدود بیست و پنج یا سی سال به یکصد و پنجاه سال و بیشتر افزایش می&zwnj;یابد. این طولانی شدن سلطنت این پادشاهان قدیمی&zwnj;تر حاکی از این امر است که برخی از حاکمان پیشین نودی (نوادگان بلافصل پرسنل پرنس) از جانشینان آتی آنها طولانی&zwnj;تر می&zwnj;زیستند و همچنین نمایانگر تلاشی است که سلسلۀ پادشاهان را تا دوران دلمیشیا امتداد دهد.</p>
<p style="direction:rtl">  اسناد مربوط به این افراد کهنسال همچنین به سبب سردرگمی مربوط به ماهها و سالها به عنوان دوره&zwnj;های زمان است. این امر همچنین می&zwnj;تواند در شجره&zwnj;نامۀ ابراهیم در کتاب مقدس و در نگارشات اولیۀ چینی&zwnj;ها مشاهده گردد. سردرگمی ماه بیست و هشت روزه، یا فصل، به همراه سال بیش از سیصد و پنجاه روزه که بعدها عرضه گردید، سبب حکایات چنین عمرهای طولانی بشری است. نگارشاتی پیرامون یک مرد موجود است که نشان می&zwnj;دهد او بیش از نهصد &rdquo;سال&ldquo; زندگی کرد. این مدت نمایانگر کمتر از هفتاد سال است، و برای مدتها چنین طول عمرهایی بسیار طولانی محسوب می&zwnj;شدند و بعدها به چنین طول عمری عبارت &rdquo;شصت و ده سال&ldquo; تخصیص داده شد.</p>
<p style="direction:rtl">  احتساب زمان به صورت ماه بیست و هشت روزه تا مدتها بعد از روزگاران آدم تداوم یافت. اما در حدود هفت هزار سال پیش، هنگامی که مصریان کار اصلاح تقویم را به عهده گرفتند، آن را با دقت فراوان انجام دادند و سال 365 روزه را عرضه نمودند.</p>
<div class="c1">
<h4 style="direction:rtl">3- برج بابل</h4></div>

<p style="direction:rtl">  پس از زیر آب رفتن دلمیشیا نودیها به سوی شمال و شرق حرکت کردند و به زودی شهر جدید دیلمون را به عنوان ستاد نژادی و فرهنگی خویش بنا نهادند. و در حدود پنجاه هزار سال بعد از مرگ نود، هنگامی که اولاد پرسنل پرنس آنقدر زیاد شده بودند که نمی&zwnj;توانستند در سرزمینهای مجاور شهر جدید خویش &mdash; دیلمون &mdash; ادامۀ حیات دهند، و بعد از این که آنها در صدد این برآمدند که با قبایل اندانی و سنگیک که با مرزهای آنان همجوار بودند مزاوجت کنند، به ذهن رهبران آنان خطور کرد که باید برای حفظ اتحاد قبیله&zwnj;ای آنان کاری صورت گیرد. از این رو شورایی از قبایل فرا خوانده شد و پس از بحث و بررسی بسیار، طرح بابلُوت، یک نوادۀ نود، مورد تأیید قرار گرفت.</p>
<p style="direction:rtl">  بابلوت پیشنهاد کرد معبدی پرجلوه از ستایش نژادی در مرکز خطۀ در آن هنگام اشغال شدۀ آنان بنا شود. این معبد می&zwnj;بایست از برجی برخوردار می&zwnj;گشت که نظیر آن را دنیا هرگز ندیده بود. آن باید یک بنای یادبود برای عظمت در حال گذار آنان می&zwnj;بود. بسیاری بودند که آرزو داشتند این بنا در دیلمون برپا گردد، اما دیگران با به یاد آوردن احادیث زیر آب رفتن اولین پایتختشان، دلمیشیا، استدلال می&zwnj;کردند که چنین ساختمان باعظمتی باید در فاصلۀ امنی از مخاطرات دریا قرار گیرد.</p>
<p style="direction:rtl">  بابلوت طوری برنامه&zwnj;ریزی کرد که ساختمانهای جدید، هستۀ مرکز آیندۀ فرهنگ و تمدن نودی گردند. تدبیر وی سرانجام پذیرفته شد، و ساختن بنا مطابق طرحهای او آغاز گشت. قرار بود شهر جدید به افتخار آرشیتکت و سازندۀ برج، <em>بابلوت</em> نامیده شود. این مکان بعدها به بابلود و سرانجام به بابل شهرت یافت.</p>
<p style="direction:rtl">  اما نودیها در رابطه با طرحها و مقاصد این کار هنوز تا اندازه&zwnj;ای اختلاف عقیده داشتند. و رهبران آنان نیز در مجموع پیرامون طرحهای ساختمانی یا استفاده از بناها، پس از تکمیل آنان، توافق نداشتند. پس از چهار سال و نیم کار، مشاجرۀ بزرگی راجع به منظور و انگیزۀ برپا ساختن برج در گرفت. بحث و جدلها آنقدر تلخ گشت که کلیۀ کارها متوقف شد. حمل کنندگان خوراک اخبار مناقشه را پخش کردند، و تعداد زیادی از قبایل شروع کردند در مکان ساختمان سازی اجتماع کنند. سه نقطه نظر متفاوت به عنوان علت ساختن برج مطرح گردید:</p>

<p style="direction:rtl">  1- بزرگترین گروه، تقریباً نیمی از آنان، مایل بودند ببینند که برج به صورت یک بنای یادبودِ تاریخ و برتری نژادی نودیها ساخته شود. آنها تصور می&zwnj;کردند که این بنا باید عمارتی بزرگ و باشکوه باشد و موجب تحسین تمامی نسلهای آینده گردد.</p>
<p style="direction:rtl">  2- بزرگترین فرقۀ بعدی می&zwnj;خواست که برج برای گرامیداشت فرهنگ دیلمون طراحی شود. آنها پیش&zwnj;بینی می&zwnj;کردند که بابلوت یک مرکز بزرگ بازرگانی، هنر، و تولید می&zwnj;شود.</p>
<p style="direction:rtl">  3- کوچکترین گروه و اقلیت، بر این عقیده بودند که برپا ساختن برج فرصتی برای تقدیم کفاره برای حماقت نیاکان آنان که در شورش کلیگسشیا شرکت کرده بودند فراهم می&zwnj;سازد. آنها معتقد بودند که برج باید به پرستش پدرِ همه تخصیص داده شود، و این که کل مقصود از شهر جدید باید این باشد که جای دلمیشیا را بگیرد &mdash; به صورت مرکز فرهنگی و مذهبی برای بربریهای اطراف عمل کند.</p>

<p style="direction:rtl">  به گروه مذهبی فوراً رأی منفی داده شد. اکثریت این آموزش را که نیاکان آنان از بابت شورش مقصر بودند رد کردند؛ آنها از چنین ننگ نژادی منزجر بودند. آنها پس از فیصله دادن به یکی از سه جنبۀ مجادله و به دنبال شکست در تعیین تکلیف نمودن دوتای دیگر از طریق مباحثه، به جنگ روی آوردند. مذهبی&zwnj;ها، غیرجنگجویان، به خانه&zwnj;هایشان در جنوب گریختند، در حالی که همقطارانشان آنقدر جنگیدند تا این که تقریباً تار و مار شدند.</p>
<p style="direction:rtl">  در حدود دوازده هزار سال پیش برای برپا ساختن برج بابل تلاش دومی صورت گرفت. نژادهای مختلط آندی (نودیها و آدمیها) کار برپا ساختن یک معبد جدید را روی ویرانه&zwnj;های بنای اول به عهده گرفتند، اما بنا از استحکام مکفی برخوردار نبود و روی وزن ظاهر فریبندۀ خود واژگون گردید. این ناحیه برای مدتها به سرزمین بابل معروف بود.</p>
<div class="c1">
<h4 style="direction:rtl">4- مراکز نودی تمدن</h4></div>

<p style="direction:rtl">  پراکندگی نودیها نتیجۀ بلافصل تضادی خانمانسوز به خاطر برج بابل بود. این جنگ داخلی تعداد نودیهای اصیل&zwnj;تر را به اندازۀ زیاد کاهش داد و از بسیاری جهات مسبب شکست آنان در بنیاد نهادن تمدنی بزرگ پیش از دوران آدم بود. از این هنگام به بعد فرهنگ نودیها برای بیش از یکصد و بیست هزار سال افول یافت، تا این که با آمیختن تبار آدم ارتقا یافت. اما نودیها حتی در ایام آدم هنوز مردم توانایی بودند. بسیاری از نوادگان مختلط آنان در زمرۀ سازندگان باغ بودند، و چندین تن از سرگروههای ون نودی بودند. برخی از تواناترین مغزهایی که در میان کارکنان آدم خدمت می&zwnj;کردند از این نژاد بودند.</p>
<p style="direction:rtl">  از میان چهار مرکز بزرگ نودی سه تای آن بلافاصله پس از کشمکش بابلوت تأسیس گشتند:</p>

<p style="direction:rtl">  1- <em>نودیهای غربی یا سوری</em>. بقایای خاطره نویسان ناسیونالیست یا نژادی به سوی شمال سفر کرده و با اتحاد با اندانیها مراکز آتی نودی را در شمال غربی بین&zwnj;النهرین بنیاد نهادند. این بزرگترین گروه نودیهای در حال تفرق بود، و آنان به پدیدار شدن آتی تیره&zwnj;های آشوری بسیار کمک نمودند.</p>
<p style="direction:rtl">  2- <em>نودیهای شرقی یا ایلامی</em>. شمار زیادی از طرفداران فرهنگ و بازرگانی به سوی شرق به داخل ایلام کوچ کردند و در آنجا با قبایل مختلط سنگیک درآمیختند. ایلامیهای سی تا چهل هزار سال پیش به قدر زیادی ماهیتاً سنگیک شده بودند، گر چه آنان به حفظ تمدنی برتر نسبت به بربریهای اطراف ادامه دادند.</p>
<p style="direction:rtl">  پس از برقراری باغ دوم مرسوم بود که این اقامتگاهِ مجاور نودی به عنوان &rdquo;سرزمین نود&ldquo; مورد اشاره قرار گیرد؛ و در طول مدت طولانیِ آرامش نسبی بین این گروه نودی و تبار آدم، این دو نژاد به اندازۀ زیادی در هم ادغام شدند، زیرا هر چه بیشتر برای پسران خدا (تبار آدم) معمول گردید که با دختران انسانها (نودیها) مزاوجت کنند.</p>
<p style="direction:rtl">  3- <em>نودیهای مرکزی یا پیش سومری</em>. گروه کوچکی در دهانۀ رودخانه&zwnj;های دجله و فرات، بخش عمدۀ تمامیت نژادی خویش را حفظ نمودند. آنها برای هزاران سال به بقای خود ادامه دادند و سرانجام دودمان نودی را که با تبار آدم درآمیخت تا مردمان سومریِ ایامِ تاریخی را بنیاد نهد فراهم ساختند.</p>
<p style="direction:rtl">  و این تماماً روشن می&zwnj;سازد که چگونه سومریها به طور ناگهانی و اسرارآمیز در صحنۀ عمل در بین&zwnj;النهرین ظاهر گشتند. محققان هرگز قادر نخواهند بود این قبایل را به آغاز سومریها که منشأشان به دویست هزار سال گذشته پس از زیر آب رفتن دلمیشیا باز می&zwnj;گردد ردیابی و دنبال نمایند. بدون اثری از منشأ در نقاط دیگر دنیا، این قبایل دوران باستان با فرهنگی کاملاً رشد یافته و برتر که دارای معابد، فلزکاری، کشاورزی، حیوانات، سفالگری، نساجی، قانون تجاری، قوانین مدنی، آیین مذهبی، و یک سیستم قدیمی نوشتن بودند در افق تمدن به ناگاه پدیدار می&zwnj;شوند. آنها در آغاز عصر تاریخی مدتها بود که حروف الفبای دلمیشیا را از دست داده، و سیستم ویژۀ نوشتن را که منشأ آن به دیلمون باز می&zwnj;گردد اختیار کرده بودند. زبان سومری با آن که عملاً در دنیا از بین رفت، سامی نبود؛ آن با زبانهای موسوم به آریایی وجوه مشترک زیادی داشت.</p>
<p style="direction:rtl">  اسناد مبسوطی که از سومریها به جا مانده است، مکان یک قرارگاه قابل توجه را که در خلیج فارس در نزدیکی شهر باستانی دیلمون واقع شده بود توصیف می&zwnj;نماید. مصریان این شهر باشکوه باستانی را دیلمات می&zwnj;نامیدند، حال آن که سومریهای برآمده از نسل آتی آدم، دو شهر اول و دوم نودی را با دلمیشیا اشتباه گرفته و هر سه را دیلمون می&zwnj;نامیدند. و هم اکنون باستان شناسان این لوحه&zwnj;های باستانی سفالی سومری را که در رابطه با این بهشت زمینی سخن می&zwnj;گوید &rdquo;جایی که نخست خدایان با نمونۀ حیات متمدن و با فرهنگ، نوع بشر را برکت دادند&ldquo; پیدا نموده&zwnj;اند. و این لوحه&zwnj;ها که توصیف کنندۀ دیلمون، بهشت انسانها و خداوند، می&zwnj;باشد اکنون به گونه&zwnj;ای خاموش روی تاقچه&zwnj;های گرد گرفتۀ بسیاری از موزه&zwnj;ها قرار دارند.</p>
<p style="direction:rtl">  سومریها از عدنهای اول و دوم به خوبی مطلع بودند، اما به رغم ازدواجهای گستردۀ بین نژادی با اولاد آدم، به ساکنان باغ در شمال به صورت نژادی بیگانه می&zwnj;نگریستند. غرور سومری در فرهنگ قدیمی&zwnj;تر نودی موجب گشت که آنها این دورنماهای شکوهمند بعدی را به نفع عظمت و سنتهای بهشتی شهر دیلمون نادیده انگارند.</p>
<p style="direction:rtl">  4- <em>نودیهای شمالی و آمادانیها </em>&mdash; ونیها. این گروه پیش از کشمکش بابلوت به وجود آمد. این شمالی&zwnj;ترین نودیها، نوادگان آنهایی بودند که از رهبری نود و جانشینان وی به نفع رهبری وَن و آمادان روی برتافته بودند.</p>

<p style="direction:rtl">  برخی از یاران پیشین وَن متعاقباً در حوالی سواحل دریاچه&zwnj;ای که هنوز نام او را بر خود داراست استقرار یافتند، و روایات آنان پیرامون این محل شاخ و برگ پیدا کرد. آرارات کوه مقدس آنان گشت، و برای وَنیهای روزگاران بعد به اندازۀ زیاد همان مفهومی را دارا بود که کوه سینا برای عبرانیان داشت. ده هزار سال پیش نیاکان ونیِ آشوریها تعلیم می&zwnj;دادند که قانون اخلاقی هفت فرمان آنان توسط خدایان روی کوه آرارات به ون داده شده است. آنها قاطعانه معتقد بودند که ون و همکار وی آمادان در حالی که در بالای کوه مشغول پرستش بودند به طور زنده از سیاره برداشته شدند.</p>
<p style="direction:rtl">  کوه آرارات کوه مقدس بین&zwnj;النهرین شمالی بود، و چون بیشتر روایات شما پیرامون این ایام کهن در رابطه با داستان بابلیِ سیل به دست آمد، شگفت&zwnj;آور نیست که کوه آرارات و منطقۀ آن در داستان آتی یهودی نوح و سیل جهانی بافته شد.</p>
<p style="direction:rtl">  در حدود 35٫000 سال پیش از میلاد مسیح، آدمسان از یکی از شرقی&zwnj;ترین اسکانگاههای قدیمی وَنی دیدار نمود تا مرکز تمدن خویش را بنیاد نهد.</p>
<div class="c1">
<h4 style="direction:rtl">5- آدمسان و راتا</h4></div>

<p style="direction:rtl">  پس از توصیف نیاکان نودیِ تبار بینابینیهای ثانویه، اکنون این نوشته باید نیمۀ تبار آدمی نیاکان آنها را مورد ملاحظه قرار دهد، زیرا بینابینیهای ثانویه نیز از نوادگان آدمسان، اولین زادۀ نژاد بنفش یورنشیا، می&zwnj;باشند.</p>
<p style="direction:rtl">  آدمسان جزو آن گروه از فرزندان آدم و حوا بود که برگزیدند با پدر و مادرشان در زمین باقی بمانند. اکنون این بزرگترین پسر آدم اغلب داستان خانۀ کوهستانی آنها را در شمال از ون و آمادان شنیده بود، و مدتی پس از برقراری باغ دوم مصمم شد به جستجوی این سرزمین رویاهای جوانی&zwnj;اش بپردازد.</p>
<p style="direction:rtl">  آدمسان در این هنگام 120 سال سن داشت و پدر سی و دو تن از فرزندان تیرۀ خالص باغ اول بود. او می&zwnj;خواست با والدین خود باقی بماند و آنها را در امر ساختن باغ دوم یاری دهد، اما به سبب از دست دادن زوجه و فرزندانشان بسیار مشوش گردید، چرا که آنها به همراه آن فرزندان دیگر آدم که برگزیدند نگهبانان والامرتبه&zwnj;ها گردند همگی تصمیم گرفته بودند به ایدنشیا بروند.</p>
<p style="direction:rtl">  آدمسان مایل نبود والدین خود را در یورنشیا ترک نماید. او نسبت به گریز از سختی یا خطر بی&zwnj;میل بود، اما همنشینیهای باغ دوم را به هیچ وجه ارضا کننده نمی&zwnj;یافت. او برای پیشبرد فعالیتهای اولیۀ دفاعی و ساختمان سازی کار زیادی انجام داد اما تصمیم گرفت در اولین فرصت عازم شمال شود. و اگر چه خروج او کاملاً خوشایند بود، آدم و حوا به سبب از دست دادن بزرگترین فرزند خود بسیار محزون گشتند. آنها از این بیم داشتند که اگر بگذارند او رهسپار دنیایی غریب و متخاصم شود ممکن است دیگر باز نگردد.</p>
<p style="direction:rtl">  یک گروه بیست و هفت نفره آدمسان را در جستجوی این مردمِ رویاهای کودکیش به سوی شمال دنبال نمودند. ظرف کمی بیش از سه سال گروه آدمسان در واقع به هدف سفر ماجراجویانۀ خویش دست یافت، و او زنی شگفت&zwnj;انگیز و زیبا، بیست ساله، در بین این مردم کشف نمود که ادعا می&zwnj;کرد آخرین نوادۀ تیرۀ خالص پرسنل پرنس بود. این زن، راتا، گفت که نیاکان او همگی نوادگان دو تن از پرسنل گمراه پرنس بودند. او آخرین فرد از نژاد خود بود، و هیچ برادر یا خواهر در قید حیات نداشت. او تقریباً تصمیم گرفته بود که ازدواج نکند، و کمابیش تصمیمش را گرفته بود که بدون آخر و عاقبت بمیرد، اما آدمسانِ پرجاذبه دل او را ربود. و هنگامی که او داستان عدن را شنید، که چطور پیش&zwnj;بینیهای ون و آمادان به درستی به وقوع پیوسته بود، و همینطور که به شرح مبسوط خطای در باغ گوش فرا داد، تنها یک فکر او را احاطه نمود &mdash; با این پسر و وارث آدم ازدواج کند. و این ایده به سرعت در آدمسان بالیدن گرفت. ظرف کمی بیش از سه ماه آنها ازدواج کردند.</p>
<p style="direction:rtl">  آدمسان و راتا خانواده&zwnj;ای متشکل از شصت و هفت فرزند داشتند. آنها منشأ تیرۀ بزرگی از رهبری دنیا شدند، اما آنها کاری بیشتر انجام دادند. باید به خاطر آورد که هر دوی این موجودات در واقع ابرانسان بودند. هر فرزند چهارم که برای آنها به دنیا می&zwnj;آمد از نوع بی&zwnj;نظیری بود. او اغلب نامرئی بود. هرگز در تاریخ دنیا چنین چیزی رخ نداده بود. راتا بسیار پریشان گشت &mdash; حتی خرافاتی &mdash; اما آدمسان به خوبی از وجود بینابینیهای اولیه مطلع بود، و او به این نتیجه رسید که چیزی مشابه آن در برابر چشمانش داشت رخ می&zwnj;داد. وقتی که فرزند دوم که رفتاری غریب داشت متولد شد، او تصمیم گرفت آنها را با هم آمیزش دهد، زیرا یکی مذکر و دیگری مؤنث بود، و این مبدأ رستۀ دوم بینابینیها است. ظرف یکصد سال، پیش از آن که این پدیده متوقف گردد، تقریباً دو هزار تن از آنان به وجود آمدند.</p>
<p style="direction:rtl">  آدمسان 396 سال عمر کرد. او بارها برای دیدار پدر و مادرش مراجعت نمود. هر هفت سال او و راتا به سوی جنوب به باغ دوم سفر می&zwnj;کردند، و در این اثنا بینابینیها او را در رابطه با رفاه مردمش مطلع نگاه می&zwnj;داشتند. آنها در طول زندگی آدمسان خدمت بزرگی برای برپا ساختن یک مرکز نوین و مستقل در کرۀ زمین برای حقیقت و پارسایی به انجام رساندند.</p>
<p style="direction:rtl">  آدمسان و راتا بدین نحو این گروه مددکار اعجاب&zwnj;آور را که در طول حیات طولانی آنان در امر مساعدت در ترویج حقیقت پیشرفته و در گسترش استانداردهای بالاتر زندگی معنوی، عقلانی، و فیزیکی، با آنان دست به تلاش می&zwnj;زدند تحت فرمان خویش داشتند. و نتایج این کوشش برای بهتر ساختن دنیا هرگز به طور کامل تحت&zwnj;الشعاع مسیرهای قهقرایی متعاقب قرار نگرفت.</p>
<p style="direction:rtl">  نسل آدمسان از ایام آدمسان و راتا برای تقریباً هفت هزار سال فرهنگ بالایی را حفظ نمودند. آنها بعدها با نودیها و اندانیهای همسایه درآمیخته و همچنین در زمرۀ &rdquo;انسانهای توانمند دوران باستان&ldquo; به شمار آمدند. و برخی از پیشرفتهای آن عصر تداوم یافت تا بخش نهفته&zwnj;ای از پتانسیل فرهنگی شود که بعدها به شکل تمدن اروپایی شکوفا گردید.</p>
<p style="direction:rtl">  این مرکز تمدن در ناحیه&zwnj;ای در شرق کرانۀ جنوبی دریای خزر نزدیک کُپِت داغ واقع شده بود. در فاصلۀ کوتاهی در بالای کوهپایه&zwnj;های ترکستان آثار آنچه که زمانی ستاد مرکزی نسل آدمسان از نژاد بنفش بود وجود دارد. در این مکانهای کوهستانی، واقع در نواره&zwnj;ای باریک و حاصلخیز باستانی که در کوهپایه&zwnj;های پایین&zwnj;تر رشتۀ کُپِت قرار دارد، چهار فرهنگ مختلف به طور پیاپی در دورانهای گوناگون به وجود آمد و به ترتیب توسط چهار گروه متفاوت از نوادگان آدمسان شکوفا گشت. دومین این گروهها بود که به سمت غرب به یونان و جزایر مدیترانه مهاجرت نمود. باقیماندۀ نوادگان آدمسان به همراه تیرۀ مختلط آخرین موج آندی که از بین&zwnj;النهرین خارج می&zwnj;شدند برای ورود به اروپا به شمال و غرب مهاجرت نمودند، و آنها همچنین در زمرۀ مهاجمان آندی - آریاییِ هند به شمار آمدند.</p>
<div class="c1">
<h4 style="direction:rtl">6- بینابینیهای ثانویه</h4></div>

<p style="direction:rtl">  در حالی که بینابینیهای اولیه یک منشأ تقریباً فوق بشری داشتند، رستۀ دوم از اولاد تیرۀ خالص آدم هستند که با اولادی انسانی شده از نیاکان مشترکی که والدینشان متعلق به گروه ارشد بودند وصلت کردند.</p>
<p style="direction:rtl">  در بین فرزندان آدمسان فقط شانزده تن از اجداد ویژۀ بینابینیهای ثانویه وجود داشتند. این فرزندان استثنایی در رابطه با جنسیت به طور مساوی تقسیم شده بودند، و هر زوجی قادر بود در هر هفتاد روز از طریق یک تکنیک توأم رابطۀ جنسی و غیرجنسی یک بینابینی ثانویه تولید نماید. و چنین پدیده&zwnj;ای پیش از آن زمان در زمین هرگز ممکن نبود، و از آن هنگام نیز هرگز رخ نداده است.</p>
<p style="direction:rtl">  این شانزده فرزند (سوا از خصوصیت یگانه&zwnj;شان) همانند انسانهای فانی عالم زندگی کرده و مردند، اما اولاد آنان که به طور الکتریکی انرژی دریافت می&zwnj;کنند برای همیشه زنده هستند و در معرض محدودیتهای جسم انسانی هر قرار ندارند.</p>
<p style="direction:rtl">  هر یک از هشت زوج نهایتاً 248 بینابینی تولید کردند، و بدین ترتیب گروه اصلی ثانویه &mdash; 1984 نفر &mdash; به وجود آمدند. هشت گروه فرعی از بینابینیهای ثانویه موجودند. آنها A-B-C اولین، دومین، سومین، و غیره نام یافته&zwnj;اند. و سپس D-E-F اولین، دومین، و غیره می&zwnj;باشند.</p>
<p style="direction:rtl">  پس از خطای آدم بینابینیهای اولیه به خدمت پذیرشگران ملک صادق بازگشتند، در حالی که گروه ثانویه تا هنگام مرگ آدمسان به مرکز او الحاق یافتند. سی و سه تن از این بینابینیهای ثانویه، رؤسای سازمان آنان در هنگام مرگ آدمسان، سعی کردند تمامی این نوع را به خدمت ملک صادقها درآورند، و بدین صورت رابطه&zwnj;ای با گروه اولیه ایجاد نمایند. اما آنان پس از ناکامی در انجام این امر یاران خویش را تنها گذارده و به صورت گروهی به خدمت پذیرشگران سیاره&zwnj;ای درآمدند.</p>
<p style="direction:rtl">  پس از مرگ آدمسان باقیماندۀ بینابینیهای ثانویه تأثیری عجیب، سازمان نیافته، و مستقل در یورنشیا داشتند. از آن هنگام تا روزگاران ماکی ونتا ملک صادق آنان به صورت بی&zwnj;قاعده و سازمان نیافته به موجودیت خویش ادامه دادند. آنها بخشاً توسط این ملک صادق تحت کنترل درآمدند، اما هنوز تا روزگاران میکائیل مسیح مسبب آسیبهای بسیاری بودند. و در طول سفر موقت وی در یورنشیا آنها همگی در رابطه با سرنوشت آیندۀ خود تصمیمات نهایی را اتخاذ نموده و در آن هنگام اکثریت وفادار تحت رهبری بینابینیهای اولیه درآمدند.</p>
<div class="c1">
<h4 style="direction:rtl">7- بینابینیهای یاغی</h4></div>

<p style="direction:rtl">  در هنگام شورش لوسیفر اکثر بینابینیهای اولیه به ورطۀ گناه درغلتیدند. وقتی که تباهی شورش سیاره&zwnj;ای ارزیابی گردید، در بین زیانهای دیگر کشف گردید که از میان 50٫000 نفرِ نخستین، 40٫119 نفر به جدایی طلبی کلیگسشیا ملحق شده بودند.</p>
<p style="direction:rtl">  تعداد اولیۀ بینابینیهای ثانویه 1984 تن بود، و از این تعداد 873 تن نتوانستند خود را با حکومت میکائیل همتراز گردانند و در رابطه با صدور حکم قضاوت سیاره&zwnj;ای برای یورنشیا در روز پنطیکاست طبق مقررات زندانی شدند. هیچ کس نمی&zwnj;تواند آیندۀ این مخلوقات گمراه را پیش&zwnj;بینی نماید.</p>
<p style="direction:rtl">  هر دو گروه بینابینیهای یاغی اکنون در توقیف به سر می&zwnj;برند و منتظر صدور فتوی نهایی برای امور شورش سیستم هستند. اما آنان پیش از گشایش دورۀ کنونی سیاره&zwnj;ای کارهای عجیب بسیاری در زمین انجام دادند.</p>
<p style="direction:rtl">  این بینابینیهای بدپیمان قادر بودند تحت شرایط مشخصی خود را به چشمان انسان آشکار سازند، و خصوصاً این امر در رابطه با یاران بعلزبوب، رهبر بینابینیهای ثانویۀ مرتد، صدق می&zwnj;کرد. اما این مخلوقات بی&zwnj;نظیر نباید با برخی از کروبیان و سرافیمهای یاغی که همچنین تا هنگام مرگ و زنده شدن مسیح در زمین بودند اشتباه گرفته شوند. برخی از نویسندگان قدیمی&zwnj;تر این مخلوقات بینابینی یاغی را به عنوان ارواح اهریمنی و دیوان، و سرافیمهای مرتد را به صورت فرشتگان اهریمنی مشخص می&zwnj;کردند.</p>
<p style="direction:rtl">  در هیچ کره&zwnj;ای ارواح اهریمنی قادر نیستند هیچ ذهن انسانی را پس از زندگی یک پسر اعطایی بهشت تسخیر سازند. اما پیش از روزگاران میکائیل مسیح در یورنشیا &mdash; قبل از آمدن جهانی تنظیم کنندگان فکر و افشاندن روح استاد بر روی تمامی انسانها &mdash; این بینابینیهای یاغی در واقع قادر بودند بر اذهان برخی از انسانهای دون مایه نفوذ کرده و تا اندازه&zwnj;ای اعمال آنها را کنترل کنند. این امر کمابیش همانند کارکرد بینابینیهای وفادار صورت می&zwnj;گرفت، آنگاه که آنان در آن لحظاتی که تنظیم کننده در هنگام تماس با موجودات هوشمند فوق بشری، عملاً از شخصیت فرد جدا می&zwnj;شود، به عنوان محافظان مؤثر ارتباطیِ اذهان بشریِ گروه ذخیرۀ سرنوشت یورنشیا خدمت می&zwnj;نمایند.</p>
<p style="direction:rtl">  این دیگر استعاره نیست، وقتی که نگارشات بیان می&zwnj;دارند: &rdquo;و آنها همه جور مردم بیمار را نزد او آوردند، آنهایی که توسط ارواح پلید تسخیر شده بودند و آنهایی که دیوانه بودند.&ldquo; عیسی تفاوت بین دیوانگی و تسخیر شدن توسط ارواح خبیث را دانسته و درک می&zwnj;کرد، اگر چه این حالات در اذهان آنهایی که در روزگار و نسل او می&zwnj;زیستند بسیار اشتباه گرفته شدند.</p>
<p style="direction:rtl">  حتی پیش از پنطیکاست هیچ روح یاغی نمی&zwnj;توانست بر یک ذهن نرمال بشری چیره شود، و از آن روز حتی اذهان ضعیف انسانهای دون مایه نیز از چنین احتمالاتی فارغ هستند. امر فرضی خارج کردن ارواح خبیث از هنگام ورود روح حقیقت، به سبب در هم آمیختن اعتقاد به جن زدگی با هیستری، دیوانگی، و سستی ذهن صورت می&zwnj;گرفته است. اما صرفاً به این دلیل که اعطای میکائیل تمامی اذهان بشری را در یورنشیا از امکان تسخیر شدن توسط ارواح خبیث برای همیشه آزاد ساخته است، تصور نکنید که این امر در اعصار پیشین واقعیت نداشت.</p>
<p style="direction:rtl">  در حال حاضر تمامی گروه بینابینیهای شورشی به دستور والامرتبه&zwnj;های ایدنشیا زندانی هستند. آنها دیگر هرگز برای فتنه&zwnj;گری در این دنیا پرسه نخواهند زد. صرف نظر از حضور تنظیم کنندگان فکر، افشاندن روح حقیقت بر روی تمامی انسانها برای ابد این را برای ارواح نابکار از هر قسم یا شکل غیرممکن ساخته است که حتی به ضعیفترین اذهان بشری تعرض کنند. از هنگام روز پنطیکاست چنین چیزی همچون تحت نفوذ ارواح خبیث قرار گرفتن هرگز دوباره نمی&zwnj;تواند وجود داشته باشد.</p>
<div class="c1">
<h4 style="direction:rtl">8- بینابینیهای متحد</h4></div>

<p style="direction:rtl">  در هنگام آخرین صدور حکم قضاوت برای این دنیا، وقتی که میکائیل بقا یافتگان خفتۀ زمان را خارج نمود، مخلوقات بینابینی پشت سر باقی گذاشته شدند، به جا گذاشته شدند تا در کار روحی و نیمه روحی در سیاره مساعدت کنند. آنها اکنون به صورت یک گروه واحد عمل می&zwnj;کنند و هر دو رسته را در بر می&zwnj;گیرند، و تعداد آنان 10٫992 تن می&zwnj;باشند. در حال حاضر <em>بینابینیهای متحد یورنشیا</em> به طور متناوب تحت سرپرستی عضو ارشد هر رسته قرار دارند. این نظام از هنگام ادغام آنها در یک گروه، مدت کوتاهی پس از پنطیکاست، برقرار بوده است.</p>
<p style="direction:rtl">  اعضای رستۀ قدیمی&zwnj;تر یا اولیه به طور کلی به صورت عددی شناخته می&zwnj;شوند. به آنان اغلب نامهایی نظیر 1-2-3 اولین، 4-5-6 اولین، و غیره داده می&zwnj;شود. در یورنشیا بینابینیهای تبار آدم برای این که از نامگذاری عددیِ بینابینیهای اولیه تفکیک گردند، به صورت حرفی مشخص می&zwnj;شوند.</p>
<p style="direction:rtl">  هر دو نوع تا جایی که به تغذیه و دریافت انرژی مربوط می&zwnj;شود، موجودات غیرمادی هستند، اما در بسیاری از ویژگیهای بشری مشترکند و قادرند از فکاهی و همچنین نیایش شما لذت برده و آن را دنبال نمایند. آنها هنگامی که به انسانها الحاق داده می&zwnj;شوند، به روح کار، استراحت، و بازی بشری وارد می&zwnj;شوند. اما بینابینیها نمی&zwnj;خوابند و از نیروهای تولید مثل نیز برخوردار نیستند. از یک نظر مشخص، گروه ثانویه در امتداد خطوط مردانگی و زنانگی تفکیک می&zwnj;شوند، و اغلب از آنها با عناوین &rdquo;مرد&ldquo; و &rdquo;زن&ldquo; صحبت می&zwnj;شود. آنها اغلب به صورت چنین جفتهایی با هم کار می&zwnj;کنند.</p>
<p style="direction:rtl">  بینابینیها انسان نیستند و فرشته هم نیستند، اما بینابینیهای ثانویه طبیعتاً به انسان نزدیکترند تا به فرشته. آنها از یک جهت از نژادهای شما هستند، و از این رو در تماسشان با موجودات بشری از درک و احساس همدردی زیادی برخوردارند. آنها در کار سرافیمها برای نژادهای گوناگون نوع بشر و با آنها بسیار ارزشمند هستند، و هر دو نوع برای سرافیمهایی که برای انسانها به صورت محافظان شخصی خدمت می&zwnj;کنند ضروری هستند.</p>
<p style="direction:rtl">  بینابینیهای متحد یورنشیا برای خدمت با سرافیمهای سیاره&zwnj;ای بر طبق عطایای ذاتی و مهارتهای کسب شده در گروههای زیرین سازماندهی شده&zwnj;اند:</p>

<p style="direction:rtl">  1- <em>پیام&zwnj;آوران بینابینی</em>. این گروه از نام برخوردارند. آنها یک گروه کوچک هستند و در سرویسِ ارتباط سریع و قابل اتکای شخصی در یک کرۀ تکاملی بسیار یاری دهنده هستند.</p>
<p style="direction:rtl">  2- <em>نگهبانان سیاره&zwnj;ای</em>. بینابینیها نگهداران و نگهبانان کرات فضا هستند. آنها وظایف مهم نظاره&zwnj;گران را برای تمامی پدیده&zwnj;های بیشمار و انواع ارتباطات که برای موجودات فوق طبیعی عالم مهم هستند انجام می&zwnj;دهند. آنها از عالم نامرئی روحی سیاره پاسداری می&zwnj;کنند.</p>
<p style="direction:rtl">  3- <em>شخصیتهای ارتباطی</em>. در تماسهایی که با موجودات انسانی کرات مادی برقرار می&zwnj;شود، نظیر فردی که از طریق او این ارتباطات انتقال یافتند، همیشه مخلوقات بینابینی به کار گرفته می&zwnj;شوند. در این ارتباطات میان سطوح روحی و مادی آنها یک عامل ضروری می&zwnj;باشند.</p>
<p style="direction:rtl">  4- <em>مددکاران پیشرفت</em>. اینها مخلوقات بینابینی روحی&zwnj;تر هستند، و در میان رسته&zwnj;های گوناگون سرافیمها که در گروههای مخصوص در سیاره کار می&zwnj;کنند به عنوان دستیار تقسیم شده&zwnj;اند.</p>

<p style="direction:rtl">  بینابینیها در تواناییهای خویش برای ارتباط با سرافیمها در بالا و عموزاده&zwnj;های بشری خود در پایین بسیار فرق می&zwnj;کنند. به عنوان مثال، برای بینابینیهای اولیه به طور فزاینده&zwnj;ای مشکل است که با نیروهای مادی ارتباط مستقیم برقرار سازند. آنها به نوع موجود فرشته به طور قابل ملاحظه&zwnj; نزدیکترند و از این رو معمولاً مسئولیت کار با و خدمت به نیروهای روحی ساکن در سیاره به آنان محول می&zwnj;شود. آنها برای دیدارگران آسمانی و اقامت کنندگان موقت دانشجو به صورت همراه و راهنما عمل می&zwnj;کنند، حال آن که مخلوقات ثانویه تقریباً منحصراً به خدمت موجودات مادی عالم الحاق یافته&zwnj;اند.</p>
<p style="direction:rtl">  1111 بینابینی ثانویۀ وفادار به مأموریتهای مهمی در زمین اشتغال دارند. آنها در مقایسه با همکاران اولیۀ خویش به طور آشکار مادی هستند. آنها فقط خارج از حوزۀ دید انسان قرار دارند و از چنان گسترۀ انطباق کافی برخوردارند که می&zwnj;توانند بنا به میل خود با آنچه که انسانها &rdquo;چیزهای مادی&ldquo; می&zwnj;نامند تماس فیزیکی برقرار نمایند. این مخلوقات بی&zwnj;نظیر از نیروهای مشخص آشکاری روی چیزهای زمان و مکان برخوردارند، و جانداران عالم نیز از حیطۀ آن مستثنی نیستند.</p>
<p style="direction:rtl">  بسیاری از پدیده&zwnj;های واقعی&zwnj;تر که به فرشتگان منتسب شده&zwnj;اند توسط مخلوقات بینابینی ثانویه صورت گرفته&zwnj;اند. هنگامی که آموزگاران پیشین تعالیم عیسی توسط رهبران نادان مذهبی آن روزگار به زندان انداخته شدند، یک &rdquo;فرشتۀ&ldquo; واقعی &rdquo;خداوند&ldquo; &rdquo;شبانه درهای زندان را باز نمود و آنها را بیرون آورد.&ldquo; اما در مورد آزادی پطرس، بعد از کشته شدن یعقوب به دستور هیرودیس، این یک بینابینی ثانویه بود که کاری را که به یک فرشته نسبت داده شده است به انجام رسانید.</p>
<p style="direction:rtl">  امروزه کار اصلی آنان برقراری ارتباط شخصی میان همکاران نادیدنی آن مردان و زنانی که سپاه ذخیرۀ سرنوشت سیاره&zwnj;ای را تشکیل می&zwnj;دهند می&zwnj;باشد. کار این گروه ثانویه به همراه مساعدت توانمند برخی از سپاه اولیه بود که هماهنگی شخصیتها و شرایط ویژه&zwnj;ای را در یورنشیا فراهم آورد و سرانجام سرپرستان آسمانی سیاره&zwnj;ای را بر آن داشت که آن درخواستهایی را به عمل آورند که منجر به صدور فرامینی گشت که ارائۀ این سری از آشکار سازیهایی که این مطلب بخشی از آن است را میسر ساخت. اما باید روشن ساخت که مخلوقات بینابینی در آن اعمال رقت&zwnj;باری که تحت عنوان کلی &rdquo;احضار ارواح&ldquo; صورت می&zwnj;گیرد درگیر نیستند. بینابینیهایی که در حال حاضر در یورنشیا هستند، همگی از جایگاه افتخارآمیزی برخوردارند و به پدیدۀ موسوم به &rdquo;احضار روح&ldquo; مربوط نیستند؛ و آنها معمولاً اجازه نمی&zwnj;دهند که انسانها فعالیتهای بعضاً لازم فیزیکی یا تماسهای دیگرشان را با دنیای مادی، آنطور که توسط حواس بشری دریافت می&zwnj;شود مشاهده کنند.</p>
<div class="c1">
<h4 style="direction:rtl">9- شهروندان دائم یورنشیا</h4></div>

<p style="direction:rtl">  بینابینیها در مقایسه با فراز یابندگان تکاملی نظیر مخلوقات انسانی و گروه کثیر فرشتگان می&zwnj;توانند به صورت اولین گروه ساکنان دائمی که در انواع گوناگون کرات در سراسر جهانها یافت می&zwnj;شوند ملاحظه گردند. این شهروندان دائم در طول صعود به بهشت در نقاط مختلف مورد مواجهه قرار می&zwnj;گیرند.</p>
<p style="direction:rtl">  برخلاف رسته&zwnj;های گوناگون موجودات آسمانی که برای <em>انجام خدمت</em> به یک سیاره تخصیص یافته&zwnj;اند، بینابینیها در یک کرۀ مسکونی <em>زندگی می&zwnj;کنند</em>. سرافیمها می&zwnj;آیند و می&zwnj;روند، اما مخلوقات بینابینی باقی می&zwnj;مانند و باقی خواهند ماند، هر چند که به هر حال آنها خادمان بومی سیاره هستند، و نظامی پایدار فراهم می&zwnj;سازند که مدیریتهای متغیر گروه کثیر فرشتگان سراف را هماهنگ نموده و به هم وصل می&zwnj;کند.</p>
<p style="direction:rtl">  بینابینیها به عنوان شهروندان واقعی یورنشیا علاقه&zwnj;ای خویشاوندانه به سرنوشت این کره دارند. آنها انجمنی مصمم هستند که برای پیشرفت سیارۀ بومی خویش سرسختانه کار می&zwnj;کنند. عزم آنها با شعار رستۀ آنان نمودار است: &rdquo;آنچه را که بینابینیهای متحد به عهده می&zwnj;گیرند، بینابینیهای متحد به انجام می&zwnj;رسانند.&ldquo;</p>
<p style="direction:rtl">  اگر چه توان آنان برای پیمودن مدارهای انرژی، خروج از سیاره را برای هر بینابینی ممکن می&zwnj;سازد، آنها به طور فردی خود را متعهد ساخته&zwnj;اند که تا پیش از مرخص ساختن آنان در آینده توسط مسئولین جهان سیاره را ترک نکنند. بینابینیها تا اعصار استقرار یافتۀ نور و حیات در یک سیاره پابرجا هستند. به استثنای 1-2-3 اولین، هیچیک از مخلوقات بینابینی وفادار هرگز از یورنشیا خارج نشده است.</p>
<p style="direction:rtl">  1-2-3 اولین، کهنسال&zwnj;ترین فرد از رستۀ اولیه، مدت کوتاهی پس از پنطیکاست از وظایف فوری سیاره&zwnj;ای مرخص گردید. این بینابینی برجسته در طول روزهای مصیب&zwnj;بار شورش سیاره&zwnj;ای با عزمی راسخ در کنار ون و آمادان ایستاد، و رهبری بی&zwnj;باکانۀ وی در پایین آوردن تلفات رستۀ او کارساز بود. او پس از این که از هنگام پنطیکاست تاکنون یک بار به عنوان فرماندار کل یورنشیا عمل نموده است، اکنون به عنوان عضوی از بیست و چهار مشاور در جروسم خدمت می&zwnj;کند.</p>
<p style="direction:rtl">  بینابینیها مقید هستند که در سیاره بمانند، اما درست همان طور که انسانها با مسافرانی که از راه دور می&zwnj;آیند صحبت می&zwnj;کنند و بدین نحو پیرامون مکانهای دوردست در سیاره می&zwnj;آموزند، بینابینیها نیز با مسافران آسمانی گفتگو می&zwnj;کنند تا راجع به مکانهای دور جهان آگاهی یابند. آنها با این سیستم و جهان، حتی با اروانتان و آفرینشهای همتای آن بدینسان آشنا می&zwnj;شوند، و بدین نحو خود را برای شهروندی در سطوح بالاتر وجود آفریده شده آماده می&zwnj;سازند.</p>
<p style="direction:rtl">  در حالی که بینابینیها کاملاً رشد یافته به عالم وجود گام نهادند، و هیچ دوره&zwnj;ای از رشد و نمو را از عدم بلوغ تجربه نکردند،رشد آنان به لحاظ عقلانی و تجربی هرگز متوقف نمی&zwnj;شود. آنها همانند انسانها مخلوقات تکاملی هستند، و دارای فرهنگی می&zwnj;باشند که یک نیل تکاملی صادقانه است. در میان سپاه بینابینیهای یورنشیا اذهان بزرگ و روحهای توانمند بسیاری وجود دارد.</p>
<p style="direction:rtl">  در دیدگاه فراختر، تمدن یورنشیا محصول مشترک انسانهای یورنشیا و بینابینیهای یورنشیا است، و به رغم تفاوت کنونی میان دو سطح از فرهنگ، تفاوتی که پیش از اعصار نور و حیات جبران نخواهد شد، این امر حقیقت دارد.</p>
<p style="direction:rtl">  فرهنگ بینابینی که محصول یک شهروندی فناناپذیر سیاره&zwnj;ای است، نسبت به آن فراز و نشیبهای گذرایی که گریبانگیر تمدن بشری است تا اندازه&zwnj;ای مصون می&zwnj;باشد. نسلهای انسان فراموش می&zwnj;کنند؛ سپاه بینابینیها به خاطر می&zwnj;سپارند، و آن حافظه، گنجینۀ سنتهای کرۀ مسکونی شماست. فرهنگ یک سیاره بدین گونه در آن سیاره برای همیشه باقی می&zwnj;ماند، و در شرایط مناسب چنین خاطره&zwnj;های پر ارج رخدادهای گذشته در دسترس قرار داده می&zwnj;شوند، حتی همچون داستان زندگی و تعالیم عیسی که توسط بینابینیهای یورنشیا به عموزاده&zwnj;های آنان در جسم اهدا گردیده است.</p>
<p style="direction:rtl">  بینابینیها خادمانی چیره دست می&zwnj;باشند که آن شکاف بین امور مادی و روحی یورنشیا را که به دنبال مرگ آدم و حوا پدیدار گردید جبران می&zwnj;نمایند. آنها همچنین برادران بزرگتر شما هستند، یاران پیکار طولانی برای نیل به وضعیت پایدار نور و حیات در یورنشیا. بینابینیهای متحد یک گروه با شورش آزمایش شده&zwnj;اند، و نقش خود را در تکامل سیاره&zwnj;ای به طور مؤمنانه ایفا خواهند کرد، تا این که این کره به هدف اعصار دست یابد، تا آن روز دور که در واقع صلح در زمین حاکم می&zwnj;گردد و در حقیقت در قلوب انسانها حسن نیت جاری می&zwnj;شود.</p>
<p style="direction:rtl">  به دلیل کار ارزشمندی که توسط این بینابینیها انجام می&zwnj;شود، ما به این نتیجه رسیده&zwnj;ایم که آنها یک بخش به راستی حیاتی ساختار روحی قلمروها می&zwnj;باشند. و در جایی که شورش به امور یک سیاره آسیب نرسانده است، آنها باز حاوی کمک بزرگتری به سرافیمها می&zwnj;باشند.</p>
<p style="direction:rtl">  تمامی سازمان ارواح بالا، گروه کثیر فرشتگان و یاران بینابینی، مشتاقانه به کار پیشبرد طرح بهشت برای صعود تدریجی و نیل انسانهای تکاملی به کمال، یکی از کارهای متعالی جهان، تخصیص یافته است &mdash; طرح با عظمت بقا برای آوردن خداوند نزد انسان، از طریق نوعی مشارکت والا، و حمل انسان نزد خداوند به بالا، و سپس به خدمت ابدی و نیل ربانی &mdash; به طور همسان برای انسان و بینابینی.</p>
<p style="direction:rtl">  [عرضه شده توسط یک فرشتۀ اعظم نبادان.]</p>
</body>
</html>
