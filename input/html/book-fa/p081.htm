<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 81 - تکوین تمدن مدرن</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 81</h1>
</div>
<div class="c1">
<h3 style="direction:rtl">تکوین تمدن مدرن</h3>
</div>

<p style="direction:rtl">  به رغم فراز و نشیبهای ناشی از ناکامی در طرحهای بهبود دنیا که در مأموریتهای کلیگسشیا و آدم پیش بینی شده بودند، تکامل اساسی ارگانیکِ نوع بشر در مقیاس پیشرفت بشری و تکوین نژادی، نژادها را مداوماً به جلو سوق داد. تکامل می&zwnj;تواند به تأخیر افتد اما نمی&zwnj;تواند متوقف شود.</p>
<p style="direction:rtl">  اگر چه نفوذ نژاد بنفش از نظر عددی کمتر از حد برنامه&zwnj;ریزی شده بود، چنان پیشرفتی در تمدن ایجاد نمود که از روزگاران آدم از پیشرفت نوع بشر در سرتاسر تمامی وجود پیشین تقریباً یک میلیون سالۀ آن بسیار فراتر رفته است.</p>
<div class="c1">
<h4 style="direction:rtl">1- گهوارۀ تمدن</h4></div>

<p style="direction:rtl">  برای تقریباً سی و پنج هزار سال بعد از روزگاران آدم، گهوارۀ تمدن در جنوب غربی آسیا بود که از درۀ رود نیل به سوی شرق و اندکی به سوی شمال در آن سوی شمال عربستان، از میان بین&zwnj;النهرین، و به داخل ترکستان امتداد می&zwnj;یافت. و عامل تعیین کننده در برقراری تمدن در آن ناحیه <em>آب و هوا</em> بود.</p>
<p style="direction:rtl">  این تغییرات عظیم جوی و زمین شناسانه در شمال آفریقا و غرب آسیا بود که به مهاجرتهای اولیۀ آدمیان خاتمه داد، و به وسیلۀ دریای بسط یافتۀ مدیترانه ورود آنها را به اروپا مسدود نمود و جریان مهاجرت را در شمال و شرق به داخل ترکستان تغییر مسیر داد. تا هنگام تکمیل این ارتفاع یافتنهای زمین و تغییرات جوی مربوطه، در حدود 15٫000 سال پیش از میلاد مسیح، تمدن به یک بن&zwnj;بست جهانی رسیده بود، به غیر از مخمرهای فرهنگی و ذخایر بیولوژیک آندیها که هنوز به وسیلۀ کوهها در سمت شرق در آسیا و به وسیلۀ جنگلهای در حال گسترش در اروپا به سوی غرب احاطه شده بودند.</p>
<p style="direction:rtl">  تکامل جوی در آن هنگام کاری را کرد که تمامی تلاشهای دیگر موفق به انجام آن نشدند، و آن این بود که انسان اروپایی - آسیایی را ناچار ساخت که به منظور دست زدن به کارهای پیشرفته&zwnj;ترِ گله&zwnj;داری و کشاورزی شکار را رها سازد. تکامل ممکن است کند باشد، اما بسیار مؤثر است.</p>
<p style="direction:rtl">  چون بردگان به طور کلی به وسیلۀ کشاورزان دوران پیشین به کار گرفته می&zwnj;شدند، سابقاً شکارچی و گله&zwnj;دار هر دو به دیدۀ تحقیر به کشاورز می&zwnj;نگریستند. برای مدتهای طولانی کشت کردن زمین کاری پست محسوب می&zwnj;شد. این ایده که کار کشت زمین در اثر لعن و نفرین است از اینجا ناشی می&zwnj;شود، در حالی که این کار بزرگترین برکتها است. حتی در روزگاران قائن و هابیل، جانفشانیهای زندگی چوپانی با احترام بیشتری نسبت به هدایای کشاورزی مورد نگرش واقع می&zwnj;شد.</p>
<p style="direction:rtl">  انسان به روال معمول با گذار از عصر گله&zwnj;بانی از یک شکارچی به یک کشاورز تکامل یافت، و این امر در رابطه با آندیها نیز صحت داشت، اما بیشتر اوقات اجبار تکاملیِ ضرورت شرایط جوی موجب می&zwnj;شود تمامی قبیله&zwnj;ها مستقیماً از شکارچیان به کشاورزان موفق گذار کنند. اما این پدیدۀ گذار فوری از شکار به کشاورزی فقط در آن مناطقی که درجۀ بالایی از اختلاط نژادی با تیرۀ بنفش وجود داشت رخ داد.</p>
<p style="direction:rtl">  مردمان تکاملی (به طور مشخص چینی&zwnj;ها) از طریق مشاهدۀ روییدن تخمهایی که به طور تصادفی خیس شده بودند یا به عنوان خوراک برای مردگان در قبرها نهاده شده بودند، به زودی یاد گرفتند تخم بکارند و به کشت و زرع محصول بپردازند. اما در سرتاسر جنوب غربی آسیا، در امتداد کف حاصلخیز رودخانه&zwnj;ها و دشتهای مجاور، آندیها تکنیکهای بهبود یافتۀ کشاورزی را که از نیاکان خود به ارث برده بودند به کار می&zwnj;بردند. نیاکان آندیها کشاورزی و باغبانی را فعالیت اصلی خود در محدودۀ باغ دوم ساخته بودند.</p>
<p style="direction:rtl">  برای هزاران سال نوادگان آدم گندم و جو را که در باغ بهبود داده شده بود در سراسر کوهسارهای مرز بالایی بین&zwnj;النهرین رویانیده بودند. نوادگان آدم و آدمسان در اینجا دیدار کرده، داد و ستد نموده، و با هم معاشرت می&zwnj;کردند.</p>
<p style="direction:rtl">  این تغییرات تحمیلی در شرایط زندگی بود که موجب شد چنین بخش بزرگی از نژاد بشری در استفاده از مواد غذایی همه چیز خوار شود. و ترکیب مواد غذایی گندم، برنج، و سبزیجات با گوشت حیوانات گله نشانگر یک گام بزرگ به جلو در سلامت و بنیۀ این مردمان باستانی بود.</p>
<div class="c1">
<h4 style="direction:rtl">2- ابزار تمدن</h4></div>

<p style="direction:rtl">  رشد فرهنگ مبتنی بر به وجود آوردن ابزار تمدن است. و ابزاری که انسان در عروج خود از بدویت به کار گرفت فقط تا آن اندازه مؤثر بودند که نیروی انسان را برای انجام کارهای بالاتر آزاد می&zwnj;ساختند.</p>
<p style="direction:rtl">  شما که اکنون در بحبوحۀ صحنه&zwnj;های اخیر فرهنگ در حال شکوفایی و آغاز پیشرفت در امور اجتماعی زندگی می&zwnj;کنید، شما که در واقع قدری وقت اضافه برای <em>فکر کردن</em> پیرامون جامعه و تمدن دارید نباید این واقعیت را نادیده انگارید که نیاکان اولیۀ شما از هیچ وقت فراغتی که بتواند به ژرف اندیشی و تفکر اجتماعی اختصاص داده شود برخوردار نبودند یا این که برای آن وقت اندکی داشتند.</p>
<p style="direction:rtl">  چهار پیشرفت بزرگ اول در تمدن بشری عبارت بودند از:</p>

<p style="direction:rtl">  1- مهار آتش.</p>
<p style="direction:rtl">  2- اهلی کردن حیوانات.</p>
<p style="direction:rtl">  3- برده سازی اسرا.</p>
<p style="direction:rtl">  4- مالکیت خصوصی.</p>

<p style="direction:rtl">  در حالی که آتش، اولین اکتشاف بزرگ، سرانجام درهای دنیای علم را گشود، در این رابطه برای انسان بدوی از ارزش اندکی برخوردار بود. او از پذیرش دلایل طبیعی به عنوان تفسیر پدیده&zwnj;های عادی امتناع می&zwnj;کرد.</p>
<p style="direction:rtl">  هنگامی که از او پرسیده شد آتش از کجا آمد، داستان سادۀ اندان و سنگ چخماق به زودی جایگزین این افسانه که چگونه پرومِتئوس آن را از آسمان دزدید گردید. مردم باستان برای کلیۀ پدیده&zwnj;های طبیعی که در محدودۀ درک شخصی آنان نبود در صدد یافتن یک توجیح فوق طبیعی بر می&zwnj;آمدند، و بسیاری از مردم امروزی نیز به انجام این کار ادامه می&zwnj;دهند. قائل نشدن شخصیت برای پدیده&zwnj;های به اصطلاح طبیعی به زمانهای طولانی نیاز داشته است، و هنوز نیز به اتمام نرسیده است. اما جستجوی بی&zwnj;پرده، صادقانه، و بدون ترس برای علل حقیقی به تولد علم امروزی انجامید: آن طالع بینی را به ستاره شناسی، کیمیاگری را به علم شیمی، و سحر و جادو را به پزشکی تبدیل نمود.</p>
<p style="direction:rtl">  در عصر پیش از ماشین تنها راه انجام کار برای انسان، بدون این که خود آن را انجام دهد، استفاده از یک حیوان بود. اهلی کردن حیوانات ابزار زنده&zwnj;ای در دستان او قرار داد، و استفادۀ هوشمندانۀ آن راه را برای کشاورزی و حمل و نقل، هر دو، آماده ساخت. و بدون این حیوانات انسان نمی&zwnj;توانست از وضعیت بدوی خویش به سطوح تمدن متعاقب صعود کند.</p>
<p style="direction:rtl">  بیشتر حیواناتی که برای اهلی کردن از همه مناسبتر بودند در آسیا پیدا شدند، به ویژه در نواحی مرکزی تا جنوب غربی. یک دلیل این امر که در آن ناحیه تمدن نسبت به قسمتهای دیگر دنیا سریعتر پیش رفت این بود. بسیاری از این حیوانات پیش از آن دو بار اهلی شده بودند، و در عصر آندیها بار دیگر مجدداً اهلی شدند. اما از هنگامی که سگ در زمانهای بسیار دور پیشین توسط انسان آبی پذیرفته شد با شکارچیان باقی مانده بود.</p>
<p style="direction:rtl">  آندیهای ترکستان اولین مردمانی بودند که وسیعاً اسب را اهلی کردند، و این دلیل دیگری است که نشان می&zwnj;دهد به چه سبب فرهنگ آنها برای مدتی بسیار طولانی غالب بود. تا 5000 سال پیش از میلاد مسیح کشاورزان بین&zwnj;النهرین، ترکستان، و چین شروع به پرورش گوسفندان، بزها، گاوها، شترها، مرغان، و فیلها نموده بودند. آنها گاو نر، شتر، اسب، و یاک را به عنوان چهارپای باربر به کار می&zwnj;بردند. انسان خود روزگاری یک جاندار باربر بود. یک فرمانروای نژاد آبی روزی دارای یکصد هزار مرد در مستعمرۀ باربران خویش بود.</p>
<p style="direction:rtl">  نهادهای بردگی و مالکیت خصوصی زمین با کشاورزی آمدند. بردگی استاندارد زندگی ارباب را افزایش داد و برای فرهنگ اجتماعی مجال بیشتری فراهم نمود.</p>
<p style="direction:rtl">  انسان بدوی بردۀ طبیعت است، اما تمدن علمی به آرامی به نوع بشر آزادی فزاینده اهدا می&zwnj;کند. از طریق حیوانات، آتش، باد، آب، برق، و دیگر منابع کشف ناشدۀ انرژی، انسان خود را از ضرورت بی&zwnj;امان کار طاقت فرسا رها ساخته و مداوماً رها خواهد ساخت. صرف نظر از دشواری گذرا که در اثر اختراع پربار ماشین&zwnj;آلات ایجاد شد، آن فواید نهایی که از این اختراعات مکانیکی ناشی می&zwnj;شوند گرانبها هستند. تمدن هرگز نمی&zwnj;تواند شکوفا گردد، و حتی برقرار شود، مگر این که انسان از <em>فرصت</em> فکر کردن، برنامه&zwnj;ریزی، و پنداشت راههای جدید و بهترِ انجام کارها برخوردار باشد.</p>
<p style="direction:rtl">  انسان در ابتدا صرفاً پناهگاهش را تصاحب می&zwnj;نمود. او در زیر ستیغهای سنگی زندگی کرده یا در غارها سکونت می&zwnj;کرد. سپس او مواد طبیعی همچون چوب و سنگ را برای ایجاد کلبه&zwnj;های خانوادگی تطبیق داد. در پایان، او وارد مرحلۀ خلاق خانه&zwnj;سازی شد، و تولید آجر و سایر مواد ساختمانی را فرا گرفت.</p>
<p style="direction:rtl">  مردمان کوهسارهای ترکستان اولین مردمان نژادهای امروزی&zwnj;تر بودند که خانه&zwnj;هایشان را از چوب می&zwnj;ساختند، منازلی که به هیچ وجه از آلونکهای چوبی کوچ&zwnj;نشینان پیشتاز آمریکایی متفاوت نبودند. در سرتاسر دشتها منازل بشری از آجر و بعدها از آجرهای سوخته ساخته شده بودند.</p>
<p style="direction:rtl">  نژادهای قدیمی&zwnj;تر رودخانه نشین، کلبه&zwnj;های خود را با تیرهای بلندی که به صورت دایره&zwnj;ای شکل در زمین فرو می&zwnj;بردند می&zwnj;ساختند؛ سپس قسمتهای فوقانی از طریق وصل چهارچوب کلبه ساخته می&zwnj;شدند، و بعد این چهارچوب به طور عرضی با نِی به هم بافته می&zwnj;شد. تمامی این ابداع به یک سبد بزرگ وارونه شباهت داشت. این ساختمان سپس می&zwnj;توانست با خاک رس پوشیده شود، که بعد از خشک شدن در آفتاب یک سکونتگاه بسیار قابل استفادۀ ضد آب به وجود می&zwnj;آورد.</p>
<p style="direction:rtl">  از این کلبه&zwnj;های اولیه بود که ایدۀ متعاقبِ همه گونه سبد بافی به طور مستقل سرچشمه یافت. در میان یک گروه از طریق مشاهدۀ تأثیرات مالیدن خاک رس مرطوب بر این تیرکها ایدۀ سفالگری به وجود آمد. روال سخت کردن ظروف سفالی از طریق پختن هنگامی کشف شد که یکی از این کلبه&zwnj;های بدوی پوشیده با خاک رس به طور تصادفی سوخت. هنرهای روزگاران کهن بارها از رخدادهای اتفاقی مربوط به زندگی روزمرۀ مردمان پیشین سرچشمه یافتند. حداقل این امر در رابطه با پیشرفت تکاملی نوع بشر تا هنگام آمدن آدم تقریباً به طور کامل صادق بود.</p>
<p style="direction:rtl">  در حالی که در حدود نیم میلیون سال پیش سفالگری در ابتدا به وسیلۀ پرسنل پرنس ارائه شده بود، ساختن ظروف سفالی برای بیش از یکصد و پنجاه هزار سال عملاً متوقف شده بود. تنها نودیهای پیش سومری ساحل خلیج به ساختن ظروف سفالی ادامه دادند. هنر ساختن ظروف سفالی در طول دوران آدم تجدید شد. اشاعۀ این هنر مقارن با بسط مناطق بیابانی آفریقا، عربستان، و آسیای مرکزی بود، و با امواج متوالیِ تکنیک در حال بهبود از بین&zwnj;النهرین تا نیمکرۀ شرقی گسترش یافت.</p>
<p style="direction:rtl">  این تمدنهای عصر آندیها همیشه نمی&zwnj;توانند به وسیلۀ مراحل سفالگری یا هنرهای دیگرشان ردیابی شوند. مسیر هموارِ تکامل بشری به وسیلۀ رژیمهای دلمیشیا و عدن، هر دو، به اندازۀ بسیار زیاد پیچیده گشت. اغلب اینطور به نظر می&zwnj;رسد که گلدانها و آلات دوران بعد، از محصولات پیشین مردمان خالص&zwnj;تر آندی پست&zwnj;تر هستند.</p>
<div class="c1">
<h4 style="direction:rtl">3- شهرها، تولید، و بازرگانی</h4></div>

<p style="direction:rtl">  نابودی جوّی علفزارهای باز حاصلخیز شکار و چراگاههای ترکستان که در حدود 12٫000 سال پیش از میلاد مسیح آغاز گردید، انسانهای آن نواحی را ناچار ساخت که به اشکال جدید صنعت و تولید بدوی متوسل شوند. برخی به پرورش رمه&zwnj;های اهلی رو آوردند، دیگران کشاورز یا گرد آورندۀ مواد خوراکی که در آب به وجود آمده بود شدند، اما نوع بالاتر خرد آندی درگیری در داد و ستد و تولید را برگزید. حتی این رسم تمامی قبایل شد که خود را وقف توسعۀ یک صنعت تنها بنمایند. از درۀ رود نیل تا کوشِ هند و از رودخانۀ گنگ تا رودخانۀ زرد، کار اصلی قبایل برتر کشت و زرع خاک، با بازرگانی به عنوان یک پیشۀ جانبی گردید.</p>
<p style="direction:rtl">  افزایش داد و ستد و تولید مواد خام به صورت اقلام متنوع بازرگانی در ایجاد آن جوامع اولیه و نیمه صلح&zwnj;جو که در گسترش فرهنگ و هنرهای تمدن بسیار مؤثر بودند مستقیماً تأثیر داشت. پیش از عصر داد و ستد گستردۀ جهانی گروههای اجتماعی، قبیله&zwnj;ای &mdash; گروههای بسط یافتۀ خانوادگی &mdash; بودند. داد و ستد، انواع مختلف موجودات بشری را همنشین ساخت، و بدین ترتیب به یک باروری سریع&zwnj;تر متقابل فرهنگی کمک نمود.</p>
<p style="direction:rtl">  در حدود دوازده هزار سال پیش عصر شهرهای مستقل داشت آغاز می&zwnj;شد. و این شهرهای بدوی داد و ستد و تولید همیشه به وسیلۀ مناطق کشاورزی و پرورش احشام احاطه شده بودند. در حالی که این حقیقت دارد که صنعت به وسیلۀ ارتقاءِ استانداردهای زندگی رواج می&zwnj;یافت، شما نباید هیچ سوءِ تفاهمی پیرامون بهسازیهای زندگی اولیۀ شهری داشته باشید. نژادهای اولیه بیش از حد پاکیزه و مرتب نبودند، و در نتیجۀ انباشت صرف خاک و زباله سطح اجتماع متوسط اولیه هر بیست و پنج سال از یک تا دو فوت بالا می&zwnj;رفت. برخی از این شهرهای دوران باستان نیز بسیار سریع بر فراز زمین پیرامون سر برآوردند، زیرا کلبه&zwnj;های گِلی نپختۀ آنان عمر کوتاهی داشتند، و رسم بر این بود که اقامتگاههای جدید مستقیماً روی ویرانه&zwnj;های منازل قدیمی ساخته شوند.</p>
<p style="direction:rtl">  استفادۀ گسترده از فلزات یک ویژگی این عصرِ شهرهای اولیۀ صنعتی و بازرگانی بود. شما پیش از این یک فرهنگ مفرغی در ترکستان پیدا نموده&zwnj;اید که تاریخ آن به قبل از 9000 سال پیش از میلاد مسیح باز می&zwnj;گردد. و آندیها در همان اوان یاد گرفتند که با آهن، طلا، و مس نیز کار کنند. اما دور از مراکز پیشرفته&zwnj;تر تمدن شرایط بسیار متفاوت بودند. دوره&zwnj;های جداگانه نظیر اعصار حجر، برنز، و آهن وجود نداشتند؛ تمامی سه دوره در یک زمان در سرزمینهای متفاوت وجود داشتند.</p>
<p style="direction:rtl">  طلا اولین فلزی بود که انسان در پی یافتن آن برآمد. کار با آن آسان بود، و در ابتدا فقط به عنوان یک زیور مورد استفاده قرار می&zwnj;گرفت. سپس مس به کار گرفته شد، اما نه به طور گسترده، تا این که با قلع آمیخته گردید تا برنز سخت&zwnj;تر ساخته شود. کشف آمیختن مس و قلع برای ساختن برنز به وسیلۀ یکی از آدمسانیهای ترکستان که بر حسب تصادف معدن مس وی در کوهستان در مجاورت یک لایۀ رسوبی قلع واقع شده بود صورت گرفت.</p>
<p style="direction:rtl">  با ظهور تولید ابتدایی و صنعت آغازین، به سرعت تجارت به نیرومندترین تأثیر در گسترش تمدن با فرهنگ تبدیل شد. گشایش کانالهای بازرگانی از راه زمین و دریا مسافرت و اختلاط فرهنگها و نیز در آمیختن تمدنها را به اندازۀ زیاد تسهیل ساخت. تا 5000 سال پیش از میلاد مسیح در سرتاسر سرزمینهای متمدن و نیمه متمدن اسب به طور کلی مورد استفاده بود. این نژادهای دوران بعد نه تنها از اسب اهلی شده بلکه همچنین از انواع گوناگون دلیجانها و ارابه&zwnj;ها برخوردار بودند. در اعصار قبل، از چرخ استفاده شده بود، اما اکنون وسایل نقلیه&zwnj;ای که بسیار مجهز بودند در بازرگانی و در جنگ هر دو به صورت عمومی مورد استفاده قرار می&zwnj;گرفتند.</p>
<p style="direction:rtl">  بازرگان در حال سفر و کاوشگر سیار برای پیشبرد تمدن تاریخی بیش از تمام مجموعه تأثیرات دیگر کار انجام دادند. کشورگشاییهای نظامی، مستعمره سازی و کارهای تبلیغاتی مذهبی که به وسیلۀ مذاهب دوران بعد رواج یافتند نیز عواملی در گسترش فرهنگ بودند؛ اما اینها همگی در برابر روابط بازرگانی که به وسیلۀ هنرها و علوم به سرعت در حال توسعۀ صنعتی به طور پیوسته شتاب داده می&zwnj;شدند، نقش ثانوی داشتند.</p>
<p style="direction:rtl">  تزریق تیرۀ آدم به داخل نژادهای بشری نه تنها سرعت پیشرفت تمدن را تسریع ساخت، بلکه همچنین گرایشات آنان را در جهت ماجراجویی و اکتشاف به اندازۀ زیاد تشدید نمود، طوری که بیشتر آسیا - اروپا و شمال آفریقا توسط نوادگان به سرعت در حال ازدیادِ مختلط آندیها در مدتی کوتاه اشغال گردید.</p>
<div class="c1">
<h4 style="direction:rtl">4- نژادهای مختلط</h4></div>

<p style="direction:rtl">  همینطور که به آغاز ایام تاریخی نزدیک می&zwnj;شویم، تمامی آسیا - اروپا، شمال آفریقا، و جزایر اقیانوس آرام از نژادهای مختلط نوع بشر پوشیده می&zwnj;گردد. و این نژادهای امروزی از آمیختن و دوباره آمیختن پنج تیرۀ بنیادین بشری یورنشیا منتج شده&zwnj;اند.</p>
<p style="direction:rtl">  هر یک از نژادهای یورنشیا به وسیلۀ برخی ویژگیهای معین فیزیکی شناخته می&zwnj;شد. آدمیان و نودیها سر دراز بودند؛ اندانیها سر پهن بودند. نژادهای سنگیک سر متوسط بودند، و انسانهای زرد و آبی به سر پهنی تمایل داشتند. نژادهای آبی، هنگامی که با تیرۀ اندانی در می&zwnj;آمیختند، به طور آشکار سر پهن می&zwnj;شدند. سنگیکهای ثانویه سر متوسط تا سر دراز بودند.</p>
<p style="direction:rtl">  اگر چه این ابعاد جمجمه در کشف مبدأ نژادی قابل استفاده هستند، اسکلت در مجموع بسیار بیشتر قابل اتکا می&zwnj;باشد. در پیدایش اولیۀ نژادهای یورنشیا، در ابتدا پنج نوع بارز ساختمان اسکلت وجود داشت:</p>

<p style="direction:rtl">  1- اندانی، بومیهای یورنشیا.</p>
<p style="direction:rtl">  2- سنگیک اولیه، سرخ، زرد، و آبی.</p>
<p style="direction:rtl">  3- سنگیک ثانویه، نارنجی، سبز، و نیلی.</p>
<p style="direction:rtl">  4- نودیها، نوادگان دلمیشیاییها.</p>
<p style="direction:rtl">  5- آدمیان، نژاد بنفش.</p>

<p style="direction:rtl">   به تدریج که این پنج گروه بزرگ نژادی به طور گسترده در آمیختند، اختلاط مداوم به پوشانیدن نوع اندانی به وسیلۀ چیرگی عامل ارثی سنگیک تمایل پیدا نمود. لاپها و اسکیموها ترکیبی از نژادهای اندانی و سنگیک - آبی هستند. ساختمانهای اسکلت آنها به حفظ نوع بومی اندانی از همه نزدیکتر است. اما آدمیان و نودیها آنقدر با نژادهای دیگر مخلوط شده&zwnj;اند که فقط می&zwnj;توانند به عنوان یک نوع کلی نژاد سفید پوست شناسایی شوند.</p>
<p style="direction:rtl">  از این رو به طور کلی، به تدریج که بقایای بشری بیست هزار سال گذشته از زیر خاک بیرون آورده می&zwnj;شوند، غیرممکن خواهد بود که به طور آشکار پنج نوع اولیه از هم تفکیک گردند. مطالعۀ این ساختمانهای استخوان&zwnj;بندی نشان خواهد داد که نوع بشر اکنون به تقریباً سه طبقه تقسیم شده است:</p>

<p style="direction:rtl">  1- <em>سفید پوست</em>. آمیختۀ آندیِ تیره&zwnj;های نودی و آدمی که علاوه بر آن به وسیلۀ اختلاطهای اولیه و (قدری) ثانویۀ سنگیک و به وسیلۀ آمیزۀ قابل ملاحظه&zwnj;ای اندانی تغییر یافتند. نژادهای سفید باختر، به همراه برخی مردمان هندی و تورانی در این گروه شامل هستند. عامل پیوند دهنده در این بخش نسبت بیشتر یا کمترِ میراث آندی است.</p>
<p style="direction:rtl">  2- <em>مغولی</em>. نوع اولیۀ سنگیک، شامل نژادهای اولیۀ سرخ، زرد، و آبی. چینی&zwnj;ها و سرخ پوستان آمریکایی به این گروه تعلق دارند. در اروپا نوع مغولی به وسیلۀ اختلاط سنگیکِ ثانویه و اندانی، و باز به طور بیشتر به وسیلۀ تزریق آندی تغییر یافته است. مردم مالایا و سایر مردم اندونزی در این طبقه&zwnj;بندی قرار دارند، گر چه در صد بالایی از خون سنگیک ثانویه را دارا می&zwnj;باشند.</p>
<p style="direction:rtl">  3- <em>سیاه پوست</em>. نوع سنگیک ثانویه، که در ابتدا شامل نژادهای نارنجی، سبز، و نیلی می&zwnj;شد. این نوعی است که به بهترین صورت به وسیلۀ سیاه پوستان ترسیم می&zwnj;شود، و در آفریقا، هند، و اندونزی، هر جا که نژادهای سنگیک ثانویه استقرار دارند، یافت خواهد شد.</p>

<p style="direction:rtl">  در شمال چین آمیزۀ مشخصی از انواع سفید و مغولی وجود دارد. در خاور نزدیک سفید پوستان و سیاه پوستان در آمیخته&zwnj;اند. در هند، همچون آمریکای جنوبی، تمامی سه نوع حضور دارند. و ویژگی اسکلت سه نوعِ بقا یافته هنوز پا بر جا است و به شناسایی تبار آتی نژادهای امروزی بشری کمک می&zwnj;کند.</p>
<div class="c1">
<h4 style="direction:rtl">5- جامعۀ با فرهنگ</h4></div>

<p style="direction:rtl">  تکامل بیولوژیک و تمدن با فرهنگ ضرورتاً لازم و ملزوم نیستند؛ تکامل ارگانیک در هر عصر ممکن است حتی عیناً در حین زوال فرهنگی بدون مانع پیش رود. اما هنگامی که ادوار طولانی تاریخ بشر مورد بررسی قرار می&zwnj;گیرند، مشاهده خواهد شد که سرانجام تکامل و فرهنگ به عنوان علت و معلول به هم مربوط می&zwnj;شوند. تکامل ممکن است در فقدان فرهنگ پیش رود، اما تمدن با فرهنگ بدون یک زمینۀ مکفی از پیشرفت مقدم نژادی شکوفا نمی&zwnj;گردد. آدم و حوا هیچ هنری از تمدن را که برای پیشرفت جامعۀ بشری بیگانه باشد ارائه نکردند، اما خون نسل آدم توان ذاتی نژادها را افزایش داد و سرعت توسعۀ اقتصادی و پیشرفت صنعتی را شتاب بخشید. اعطای آدم نیروی مغزی نژادها را بهبود داد و بدین وسیله فرایندهای تکامل طبیعی را به اندازۀ زیاد تسریع نمود.</p>
<p style="direction:rtl">  نوع بشر از طریق کشاورزی، اهلی کردن حیوانات، و معماریِ بهبود یافته، از بدترین شکل تقلای بی&zwnj;وقفه برای زندگی به تدریج گریخت و برای یافتن چیزی که روند زندگی را شیرین می&zwnj;سازد شروع به کاوش نمود؛ و این آغاز تلاش برای رسیدن به استانداردهای بالاتر و پیوسته والاتر رفاه مادی بود. انسان از طریق تولید و صنعت به تدریج محتوای مسرت بخش زندگی انسانی را افزایش می&zwnj;دهد.</p>
<p style="direction:rtl">  اما جامعۀ با فرهنگ یک کلوپ بزرگ و سودمندِ حاوی امتیاز به ارث رسیده که تمامی انسانها با عضویت مجانی و مساوات کامل در آن به دنیا آیند نیست، بلکه یک انجمن ستوده و پیوسته در حال پیشروی کارگران زمین است که فقط اصالت آن زحمتکشانی را در صفوف خود می&zwnj;پذیرد که تلاش می&zwnj;کنند جهان را مکانی بهتر سازند تا فرزندان و فرزندانِ فرزندان آنها بتوانند در اعصار بعد در آن زندگی و پیشرفت کنند. و این انجمنِ تمدن ورودیۀ سنگینی را می&zwnj;طلبد، مقررات اکید و شدیدی را برقرار می&zwnj;کند، جریمه&zwnj;های سنگینی برای تمامی دگراندیشان و ناسازگاران در نظر می&zwnj;گیرد، در حالی که آزادیهای عمل شخصی یا امتیازات اندکی اهدا می&zwnj;کند، به جز امتیازاتی که امنیت افزون در برابر خطرات عادی و مخاطرات نژادی ایجاد کنند.</p>
<p style="direction:rtl">  مروادۀ اجتماعی یک شکل از بیمۀ بقا است که موجودات بشری یاد گرفته&zwnj;اند سودمند است؛ لذا بیشتر افراد مایلند آن بهای از خود گذشتگی و محدودیت آزادی شخصی را که جامعه به ازای این محافظت افزون گروهی از اعضای خود می&zwnj;طلبد بپردازند. به اختصار، مکانیسم اجتماعی کنونی، یک برنامۀ بیمۀ آزمایش و خطا است که چنین طراحی شده که درجه&zwnj;ای از اطمینان و حفاظت در برابر بازگشت به شرایط طاقت فرسا و ضد اجتماعی که تجارب اولیۀ نژاد بشری را تعیین ویژگی می&zwnj;نمود اعطا کند.</p>
<p style="direction:rtl">  بدین ترتیب جامعه به یک نظام تعاونی برای به دست آوردن آزادی مدنی از طریق نهادها، آزادی اقتصادی از طریق سرمایه و اختراع، آزادی اجتماعی از طریق فرهنگ، و رهایی از خشونت از طریق مقررات پلیسی تبدیل می&zwnj;شود.</p>
<p style="direction:rtl">  <em>قدرت درستی به وجود نمی&zwnj;آورد، اما حقوق عموماً به رسمیت شناخته شدۀ هر نسل پیاپی را اعمال می&zwnj;کند</em>. مأموریت اصلی دولت تعریف راستی و درستی، تنظیم درست و عادلانۀ اختلافات طبقاتی، و اجرای برابریِ فرصت تحت حکومت قانون است. هر حق بشر به یک وظیفۀ اجتماعی مربوط است؛ امتیاز گروهی یک مکانیسم بیمه است که به طور پیوسته طالب پرداخت کامل بهای مورد مطالبۀ خدمت گروهی است. و حقوق گروهی و نیز حقوق فردی، که شامل نظارت بر گرایش جنسی نیز می&zwnj;شود، باید مورد محافظت قرار گیرد.</p>
<p style="direction:rtl">  آزادیِ تابع مقررات گروهی، هدف مشروع تکامل اجتماعی است. آزادیِ بدون محدودیت، رویای پوچ و خیال پردازانۀ اذهان بی&zwnj;ثبات و بوالهوس بشری است.</p>
<div class="c1">
<h4 style="direction:rtl">6- حفظ تمدن</h4></div>

<p style="direction:rtl">  در حالی که تکامل بیولوژیک پیوسته به سوی بالا پیش رفته است، بیشتر تکامل فرهنگی به صورت امواج از درۀ رود فرات خارج می&zwnj;شد، که با گذشت زمان به طور متوالی تضعیف می&zwnj;گشت، تا این که سرانجام تمامی تیرۀ خالص نوادگان آدم برای غنی ساختن تمدنهای آسیا و اروپا عزیمت کردند. نژادها به طور کامل در نیامیختند، اما تمدنهای آنها تا حد قابل ملاحظه&zwnj;ای اختلاط یافتند. فرهنگ در سرتاسر دنیا به کندی گسترش یافت. و این تمدن باید حفظ شود و شکوفا گردد، زیرا امروزه هیچ منبع نوین فرهنگی وجود ندارد، هیچ مردم آندی برای جانبخشی و برانگیختن پیشرفت آهستۀ تکامل تمدن وجود ندارد.</p>
<p style="direction:rtl">  تمدنی که اکنون در یورنشیا در حال تکامل است از عوامل زیرین سرچشمه یافته و به آنها مبتنی است:</p>

<p style="direction:rtl">  1- <em>شرایط طبیعی</em>. طبیعت و دامنۀ یک تمدن مادی به میزان زیاد به وسیلۀ منابع طبیعی موجود تعیین می&zwnj;گردد. شرایط جوی، آب و هوا، و شرایط بیشمار فیزیکی، عواملی در تکامل فرهنگ هستند.</p>
<p style="direction:rtl">  در آغاز عصر آندی، در تمامی کرۀ زمین فقط دو منطقۀ گسترده و حاصلخیز باز شکار وجود داشت. یکی در آمریکای شمالی بود و از سرخپوستان پوشیده بود؛ دیگری در شمال ترکستان قرار داشت و توسط یک نژاد اندانی - زرد بخشاً اشغال شده بود. عوامل تعیین کننده در تکامل یک فرهنگ برتر در جنوب غربی آسیا، نژاد و شرایط جوّی بودند. آندیها مردمی بزرگ بودند، اما عامل حیاتی در تعیین مسیر تمدن آنها خشکی فزایندۀ ایران، ترکستان، و سین&zwnj;کیانگ بود، که آنان را <em>مجبور ساخت</em> روشهای نوین و پیشرفتۀ دستیابی معیشت را از زمینهایی که حاصلخیزی آنها در حال کاهش بود اختراع و اتخاد کنند.</p>
<p style="direction:rtl">  ترتیب قاره&zwnj;ها و سایر وضعیتهای آرایش زمین در تعیین صلح یا جنگ بسیار مؤثر هستند. مردم بسیار اندکی از یورنشیا چنین فرصت مطلوبی برای توسعۀ مداوم و فارغ از مزاحمت، آنطور که مردمان آمریکای شمالی از آن بهره&zwnj;مند بوده&zwnj;اند، تاکنون داشته&zwnj;اند. مردمان آمریکای شمالی عملاً از همه سو به وسیلۀ اقیانوسهای پهناور محافظت می&zwnj;شوند.</p>
<p style="direction:rtl">  2- <em>کالای عمده</em>. فرهنگ هرگز تحت شرایط فقر توسعه نمی&zwnj;یابد؛ آسایش برای پیشرفت تمدن ضروری است. سیرت فردیِ حاوی ارزش اخلاقی و معنوی ممکن است در فقدان ثروت مادی کسب شود، اما یک تمدن با فرهنگ فقط از آن شرایط رفاه مادی که آسایش را در ترکیب با بلند پروازی رواج می&zwnj;دهد ناشی می&zwnj;شود.</p>
<p style="direction:rtl">  در طول ادوار بدوی، زندگی در یورنشیا یک کار جدی و سنگین بود. و به منظور گریز از این تقلای بی&zwnj;وقفه و پایان ناپذیر بود که نوع بشر دائماً به حرکت به سوی آب و هوای تندرستی&zwnj;آور مناطق گرمسیری تمایل داشت. در حالی که این مناطق گرمترِ سکونت از تقلای شدید برای وجود یک گریزگاه فراهم می&zwnj;کردند، نژادها و قبایلی که بدین گونه در صدد آسایش بر می&zwnj;آمدند، آسودگی ناسزاوار خویش را برای پیشبرد تمدن به ندرت به کار می&zwnj;بردند. پیشرفت اجتماعی به گونه&zwnj;ای تغییر ناپذیر از اندیشه&zwnj;ها و طرحهای آن نژادهایی برآمده است که به وسیلۀ ممارست هوشمندانۀ خود یاد گرفته&zwnj;اند که چگونه با تلاش کمتر و روزهای کوتاه&zwnj;ترِ کار از زمین امرار معاش کنند و بدین ترتیب قادر بوده&zwnj;اند از یک حد آسایش به خوبی کسب شده و سودمند بهره&zwnj;مند گردند.</p>
<p style="direction:rtl">  3- <em>شناخت علمی</em>. جنبه&zwnj;های مادی تمدن همیشه باید منتظر جمع&zwnj;آوری اطلاعات علمی باقی بمانند. مدتها بعد از کشف تیر و کمان و به کارگیری حیوانات به مقاصد نیرویی بود که انسان آموخت چگونه باد و آب را مهار نماید، و بعد از آن بخار و برق به کار گرفته شدند. اما ابزار تمدن به آرامی بهبود یافتند. بافندگی، سفالگری، اهلی کردن حیوانات، و فلزکاری به دنبال یک دورۀ نوشتن و چاپ آمدند.</p>
<p style="direction:rtl">  دانش قدرت است. همیشه اختراع پیش از شتاب در توسعۀ فرهنگی در یک مقیاس جهانی صورت می&zwnj;پذیرد. علم و اختراع بیش از همه از دستگاه چاپ سود برد، و کنش و واکنش تمامی این فعالیتهای فرهنگی و مبتکرانه میزان پیشرفت فرهنگی را به طور فوق&zwnj;العاده شتاب بخشیده است.</p>
<p style="direction:rtl">  علم به انسان می&zwnj;آموزد با زبان جدید ریاضیات سخن گوید و افکار او را در امتداد خطوط دقیق موشکافانه پرورش می&zwnj;دهد. و همچنین دانش از طریق حذف اشتباه فلسفه را تثبیت می&zwnj;کند، ضمن این که مذهب را از طریق نابودی خرافات پالایش می&zwnj;دهد.</p>
<p style="direction:rtl">  4- <em>منابع انسانی</em>. نیروی انسانی برای گسترش تمدن ضروری است. در شرایط مساوی، مردم بیشمار بر تمدن یک نژاد کوچکتر استیلا می&zwnj;یابند. از این رو شکست در افزایش تعداد تا یک نقطۀ معین، از تحقق کامل فرجام ملی ممانعت می&zwnj;کند، اما در افزایش جمعیت نقطه&zwnj;ای فرا می&zwnj;رسد که رشد بیشتر انتحاری است. ازدیادِ تعداد فراتر از حد مطلوبِ نسبتِ نرمالِ انسان - زمین، یا به معنی کاهش استانداردهای زندگی یا گسترش فوری سرحدات زمینی به وسیلۀ نفوذ صلح&zwnj;آمیز یا به وسیلۀ تسخیر نظامی، اشغال به زور، می&zwnj;باشد.</p>
<p style="direction:rtl">  شما گاهی اوقات از ویرانگریهای جنگ شوکه می&zwnj;شوید، اما باید ضرورت به وجود آوردن تعداد کثیری از انسانها به منظور دادن فرصت مکفی برای توسعۀ اجتماعی و اخلاقی را بشناسید؛ با یک چنین زایش سیاره&zwnj;ای به زودی مشکل جدی ازدیاد جمعیت رخ می&zwnj;دهد. بیشتر کرات مسکونی کوچک هستند. یورنشیا متوسط است؛ شاید اندکی از اندازۀ معمول کوچکتر است. مطلوب&zwnj;ترین حد ثبات جمعیت ملی فرهنگ را بالا می&zwnj;برد و از جنگ پیشگیری می&zwnj;کند. و یک ملت خردمند می&zwnj;داند چه وقت رشد را متوقف سازد.</p>
<p style="direction:rtl">  اما قاره&zwnj;ای که در ذخایر طبیعی و پیشرفته&zwnj;ترین آلات مکانیکی از همه غنی&zwnj;تر است، اگر ذکاوت مردمش در حال افول باشد، پیشرفت اندکی خواهد نمود. دانش می&zwnj;تواند توسط آموزش کسب شود، اما خرد، که برای فرهنگ حقیقی ضروری است، فقط می&zwnj;تواند از طریق تجربه و توسط مردان و زنانی که ذاتاً باهوش هستند به دست آید. چنین مردمی قادرند از تجربه بیاموزند؛ آنها می&zwnj;توانند به راستی خردمند شوند.</p>
<p style="direction:rtl">  5- <em>کارایی منابع مادی</em>. این عمدتاً به خردی که در کاربرد منابع طبیعی، شناخت علمی، کالاهای عمده، و پتانسیلهای بشری نمایان است بستگی دارد. عامل اصلی در تمدن اولیه <em>نیرویی</em> بود که توسط استادان خردمند اجتماعی به کار گرفته می&zwnj;شد. تمدن عملاً به وسیلۀ هم عصران برتر انسان بدوی به وی تحمیل شد. اقلیتهای به خوبی سازمان یافته و برتر عمدتاً بر این دنیا حکومت کرده&zwnj;اند.</p>
<p style="direction:rtl">  قدرت نشانۀ درستی نیست، اما قدرت سبب آنچه که در تاریخ هست و بوده است می&zwnj;باشد. فقط اخیراً یورنشیا به آن نقطه&zwnj;ای رسیده است که جامعه مایل است در مورد اخلاقیات قدرت و درستی مباحثه کند.</p>
<p style="direction:rtl">  6- <em>کارایی زبان</em>. گسترش تمدن باید در انتظار زبان بماند. زبانهای زنده و در حال رشد گسترش اندیشه و برنامه&zwnj;ریزی متمدنانه را تضمین می&zwnj;کنند. در طول ادوار اولیه پیشرفتهای مهمی در زبان انجام پذیرفتند. امروزه نیاز زیادی برای توسعۀ بیشتر زبان شناسی به منظور تسهیل بیان اندیشۀ در حال تکامل وجود دارد.</p>
<p style="direction:rtl">  زبان در جریان ارتباطات گروهی به وجود آمد. هر گروه محلی سیستم مبادلۀ لغوی خود را به وجود آورد. زبان با عبور از ایما و اشاره، علائم، فریادها، صداهای تقلیدی، سرایش، و تأکید روی بیان حروف متعاقب الفبا تکامل یافت. زبان بزرگترین و مفیدترین ابزار فکری انسان می&zwnj;باشد، اما هرگز شکوفا نگردید تا این که گروههای اجتماعی قدری فراغت یافتند. تمایل به بازی با زبان موجب پیدایش لغات جدید &mdash; زبان خودمانی &mdash; می&zwnj;شود. اگر اکثریت زبان خودمانی را بپذیرند، در آن صورت کاربرد آن موجب گزینش آن به عنوان زبان می&zwnj;شود. منشأ لهجه&zwnj;ها به وسیلۀ زیاده&zwnj;روی در &rdquo;مکالمۀ کودکانه&ldquo; در یک گروه خانوادگی نشان داده می&zwnj;شود.</p>
<p style="direction:rtl">  تفاوتهای زبانی همواره مانع اصلی برای ترویج صلح بوده&zwnj;اند. استیلا بر لهجه&zwnj;ها باید پیش از گسترش یک فرهنگ در میان یک نژاد، در یک قاره یا در تمامی یک کره صورت یابد. یک زبان جهانی موجب ترویج صلح، تضمین فرهنگ و افزایش شادی می&zwnj;شود. حتی هنگامی که زبانهای یک کره به تعداد اندکی کاهش می&zwnj;یابند، خبرگی در اینها به وسیلۀ مردمان پیشروِ با فرهنگ در دستیابی به صلح و بهروزی در سطح دنیا به اندازۀ زیاد تأثیر می&zwnj;گذارد.</p>
<p style="direction:rtl">  در حالی که در جهت ایجاد یک زبان بین&zwnj;المللی در یورنشیا پیشرفت بسیار اندکی صورت گرفته است، از طریق برقراری مبادلۀ بین&zwnj;المللی تجاری چیز زیادی به دست آمده است. و تمامی این روابط بین&zwnj;المللی، اعم از این که به زبان، بازرگانی، هنر، علم، بازی رقابتی، یا مذهب مربوط باشند، باید شکوفا گردند.</p>
<p style="direction:rtl">  7- <em>کارایی دستگاههای مکانیکی</em>. پیشرفت تمدن مستقیماً به توسعه و در اختیار داشتن ابزار، ماشینها، و کانالهای توزیع بستگی دارد. ابزار بهبود یافته، ماشینهای نوع آورانه و کارآمد، بقای گروههای در حال هماوردی را در عرصۀ تمدن در حال پیشروی تعیین می&zwnj;سازد.</p>
<p style="direction:rtl">  در روزگاران نخستین، تنها نوع انرژی که در کشت و زرع زمین به کار گرفته می&zwnj;شد نیروی انسانی بود. این تقلای بزرگی بود که گاوان نر جانشین انسانها شوند زیرا این کار موجب بیکاری انسانها می&zwnj;گشت. اخیراً ماشینها شروع به جانشینی انسانها کرده&zwnj;اند، و هر چنین پیشرفتی به ترقی جامعه مستقیماً کمک می&zwnj;کند، زیرا نیروی انسانی را برای انجام کارهای ارزشمندتر آزاد می&zwnj;سازد.</p>
<p style="direction:rtl">  علم هدایت شده به وسیلۀ خرد می&zwnj;تواند رها کنندۀ بزرگ اجتماعی انسان شود. یک عصر مکانیکی فقط برای ملتی که سطح عقلانی آن بسیار پایین&zwnj;تر از آن باشد که بتواند به دنبال اختراع بسیار سریع انواع جدید ماشین&zwnj;آلاتِ کاهندۀ کار، به منظور تطبیق موفقیت&zwnj;آمیز با مشکلات گذرای ناشی از افت ناگهانی شغلی در ارقام بالا، آن روشهای خردمندانه و تکنیکهای درست را کشف کند، می&zwnj;تواند فاجعه&zwnj;بار باشد.</p>
<p style="direction:rtl">  8- <em>سیرت مشعل&zwnj;داران</em>. میراث اجتماعی انسان را قادر می&zwnj;سازد که روی شانه&zwnj;های کلیۀ کسانی که پیش از وی آمده&zwnj;اند و به جمع فرهنگ و دانش به هر میزانی کمک کرده&zwnj;اند بایستد. در این کارِ انتقال مشعل فرهنگی به نسل بعد، خانه همواره نهاد بنیادین خواهد بود. بعد از آن بازی و زندگی اجتماعی، و در آخر مدرسه که در یک جامعۀ پیچیده و بسیار سازمان یافته به همان اندازه ضروری است می&zwnj;آید.</p>
<p style="direction:rtl">  حشرات برای زندگی به طور کامل آموزش یافته و مجهز به دنیا می&zwnj;آیند. این در واقع یک وجود بسیار محدود و صرفاً غریزی است. کودک انسانی بدون آموزش به دنیا می&zwnj;آید؛ لذا انسان از این توانمندی برخوردار است که از طریق کنترل تعلیم و تربیت نسل جوانتر، مسیر تکاملی تمدن را به اندازۀ زیاد تغییر دهد.</p>
<p style="direction:rtl">  بزرگترین تأثیرات قرن بیستم که به پیشبرد تمدن و پیشرفت فرهنگ کمک نمودند، افزایش چشمگیر در مسافرت جهانی و بهبودهای بی&zwnj;سابقه در روشهای ارتباطات هستند. اما بهبود در آموزش با ساختارِ در حال گسترش اجتماعی هم گام نبوده است؛ قدردانی امروزه از اخلاقیات نیز در تطابق با رشد در امتداد خطوط خالص&zwnj;تر عقلانی و علمی توسعه نیافته است. و در زمینۀ رشد معنوی و حراست از نهاد خانواده، تمدن مدرن در یک سکون قرار دارد.</p>
<p style="direction:rtl">  9- <em>ایده&zwnj;آلهای نژادی</em>. ایده&zwnj;آلهای یک نسل کانالهای سرنوشت را برای نسلهای بلافصل آینده حکاکی می&zwnj;کنند. <em>کیفیت</em> مشعل&zwnj;داران جامعه پیشرفت یا عقب&zwnj;گرد تمدن را مشخص خواهد ساخت. منازل، کلیساها، و مدارس یک نسل، روند شخصیتی نسل بعد را از پیش تعیین می&zwnj;سازند. نیروی محرکۀ اخلاقی و معنویِ یک نژاد یا یک ملت سرعت فرهنگی آن تمدن را به اندازۀ زیاد تعیین می&zwnj;سازد.</p>
<p style="direction:rtl">  ایده&zwnj;آلها منبع جریان اجتماعی را بالا می&zwnj;برند. و هیچ جریانی، صرف نظر از این که چه تکنیک فشار یا کنترل جهت&zwnj;دار به کار گرفته شود، از منبع خود بالاتر نمی&zwnj;رود. نیروی محرکِ حتی مادی&zwnj;ترین جنبه&zwnj;های یک تمدن با فرهنگ در کمترین دستاوردهای مادی جامعه موجود است. هوشمندی ممکن است مکانیسم تمدن را کنترل کند، خردمندی ممکن است آن را هدایت نماید، اما آرمان&zwnj;گرایی معنوی آن انرژی است که به راستی فرهنگ بشری را از یک سطح دستیابی به سطح دیگر ارتقا داده و به جلو سوق می&zwnj;دهد.</p>
<p style="direction:rtl">  در ابتدا زندگی یک تقلا برای وجود بود؛ اکنون برای یک شاخص زندگی است؛ در آینده برای کیفیت اندیشه که هدف آتیِ زمینیِ وجود بشری است خواهد بود.</p>
<p style="direction:rtl">  10- <em>هماهنگی متخصصان</em>. تمدن به وسیلۀ تقسیم اولیۀ کار و به وسیلۀ پیامد بعدی تخصصی آن به اندازۀ فوق&zwnj;العاده زیاد پیش رفته است. تمدن اکنون به هماهنگی مؤثر متخصصان وابسته است. به تدریج که جامعه گسترش می&zwnj;یابد، یک روش نزدیک ساختن متخصصان گوناگون به یکدیگر باید یافت شود.</p>
<p style="direction:rtl">  متخصصان اجتماعی، هنری، تکنیکی، و صنعتی به افزایش ادامه خواهند داد و بر مهارت و چیره&zwnj;دستی آنها افزوده خواهد شد. و اگر شیوۀ مؤثر هماهنگی و همکاری به وجود نیاید، این تنوع توانمندی و عدم تشابه شغلی سرانجام جامعۀ بشری را تضعیف خواهد نمود و از هم فرو خواهد پاشید. اما هوشی که قادر به چنین نوع&zwnj;آوری و چنین تخصصی باشد باید کاملاً شایسته باشد که روشهای مکفی کنترل و تعدیل برای تمامی مشکلاتی را که از رشد سریع اختراع و سرعت شتاب یافتۀ گسترش فرهنگی ناشی می&zwnj;شود ابداع نماید.</p>
<p style="direction:rtl">  11- <em>تدابیر یافتن جا</em>. عصر بعدیِ توسعۀ اجتماعی در یک همکاری بهتر و مؤثرتر و هماهنگی تخصصیِ پیوسته در حال افزایش و گسترش تجسم خواهد یافت. و به تدریج که کار بیشتر و بیشتر تنوع می&zwnj;یابد، تکنیکی برای هدایت افراد به کار مناسب باید ابداع شود. ماشین&zwnj;آلات تنها علت برای بیکاری در میان مردمان متمدن یورنشیا نیستند. پیچیدگی اقتصادی و افزایش مداوم تخصص&zwnj;گرایی صنعتی و حرفه&zwnj;ای به مشکلات کاریابی می&zwnj;افزاید.</p>
<p style="direction:rtl">  آموزش انسانها برای کار کافی نیست؛ در یک جامعۀ پیچیده همچنین باید روشهای مؤثر یافتن جا فراهم شود. پیش از آموزش شهروندان در تکنیکهای بسیار تخصصی امرار معاش، آنها باید در یک روش یا روشهای بیشتر کارهای عادی، حرفه&zwnj;ها یا مشاغلی که در هنگام بیکاری موقتی در رشتۀ تخصصی&zwnj;شان می&zwnj;توانند به کار گرفته شوند آموزش داده شوند. هیچ تمدنی نمی&zwnj;تواند با پناه دادن طولانی مدت به طبقات بزرگ بیکار بقا یابد. در طول زمان، حتی بهترین شهروندان با پذیرش حمایت از خزانۀ عمومی غیرعادی و درمانده می&zwnj;شوند. حتی اعانۀ خصوصی هنگامی که برای مدتی طولانی به شهروندان توانمند داده می&zwnj;شود مخرب می&zwnj;شود.</p>

<p style="direction:rtl">  چنین جامعۀ بسیار متخصصی رسوم دیرین کمونی و فئودالی مردمان دوران باستان را با مهربانی پذیرا نمی&zwnj;شود. درست است، بسیاری از خدمات عادی می&zwnj;توانند به طور قابل قبول و سودمند اجتماعی شوند، اما موجودات بشری بسیار آموزش یافته و فوق متخصص می&zwnj;توانند به بهترین نحو از طریق یک تکنیک همکاری هوشمندانه تحت مدیریت قرار گیرند. هماهنگیِ مدرن شده و نظارت برادرانه نسبت به روشهای کهنه&zwnj;تر و بدوی&zwnj;تر کمونیسم یا نهادهای استبدادیِ مقرراتیِ مبتنی بر زور همکاری طولانی مدت&zwnj;تری بار خواهند آورد.</p>
<p style="direction:rtl">  12- <em>میل به همکاری</em>. یکی از موانع بزرگ پیشرفت جامعۀ بشری، تضاد بین منافع و سعادت گروههای بزرگتر و اجتماعی&zwnj;تر بشری و اجتماعات کوچکتر و متفاوت اندیشِ غیراجتماعیِ نوع بشر، که باید افراد مجردِ ضد اجتماعی اندیش را نیز به آن اضافه نمود، می&zwnj;باشد.</p>
<p style="direction:rtl">  هیچ تمدن ملی برای مدتی طولانی دوام نمی&zwnj;آورد مگر این که روشهای آموزشی و ایده&zwnj;آلهای مذهبی آن الهام بخش یک نوعِ والای میهن دوستی هوشمند و فداکاری ملی باشد. بدون این گونه از میهن دوستی هوشمند و همبستگی فرهنگی، تمامی ملتها در نتیجۀ حسادتهای ولایتی و منافع شخصی محلی به تلاشی تمایل می&zwnj;یابند.</p>
<p style="direction:rtl">  حفظ تمدن در سطح دنیا به موجودات بشری که یاد می&zwnj;گیرند چگونه در صلح و برادری با یکدیگر زندگی کنند بستگی دارد. بدون هماهنگی مؤثر، تمدن صنعتی به وسیلۀ خطرات فوق تخصصی شدن، یعنی یکنواختی، تنگ نظری، و تمایل به پروردن بی&zwnj;اعتمادی و حسادت، در معرض مخاطره قرار می&zwnj;گیرد.</p>
<p style="direction:rtl">  13- <em>رهبری کارا و خردمندانه</em>. در تمدن، چیز زیاد، بسیار زیاد، به یک روح پرشور و مؤثر مسئولیت&zwnj;پذیر بستگی دارد. در بلند کردن یک بار سنگین، ده انسان از ارزش کمتری نسبت به یک فرد برخوردارند، مگر این که همگی با هم به طور همزمان بار را بلند کنند. و چنین کار تیمی &mdash; همکاری اجتماعی &mdash; به رهبری بستگی دارد. تمدنهای با فرهنگ گذشته و حال مبتنی بر همکاری هوشمندانۀ شهروندان با رهبران خردمند و مترقی بوده&zwnj;اند، و تا آن هنگام که انسان به سطوح بالاتر تکامل یابد، تمدن مداوماً به رهبری خردمند و قاطع متکی خواهد بود.</p>
<p style="direction:rtl">  تمدنهای والا از ارتباط خردمندانۀ ثروت مادی، بزرگی عقلانی، ارزش اخلاقی، زیرکی اجتماعی، و بینش کیهانی متولد شده&zwnj;اند.</p>
<p style="direction:rtl">  14- <em>تغییرات اجتماعی</em>. جامعه یک نهاد الهی نیست؛ آن یک پدیدۀ تکامل تدریجی است؛ و تمدن در حال پیشرفت هنگامی که رهبرانش در ایجاد آن تغییرات در سازمان اجتماعی که در همگامی با توسعه&zwnj;های علمی زمان ضروری هستند کند می&zwnj;باشند همیشه به تأخیر می&zwnj;افتد. در ازای تمامی اینها، چیزها نباید به صرف کهنه بودن مورد نفرت واقع شوند، و یک ایده نیز نباید به صرف نوظهور و جدید بودن بدون قید و شرط پذیرفته شود.</p>
<p style="direction:rtl">  انسان باید از آزمودن مکانیسمهای جامعه هراس نداشته باشد. اما این ماجراها در تنظیم فرهنگی همیشه باید به وسیلۀ آنهایی که به طور کامل با تاریخ تکامل اجتماعی آشنایی دارند کنترل شوند؛ و این نوآوران همیشه باید توسط خرد آنهایی که در حیطۀ آزمایشِ مورد تفکر واقع شدۀ اجتماعی یا اقتصادی تجربۀ عملی داشته&zwnj;اند اندرز داده شوند. <em>نباید به هیچ تغییر عظیم اجتماعی یا اقتصادی به طور ناگهانی دست ز</em>د. برای تمامی انواع تنظیمات بشری &mdash; فیزیکی، اجتماعی، یا اقتصادی &mdash; زمان ضروری است. فقط تنظیمات اخلاقی و معنوی می&zwnj;توانند با عجله صورت گیرند، و حتی اینها نیز برای به ثمر رسیدن کامل پیامدهای مادی و اجتماعی&zwnj;شان به گذشت زمان نیاز دارند. هنگامی که تمدن از یک سطح به سطح دیگر در حال گذار است، در طول ایام بحرانی، ایده&zwnj;آلهای نژادی پشتیبان اصلی و دلگرم کننده هستند.</p>
<p style="direction:rtl">  15- <em>پیشگیری از فروپاشی دوران گذار</em>. جامعه نتیجۀ آزمایش و خطا در طول اعصار پی در پی است. جامعه آن چیزی است که از تنظیمات و باز تنظیمات انتخابی در مراحل متوالی صعود طولانی مدت نوع بشر از سطوح حیوانی به سطوح بشریِ وضعیت سیاره&zwnj;ای بقا یافته است. خطر بزرگ برای هر تمدن &mdash; در هر لحظه &mdash; تهدید فروپاشی در طول زمان گذار از روشهای تثبیت شدۀ گذشته به آن شیوه&zwnj;های نوین و بهتر، اما ناآزمودۀ آینده می&zwnj;باشد.</p>
<p style="direction:rtl">  رهبری برای پیشرفت حیاتی است. خرد، بینش، و آینده&zwnj;نگری برای تداوم ملتها ضروری هستند. تمدن در واقع هیچگاه مورد مخاطره قرار نمی&zwnj;گیرد مگر این که رهبریِ توانا شروع به زایل شدن کند. و کمیت چنین رهبری خردمند هرگز از یک درصد از جمعیت فراتر نرفته است.</p>

<p style="direction:rtl">  و به وسیلۀ این پله&zwnj;ها در نردبان تکاملی بود که تمدن به آن جایگاهی صعود کرد که آن تأثیرات نیرومند که در فرهنگ به سرعت در حال گسترش قرن بیستم به اوج رسیده است می&zwnj;توانست آغاز گردد. و انسان فقط به وسیلۀ پیروی از این عوامل حیاتی می&zwnj;تواند امید داشته باشد تمدنهای امروزی خود را حفظ نماید، ضمن این که توسعۀ مداوم و بقای قطعی آنها را تأمین می&zwnj;کند.</p>
<p style="direction:rtl">  این چکیدۀ تقلای طولانی طولانی مردمان کرۀ زمین برای برقراری تمدن از هنگام روزگار آدم است. فرهنگ امروز نتیجۀ نهایی این تکامل پرتکاپو است. پیش از کشف چاپ، پیشرفت نسبتاً کند بود، زیرا یک نسل نمی&zwnj;توانست از دستاوردهای پیشینیان خویش چنان به سرعت بهره&zwnj;مند گردد. اما اکنون جامعۀ بشری تحت نیروی شتاب فزایندۀ انباشته شدۀ تمامی اعصاری که تمدن طی آنها تقلا کرده است، به سوی جلو حرکت می&zwnj;کند.</p>
<p style="direction:rtl">  [مسئولیت این مقاله به عهدۀ یک فرشتۀ اعظم نِبادان است.]</p>
</body>
</html>
