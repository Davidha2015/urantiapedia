<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 85 - منشأ پرستش</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 85</h1>
</div>
<div class="c1">
<h3 style="direction:rtl">منشأ پرستش</h3>
</div>

<p style="direction:rtl">  مذهب بدوی جدا از پیوندهای اخلاقی و سوا از کلیۀ تأثیرات روحی، یک منشأ بیولوژیک، یک توسعۀ طبیعی تکاملی داشت. حیوانات بالاتر ترس دارند اما توهم ندارند، و از این رو هیچ مذهبی ندارند. انسان مذاهب بدوی خود را به دلیل ترسهایش و از طریق توهماتش به وجود می&zwnj;آوَرَد.</p>
<p style="direction:rtl">  در تکامل نوع بشر، مدتها پیش از آن که ذهن انسان قادر به تدوین مفاهیم پیچیده&zwnj;تر زندگی، اکنون و در آینده، باشد که درخور مذهب نامیده شدن باشند، پرستش در تجلیهای بدوی آن ظاهر می&zwnj;شود. طبیعت مذهب اولیه کاملاً عقلانی بود و تماماً مبتنی بر شرایط همنشینانه بود. چیزهای پرستشی مجموعاً الهامگرانه بودند. آنها شامل چیزهای مربوط به طبیعت می&zwnj;شدند که قابل دسترسی بودند، و یا در تجربۀ عادی یورنشیاییهای ساده ذهن بدوی بزرگ جلوه می&zwnj;نمودند.</p>
<p style="direction:rtl">  هنگامی که به یکباره مذهب فراتر از پرستش طبیعت تکامل یافت، ریشه&zwnj;هایی از مبدأ روحی به دست آورد، اما با این وجود همیشه تحت تأثیر محیط اجتماعی قرار می&zwnj;گرفت. همینطور که پرستش طبیعت توسعه یافت، انسان تصور نمود که بخشی از کار در دنیای فوق فانی انجام می&zwnj;شود؛ برای دریاچه&zwnj;ها، درختان، آبشارها، باران، و صدها پدیدۀ عادی زمینی دیگر روحهای طبیعت وجود داشتند.</p>
<p style="direction:rtl">  طی دورانهای گوناگون انسان فانی هر چیز را در روی زمین پرستش کرده است، حتی خودش. او همچنین تقریباً هر چیز قابل تصور را در آسمان و زیر سطح زمین پرستیده است. انسان بدوی از تمامی نمودهای قدرت می&zwnj;ترسید؛ او هر پدیدۀ طبیعی را که نمی&zwnj;توانست بفهمد می&zwnj;پرستید. مشاهدۀ نیروهای پرتوان طبیعی نظیر طوفانها، سیلها، زمین لرزه&zwnj;ها، ریزش کوهها، آتشفشانها، آتش، حرارت، و سرما ذهن در حال توسعۀ انسان را به اندازۀ زیاد تحت تأثیر قرار می&zwnj;داد. چیزهای غیرقابل توضیح زندگی هنوز &rdquo;اعمال خداوند&ldquo; و &rdquo;مشیت اسرارآمیز الهی&ldquo; نامیده می&zwnj;شوند.</p>
<div class="c1">
<h4 style="direction:rtl">1- پرستش سنگها و تپه&zwnj;ها</h4></div>

<p style="direction:rtl">  اولین چیزی که توسط انسان در حال تکامل مورد پرستش قرار گرفت یک سنگ بود. امروزه مردم کاتریِ جنوب هند هنوز یک سنگ را می&zwnj;پرستند، همانطور که قبایل متعدد در شمال هند چنین می&zwnj;کنند. یعقوب روی یک سنگ خوابید زیرا آن را مقدس می&zwnj;پنداشت؛ او حتی آن را مسح کرد. راحیل تعدادی از سنگهای مقدس را در چادر خویش پنهان نمود.</p>
<p style="direction:rtl">  در ابتدا سنگها به واسطۀ طریقی که روی سطح یک کشتزار یا چراگاه به طور بسیار ناگهانی ظاهر می&zwnj;شدند انسان اولیه را به صورت یک چیز غیرطبیعی متأثر می&zwnj;ساختند. انسانها نتوانستند فرسایش یا نتایج وارونه شدن خاک را به حساب آورند. سنگها همچنین به دلیل شباهت مکررشان به حیوانات مردمان اولیه را به اندازۀ زیاد تحت تأثیر قرار می&zwnj;دادند. توجه انسان متمدن به اشکال متعدد سنگی در کوههایی که به صورت حیوانات و حتی انسانها شباهت بسیار زیاد دارند جلب می&zwnj;شود. اما ژرف&zwnj;ترین تأثیر از طریق شهاب سنگهایی اعمال می&zwnj;شدند که انسانهای بدوی مشاهده می&zwnj;کردند با شعله&zwnj;ای مهیب از میان اتمسفر شتابان حرکت می&zwnj;کنند. شهاب برای انسان اولیه اعجاب&zwnj;انگیز بود، و او به آسانی باور می&zwnj;داشت که این انوار فروزان نشانگر عبور یک روح در مسیر حرکتش به زمین است. عجیب نیست که انسانها به پرستش چنین پدیده&zwnj;هایی کشانیده می&zwnj;شدند، به ویژه هنگامی که متعاقباً شهابها را کشف نمودند. و این به تقدیس بیشتر برای تمامی سنگهای دیگر راه برد. در بنگال بسیاری شهاب سنگی را می&zwnj;پرستند که در سال 1880 بعد از میلاد مسیح به زمین سقوط کرد.</p>
<p style="direction:rtl">  تمامی قبایل و طایفه&zwnj;های دوران باستان سنگهای مقدس خویش را داشتند، و بیشتر مردمان امروزی برای انواع مشخص سنگها &mdash; جواهراتشان &mdash; درجه&zwnj;ای از ستایش را نشان می&zwnj;دهند. گروهی متشکل از پنج سنگ در هند مورد تکریم واقع می&zwnj;شدند؛ این در یونان خوشه&zwnj;ای از سی سنگ بود؛ در میان انسانهای سرخ این معمولاً دایره&zwnj;ای از سنگها بود. رومیها هنگامی که به ژوپیتر متوسل می&zwnj;شدند همیشه سنگی را به هوا پرتاب می&zwnj;کردند. در هند حتی تا امروز یک سنگ می&zwnj;تواند به عنوان شاهد مورد استفاده قرار گیرد. در برخی سرزمینها یک سنگ ممکن است به عنوان یک نیروی جادویی قانون به کار گرفته شود و به واسطۀ اعتبارش یک متخلف می&zwnj;تواند با زور به دادگاه برده شود. اما انسانهای ساده همیشه الوهیت را با یک شی مراسم پرستشی تعیین هویت نمی&zwnj;کنند. چنین بت&zwnj;واره&zwnj;هایی بسیاری از اوقات سمبلهای صرفِ چیز واقعی پرستشی هستند.</p>
<p style="direction:rtl">  انسانهای دوران باستان توجه ویژه&zwnj;ای به سوراخ سنگها داشتند. پنداشته می&zwnj;شد که چنین سنگهای روزنه&zwnj;داری در درمان بیماریها فوق&zwnj;العاده مؤثرند. گوشها را برای حمل سنگ سوراخ نمی&zwnj;کردند، بلکه در آنها سنگ گذارده می&zwnj;شد تا سوراخ گوشها را باز نگاه دارند. حتی در ایام امروز اشخاص خرافی سکه&zwnj;ها را سوراخ می&zwnj;کنند. در آفریقا بومیان به خاطر بتهای سنگی خود هیاهوی زیادی راه می&zwnj;اندازند. در واقع در میان تمامی قبایل و مردمان عقب افتاده سنگها هنوز به طور خرافی مقدس شمرده می&zwnj;شوند. پرستش سنگ حتی اکنون در دنیا رایج است. سنگ قبر یک سمبل به جا مانده از تصاویر و بتهایی است که در ارتباط با اعتقاد به اشباح و ارواح همنوعان فوت کرده در سنگ حکاکی می&zwnj;شدند.</p>
<p style="direction:rtl">  پرستش تپه به دنبال پرستش سنگ آمد، و اولین تپه&zwnj;هایی که مورد تقدیس قرار گرفتند اشکال سنگی بزرگ بودند. به زودی این اعتقاد مرسوم گشت که خدایان ساکن کوهها هستند، لذا زمینهای مرتفع به این دلیل اضافه پرستیده می&zwnj;شدند. با گذشت زمان برخی کوهها به برخی خدایان مربوط شدند و از این رو مقدس شمرده می&zwnj;شدند. بومیان نادان و خرافی باور داشتند که غارها، به سرزمین مردگان راه می&zwnj;برند، با ارواح شرور و دیوهایش، و به عکس کوهها با مفاهیم بعداً تکوین یافتۀ ارواح خوب و خدایان تعیین هویت می&zwnj;شدند.</p>
<div class="c1">
<h4 style="direction:rtl">2- پرستش گیاهان و درختان</h4></div>

<p style="direction:rtl">  گیاهان به دلیل شهدهای مخدری که از آنها گرفته می&zwnj;شد در ابتدا مورد ترس و سپس مورد پرستش واقع شدند. انسان بدوی باور داشت که تخدیر کردن فرد را الهی می&zwnj;سازد. اینطور پنداشته می&zwnj;شد که چیزی غیرعادی و مقدس پیرامون چنین تجربه&zwnj;ای وجود دارد. حتی در دوران امروز الکل همچون &rdquo;ارواح&ldquo; شناخته می&zwnj;شود.</p>
<p style="direction:rtl">  انسان اولیه به دانۀ سبز شده با ترس و هراس خرافی می&zwnj;نگریست. پولس رسول اولین فردی نبود که از دانۀ سبز شده درسهای عمیق معنوی بگیرد و اعتقادات مذهبی را مبتنی بر آن سازد.</p>
<p style="direction:rtl">  فرقه&zwnj;های درخت پرست در زمرۀ قدیمی&zwnj;ترین گروههای مذهبی هستند. تمامی ازدواجهای اولیه زیر درختان برگزار می&zwnj;شدند، و هنگامی که زنان بچه می&zwnj;خواستند، گاهی اوقات در حالی که با عاطفۀ زیاد یک درخت تنومند بلوط را در جنگل در آغوش گرفته بودند پیدا می&zwnj;شدند. بسیاری از گیاهان و درختان به دلیل نیروهای واقعی یا متصور دارویی&zwnj;شان مورد حرمت واقع می&zwnj;شدند. انسان بدوی باور داشت که تمامی تأثیرات شیمیایی به سبب فعالیت مستقیم نیروهای فوق طبیعی می&zwnj;باشند.</p>
<p style="direction:rtl">  ایده&zwnj;های مربوط به ارواح درخت در میان قبایل و نژادهای مختلف به اندازۀ زیاد فرق می&zwnj;کردند. برخی درختان توسط ارواح مهربان مورد سکونت واقع می&zwnj;شدند؛ درختان دیگر ارواح فریبکار و بی&zwnj;رحم را منزل می&zwnj;دادند. فنلاندیها اعتقاد داشتند که بیشتر درختان توسط ارواح مهربان اشغال شده&zwnj;اند. مردم سوئیس مدتها به درختان اعتماد نداشتند و اعتقاد داشتند که آنها در بر گیرندۀ ارواح مکار می&zwnj;باشند. ساکنان هند و شرق روسیه ارواح درختان را بی&zwnj;رحم می&zwnj;پندارند. مردم پاتاگونیا هنوز درختان را می&zwnj;پرستند، همانطور که سامیهای اولیه چنین می&zwnj;کردند. مدتها بعد از این که عبرانیان از پرستش درختان دست کشیدند، به ستایش خدایان گوناگون خود در بیشه&zwnj;زارها ادامه دادند. روزگاری فرقۀ <em>درخت حیات</em> به جز در چین در سرتاسر دنیا وجود داشت.</p>
<p style="direction:rtl">  این اعتقاد که آب یا فلزات گرانبهای زیر سطح زمین می&zwnj;توانند توسط یک تیر چوبی آب یاب و فلز یاب کشف شوند، یادگاری از فرقه&zwnj;های باستانی درخت می&zwnj;باشد. تیرِ مِی، درخت کریسمس، و کار خرافی ضربه زدن به چوب، برخی از رسوم باستانی پرستش درخت و فرقه&zwnj;های درخت دوران بعد را تداوم می&zwnj;بخشند.</p>
<p style="direction:rtl">  بسیاری از این آغازین&zwnj;ترین اشکال تقدیس طبیعت با تکنیکهای در حال تکامل آتی پرستش درآمیختند، اما آغازین&zwnj;ترین انواع پرستش که با یاری ذهن فعال می&zwnj;شوند، مدتها پیش از آن که طبیعتِ مذهبیِ به تازگی در حال بیداریِ نوع بشر نسبت به محرک تأثیرات معنوی به طور کامل واکنش نشان دهد، عمل می&zwnj;کردند.</p>
<div class="c1">
<h4 style="direction:rtl">3- پرستش حیوانات</h4></div>

<p style="direction:rtl">  انسان بدوی یک احساس ویژه و همیارانه برای حیوانات بالاتر داشت. نیاکان او با آنها زندگی و حتی جفت&zwnj;گیری کرده بودند. در جنوب آسیا در ابتدا باور بر این بود که ارواح انسانها به شکل حیوان به زمین باز می&zwnj;گردند. این اعتقاد بقای روال باز هم قدیمی&zwnj;تر پرستش حیوانات بود.</p>
<p style="direction:rtl">  انسانهای اولیه به حیوانات به دلیل قدرت و مهارتشان تکریم می&zwnj;کردند. آنها تصور می&zwnj;کردند که بویایی تیز و چشمان تیزبین برخی از مخلوقات نشانگر هدایت روحی آنها است. طی دوران مختلف تمام حیوانات توسط نژادهای گوناگون پرستیده شده&zwnj;اند. در میان چیزهای پرستشی مخلوقاتی وجود داشتند که نیمه انسان و نیمه حیوان به شمار آورده می&zwnj;شدند، مثل سِنتار و پری دریایی.</p>
<p style="direction:rtl">  عبرانیان تا روزگاران شاه حزقیا مار می&zwnj;پرستیدند، و هندوها هنوز روابط دوستانه&zwnj;ای با مارهای خانگی خود دارند. پرستش اژدها توسط چینی&zwnj;ها یک بقای فرقه&zwnj;های مار می&zwnj;باشد. خرد مار سمبلی از طب یونانی بود و به عنوان یک نشان توسط پزشکان امروزی هنوز به کار گرفته می&zwnj;شود. هنر افسون مار از روزگاران جادوگران زن <em>فرقۀ مار دوست</em> به امروز رسیده است. آنها در نتیجۀ مار گزیدگی&zwnj;های روزانه مصون شدند، و در واقع نسبت به زهر معتادان واقعی شدند و بدون این سم نمی&zwnj;توانستند با هم سازگاری داشته باشند.</p>
<p style="direction:rtl">  پرستش حشرات و سایر حیوانات به وسیلۀ تفهیم اشتباه اصل طلایی در دوران بعد &mdash; با دیگران (هر شکل از حیات) همان کار را بکنید که با شما می&zwnj;شود &mdash; رواج یافت. مردم دوران باستان زمانی اعتقاد داشتند که تمامی بادها به وسیلۀ بالهای پرندگان ایجاد می&zwnj;شوند و از این رو، هم از تمامی مخلوقات بالدار می&zwnj;ترسیدند و هم آنها را می&zwnj;پرستیدند. مردم اولیۀ اسکاندیناوی تصور می&zwnj;کردند که خسوف و کسوف به وسیلۀ گرگی که قسمتی از خورشید یا ماه را بلعیده است موجب می&zwnj;شود. هندوها اغلب ویشنو را با یک سر اسب نشان می&zwnj;دهند. بسیاری اوقات یک سمبل حیوانی نمایانگر یک خدای فراموش شده و یا یک فرقۀ از میان رفته می&zwnj;باشد. از همان اوایل در مذهب تکاملی بره حیوان نمادین قربانی و کبوتر سمبل صلح و عشق گردید.</p>
<p style="direction:rtl">  در مذهب، نمادگرایی ممکن است خوب یا بد باشد، درست تا حدی که سمبل جایگزین ایدۀ اولیۀ پرستشی شود یا نشود. و نمادگرایی نباید با بت پرستیِ مستقیم که در آن شی مادی به طور مستقیم و در عمل پرستش می&zwnj;شود، اشتباه شود.</p>
<div class="c1">
<h4 style="direction:rtl">4- پرستش عناصر</h4></div>

<p style="direction:rtl">  نوع بشر زمین، هوا، آب، و آتش را پرستش کرده است. نژادهای بدوی چشمه&zwnj;ها را تقدیس نموده و رودخانه&zwnj;ها را می&zwnj;پرستیدند. حتی اکنون در مغولستان یک فرقۀ با نفوذ رودخانه در حال رشد و شکوفایی است. در بابل غسل تعمید یک مراسم مذهبی شد، و یونانیها آیین حمام سالانه را انجام می&zwnj;دادند. این برای مردم باستان آسان بود که تصور کنند ارواح در چشمه&zwnj;های فوار، آبفشانهای جوشان، رودخانه&zwnj;های جاری، و سیلابهای خروشان زندگی می&zwnj;کنند. آبهای در حال حرکت این اذهان ساده را با اعتقادات جان بخشی روحی و نیروی فوق طبیعی به طور آشکار تحت تأثیر قرار می&zwnj;دادند. گاهی اوقات از یاری رسانیدن به یک انسان در حال غرق شدن، به دلیل ترس از ناخشنود ساختن یک خدای رودخانه، امتناع می&zwnj;شد.</p>
<p style="direction:rtl">  بسیاری چیزها و رویدادهای متعدد برای مردمان گوناگون در اعصار مختلف به صورت محرک مذهبی عمل کرده&zwnj;اند. هنوز رنگین کمان توسط بسیاری از قبایل تپه&zwnj;های هندوستان پرستش می&zwnj;شود. در هندوستان و آفریقا، هر دو، تصور می&zwnj;شود که رنگین کمان یک مار غول&zwnj;آسای آسمانی است. عبرانیان و مسیحیان به آن به صورت &rdquo;رنگین کمان موعود&ldquo; می&zwnj;نگرند. به همین ترتیب، تأثیراتی که در قسمتی از دنیا سودمند تلقی می&zwnj;شوند ممکن است در سرزمینهای دیگر شرورانه به شمار آورده شوند. در آمریکای جنوبی باد شرق یک خدا می&zwnj;باشد، زیرا باران می&zwnj;آورد؛ آن در هند یک اهریمن است، زیرا گرد و خاک می&zwnj;آورد و موجب خشکسالی می&zwnj;شود. صحراگردان دوران باستان باور داشتند که گردبادهای شنی را یک روح طبیعت ایجاد می&zwnj;کند، و حتی در ایام موسی اعتقاد به ارواح طبیعت آنقدر قوی بود که تداوم آنها را در الهیات عبرانی به صورت فرشتگان آتش، آب، و هوا تضمین نمود.</p>
<p style="direction:rtl">  ابرها، باران، و تگرگ همگی توسط قبایل بدوی متعدد و توسط بسیاری از فرقه&zwnj;های اولیۀ طبیعت پرست مورد ترس و پرستش واقع شده&zwnj;اند. تندبادها با رعد و برق انسان اولیه را سخت مرعوب می&zwnj;ساختند. او آنقدر تحت تأثیر این اختلالات عنصری قرار می&zwnj;گرفت که رعد را صدای یک خدای خشمگین می&zwnj;پنداشت. پرستش آتش و ترس از آذرخش به هم مربوط بودند و در میان بسیاری از گروههای اولیه رایج بودند.</p>
<p style="direction:rtl">  در اذهان انسانهای بدوی وحشت زده آتش با سحر و جادو درآمیخته بود. یک هواخواه شعبده بازی یک نتیجۀ تصادفی مثبت را در کاربرد فرمولهای جادویی خود به روشنی به خاطر می&zwnj;آورد، در حالی که چندین مورد از نتایج منفی، شکستهای آشکار، را با بی&zwnj;اعتنایی فراموش می&zwnj;کند. در ایران تقدیس آتش به اوج خود رسید و در آنجا برای مدتی طولانی دوام داشت. برخی قبایل آتش را به عنوان خود الوهیت می&zwnj;پرستیدند؛ دیگران آن را به عنوان سمبل شعله&zwnj;ور روح تزکیه کننده و منزه&zwnj;ساز خدایان مقدس خود تکریم می&zwnj;کردند. دختران باکرۀ وستا مسئول مراقبت از آتشهای مقدس بودند، و در قرن بیستم شمعها هنوز به عنوان بخشی از آیین بسیاری از مراسم مذهبی می&zwnj;سوزند.</p>
<div class="c1">
<h4 style="direction:rtl">5- پرستش اجرام آسمانی</h4></div>

<p style="direction:rtl">  پرستش تخته سنگها، تپه&zwnj;ها، درختان، و حیوانات از طریق تقدیس هراسناک عناصر به طور طبیعی به خداسازی خورشید، ماه، و ستارگان تکامل یافت. در هندوستان و جاهای دیگر ستارگان به صورت روانهای جلال یافتۀ انسانهای بزرگی به شمار آورده می&zwnj;شدند که از زندگی در جسم عزیمت کرده بودند. فرقه&zwnj;گرایان کلدانیِ ستاره پرست خود را فرزندان آسمانِ پدر و زمینِ مادر می&zwnj;انگاشتند.</p>
<p style="direction:rtl">  پرستش ماه پیش از پرستش خورشید انجام شد. تقدیس ماه در طول عصر شکار در اوج خود بود، در حالی که پرستش خورشید مراسم اصلی مذهبی اعصار متعاقب کشاورزی گردید. پرستش خورشید در ابتدا ریشۀ گسترده&zwnj;ای در هند گرفت، و در آنجا برای طولانی&zwnj;ترین مدت دوام آورد. در ایران تقدیس خورشید موجب ظهور فرقۀ بعدی میترا پرستی گردید. در میان بسیاری از مردمان خورشید به صورت نیای پادشاهان آنها تلقی می&zwnj;شد. کلدانیها خورشید را در مرکز &rdquo;هفت دایرۀ جهان&ldquo; قرار دادند. تمدنهای بعدی از طریق دادن نام خورشید به اولین روز هفته آن را ارج نهادند.</p>
<p style="direction:rtl">  چنین پنداشته می&zwnj;شد که خدای خورشید پدر اسرارآمیز پسرانِ از باکره به دنیا آمدۀ سرنوشت است که به تصور آنها گهگاه به عنوان ناجی بر نژادهای برگزیده اعطا می&zwnj;شوند. این نوزادان فوق طبیعی همیشه روی یک رودخانۀ مقدس به حالت شناور رها می&zwnj;شدند تا به طریقه&zwnj;ای خارق&zwnj;العاده نجات داده شوند، و بعد از آن بزرگ می&zwnj;شدند تا شخصیتهای معجزه&zwnj;گر و نجات دهندۀ مردمان خود شوند.</p>
<div class="c1">
<h4 style="direction:rtl">6- پرستش انسان</h4></div>

<p style="direction:rtl">  بعد از پرستش هر چیز دیگر روی سطح زمین و در آسمان بالا، انسان در ارج نهادن به خود با چنین عشق آمیخته با احترامی درنگ نکرده است. انسان بدویِ ساده ذهن هیچ تمایز روشنی بین چهارپایان، انسانها، و خدایان قائل نمی&zwnj;شود.</p>
<p style="direction:rtl">  انسان اولیه تمامی اشخاص غیرعادی را به صورت ابرانسان تلقی می&zwnj;کرد، و آنقدر از چنین موجوداتی می&zwnj;ترسید که به آنها با ترس توأم با تقدیس می&zwnj;نگریست. او تا درجه&zwnj;ای عملاً آنها را پرستش می&zwnj;کرد. حتی داشتن دوقلوها به صورت خوشبختی زیاد و یا بداقبالی زیاد تلقی می&zwnj;شد. آدمهای مجنون، مبتلایان به صرع، و عقب افتاده&zwnj;ها توسط همنوعانشان که دارای ذهن نرمال بودند و باور داشتند خدایان در درون این موجودات غیرعادی زندگی می&zwnj;کنند، اغلب پرستش می&zwnj;شدند. کاهنان، پادشاهان، و پیامبران پرستش می&zwnj;شدند؛ انسانهای مقدس دوران باستان به صورت کسانی که توسط خدایان الهام یافته&zwnj;اند مورد نگرش واقع می&zwnj;شدند.</p>
<p style="direction:rtl">  رئیسان قبایل می&zwnj;مردند و <em>در زمرۀ خدایان شمرده می&zwnj;شدند</em>. بعدها، روانهای برجسته&zwnj;ای که فوت می&zwnj;کردند <em>مقدس تلقی می&zwnj;شدند</em>. تکامل یاری نشده هرگز موجب به وجود آمدن خدایانی که بالاتر از ارواح جلال یافته، ستوده، و تکامل یافتۀ انسانهای مرده باشند نشد. در تکامل اولیه مذهب خدایان خود را به وجود می&zwnj;آوَرَد. در جریان آشکارسازی الهی خدایان مذهب را فرموله می&zwnj;کنند. مذهب تکاملی خدایان خود را شبیه و همانند انسان فانی خلق می&zwnj;کند. مذهب آشکار شدۀ الهی در صدد تکامل و دگرگونی انسان فانی به شباهت و همانندی خداوند است.</p>
<p style="direction:rtl">  خدایان روحی، که تصور می&zwnj;شود از منشأ بشری هستند، باید از خدایان طبیعت تمیز داده شوند، زیرا پرستش طبیعت خدایان گوناگونی به وجود آورد &mdash; ارواح طبیعت به موقعیت خدایان ارتقا داده شدند. فرقه&zwnj;های طبیعت پرست در کنار فرقه&zwnj;های روح پرست که بعدها ظهور یافتند به رشد خود ادامه دادند، و هر کدام روی دیگری تأثیر گذاشتند. بسیاری از سیستمهای مذهبی یک برداشت دوگانه را از الوهیت پذیرا شدند، خدایان مربوط به طبیعت و خدایان روحی. در برخی الهیات این مفاهیم به صورت سردرگم کننده&zwnj;ای در هم گره خورده&zwnj;اند، چنان که به وسیلۀ تُر، یک قهرمان روحی که ایجاد کنندۀ آذرخش نیز بود، تصویر می&zwnj;شود.</p>
<p style="direction:rtl">  اما پرستش انسان توسط انسان هنگامی به اوج خود رسید که حکمرانان دنیوی چنین تقدیسی را به زیر سلطه&zwnj;گان خود فرمان دادند، و برای تحقق بخشیدن چنین حکمی ادعا کردند که از الوهیت نزول کرده&zwnj;اند.</p>
<div class="c1">
<h4 style="direction:rtl">7- یاوران پرستش و خرد</h4></div>

<p style="direction:rtl">  ممکن است به نظر رسد که پرستش طبیعت به طور طبیعی و خود انگیخته در اذهان مردان و زنان بدوی به وجود آمده است، و چنین است؛ اما در همین اذهان بدوی، ششمین روح یاور، که به عنوان یک تأثیر هدایت کنندۀ این مرحله از تکامل بشر به این مردمان اعطا شده بود، در تمامی این دوران عمل می&zwnj;کرد. و این روح میل پرستش را در نوع بشر، صرف نظر از آن که اولین تجلیهای آن چقدر بدوی می&zwnj;بودند، به طور مداوم برمی&zwnj;انگیخت. روح پرستش، به رغم این که ترس حیوانی موجب برانگیختن ابراز پرستشگرانه می&zwnj;گردید، و این که کاربرد اولیۀ آن روی اشیاءِ مربوط به طبیعت متمرکز بود، قطعاً موجب پیدایش میل بشری به پرستش شد.</p>
<p style="direction:rtl">  شما باید به خاطر داشته باشید که در کل توسعۀ تکاملی احساس، نه اندیشه، تأثیر هدایت کننده و کنترل کننده بود. برای ذهن بدوی تفاوت اندکی میان ترسیدن، اجتناب کردن، ارج نهادن، و پرستیدن وجود دارد.</p>
<p style="direction:rtl">  هنگامی که میل به پرستش از طریق خرد &mdash; تفکر ژرف اندیشانه و تجربی &mdash; پند داده شده و مورد رهنمون واقع شود، در آن هنگام شروع به متحول شدن به سوی پدیدۀ مذهب واقعی می&zwnj;کند. هنگامی که هفتمین روح یاور، روح خرد، به خدمت مؤثر روحانی دست می&zwnj;یابد، در آن هنگام انسان در پرستش شروع به رویگردانی از طبیعت و چیزهای طبیعی و رو آوردن به خدای طبیعت و آفرینندۀ جاودان تمامی چیزهای طبیعی می&zwnj;کند.</p>
<p style="direction:rtl">  [عرضه شده توسط یک ستارۀ تابناک عصر نبادان.]</p>
</body>
</html>
