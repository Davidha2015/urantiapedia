<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 86 - تکامل اولیۀ مذهب</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 86</h1>
</div>
<div class="c1">
<h4 style="direction:rtl">تکامل اولیۀ مذهب</h4>
</div>

<p style="direction:rtl">  تکامل مذهب از میل پیشین و بدوی به پرستش به آشکارسازی الهی وابسته نیست. کارکرد نرمال ذهن بشر تحت نفوذ هدایت کنندۀ ششمین و هفتمین یاور ذهنیِ اعطای جهانی روحی کاملاً کافی است که چنین تکوینی را تضمین نماید.</p>
<p style="direction:rtl">  به تدریج که طبیعت در ضمیر خودآگاه بشر شخصی، روحی، و نهایتاً الهی شد، آغازین&zwnj;ترین ترس پیش مذهب انسان از نیروهای طبیعت به تدریج مذهبی گشت. لذا نوع بدوی مذهب یک پیامد طبیعی بیولوژیک تحرک روانی اذهان در حال تکامل حیوانی، بعد از این که چنین اذهانی به یکباره مفاهیم ماوراءالطبیعه را در سر پرورانده بودند، بود.</p>
<div class="c1">
<h4 style="direction:rtl">1- شانس: خوش اقبالی و بد اقبالی</h4></div>

<p style="direction:rtl">  جدا از میل طبیعی به پرستش، ریشه&zwnj;های اولیۀ مذهب آغازینِ تکاملی در تجارب بشری پیرامون شانس &mdash; به اصطلاح اقبال، رخدادهای عادی &mdash;  بودند. انسان بدوی یک شکارچی خوراک بود. نتایج شکار باید پیوسته متفاوت باشد، و این امر قطعاً موجب آن تجاربی می&zwnj;شود که انسان به عنوان<em> خوش اقبالی</em> و<em> بد اقبالی</em> تعبیر می&zwnj;کند. بدبیاری عامل بزرگی در زندگی مردان و زنانی بود که مداوماً در لبۀ ناهموار یک وجود پرمخاطره و به ستوه آمده زندگی می&zwnj;کردند.</p>
<p style="direction:rtl">  افق محدود عقلانیِ انسان بدوی چنان توجه را روی شانس متمرکز می&zwnj;کند که در زندگی او خوش اقبالی یک عامل پابرجا می&zwnj;شود. مردم بدوی یورنشیا برای بودن تقلا می&zwnj;کردند، نه برای سطح زندگی. آنها زندگی مخاطره&zwnj;آمیزی داشتند که در آن شانس نقش مهمی بازی می&zwnj;کرد. ترس دائم از ناشناخته&zwnj;ها و بلایای نادیدنی به صورت یک ابر نومیدی برفراز این انسانهای بدوی معلق بود، و هر لذتی را به طور مؤثر تحت&zwnj;الشعاع قرار می&zwnj;داد. آنها از انجام کاری که بد اقبالی بیاورد در دلهرۀ دائم زندگی می&zwnj;کردند. انسانهای خرافی بدوی همیشه از وقوع یک خوش اقبالی واهمه داشتند. آنها به این نیک بختی به صورت یک پیش درآمد قطعی بلا می&zwnj;نگریستند.</p>
<p style="direction:rtl">  این ترس پیوسته موجود از بد اقبالی فلج کننده بود. وقتی که آدم می&zwnj;تواند بی&zwnj;هدف حرکت کند و با خوش اقبالی مواجه شود &mdash; چیزی برای هیچ چیز &mdash; چرا باید سخت کار کرد و بد اقبالی آورد &mdash; هیچ چیز برای چیزی؟ انسانهای بی&zwnj;فکر خوش اقبالی را فراموش می&zwnj;کنند &mdash; قدر آن را ندارند &mdash; اما بد اقبالی را به طور دردآور به خاطر می&zwnj;سپارند.</p>
<p style="direction:rtl">  انسان اولیه در عدم اطمینان و در ترس دائم از شانس &mdash; بد اقبالی &mdash; زندگی می&zwnj;کرد. زندگی یک بازی هیجان انگیز وابسته به شانس بود؛ هستی یک قمار بود. جای تعجب نیست که مردم بخشاً متمدن هنوز به شانس باور دارند و نسبت به قمار تمایل مداوم نشان می&zwnj;دهند. انسان بدوی بین دو دلبستگی قوی متناوباً جا عوض می&zwnj;کرد: اشتیاق وافر به کسب چیزی در ازای هیچ چیز و ترس از کسب هیچ چیز در ازای چیزی. و این قمارِ وجود، علاقۀ اصلی و بالاترین شیفتگی ذهن بدوی اولیه بود.</p>
<p style="direction:rtl">  گله&zwnj;داران دوران بعد همان دیدگاههای شانس و اقبال را داشتند، در حالی که کشاورزان دوران باز هم بعد به طور فزاینده آگاه بودند که محصولات کشاورزی از بسیاری چیزها که انسان کنترل کمی روی آنها داشت و یا اصلاً نداشت فوراً تأثیر می&zwnj;پذیرفتند. کشاورز خود را قربانی خشکسالی، سیل، تگرگ، طوفان، آفت، و بیماریهای گیاهی، و نیز گرما و سرما می&zwnj;یافت. و چون تمامی این تأثیرات طبیعی بر بهروزی فردی تأثیر می&zwnj;گذاشتند، به آنها به صورت خوش اقبالی یا بد اقبالی نگریسته می&zwnj;شد.</p>
<p style="direction:rtl">  این تصور شانس و اقبال بر فلسفۀ تمامی مردمان دوران باستان شدیداً سایه افکنده بود. حتی در ایام اخیر پیرامون خرد سلیمان گفته شده است: &rdquo;من بازگشتم و دیدم که همیشه سریع&zwnj;ترین دونده برنده نمی&zwnj;شود، و قویترین سرباز در جنگ پیروز نمی&zwnj;شود. اشخاص دانا همیشه شکمشان سیر نمی&zwnj;شود، و عاقلان همیشه به ثروت و نعمت نمی&zwnj;رسند، و افراد ماهر همیشه مورد عنایت قرار نمی&zwnj;گیرند؛ بلکه همه چیز به قسمت و شانس بستگی دارد. زیرا انسان تقدیر خود را نمی&zwnj;داند. همانطور که ماهیان در یک تور بلا گرفتار می&zwnj;شوند، و پرندگان به دام می&zwnj;افتند، فرزندان انسان نیز وقتی که انتظارش را ندارند در دام بلا گرفتار می&zwnj;گردند.&ldquo;</p>
<div class="c1">
<h4 style="direction:rtl">2- تجلی یافتن شانس</h4></div>

<p style="direction:rtl">  اضطراب یک وضعیت طبیعی ذهن انسان بدوی بود. هنگامی که مردان و زنان قربانی اضطراب زیاده از حد می&zwnj;شوند، آنها صرفاً به وضعیت طبیعی نیاکان بسیار دور خود بازگشت می&zwnj;کنند؛ و هنگامی که اضطراب در واقع دردناک می&zwnj;شود، مانع فعالیت می&zwnj;شود و به طور پیوسته موجب تغییرات تکاملی و سازگاریهای بیولوژیکی می&zwnj;شود. درد و رنج برای تکامل تدریجی ضروری است.</p>
<p style="direction:rtl">  تقلا برای زندگی آنقدر دردناک است که برخی قبایل عقب افتاده حتی به خاطر هر طلوع جدید خورشید هنوز می&zwnj;نالند و زاری می&zwnj;کنند. انسان بدوی مداوماً می&zwnj;پرسید: &rdquo;چه کسی مرا شکنجه می&zwnj;دهد؟&ldquo; او چون یک منبع مادی برای درد و رنج خود نمی&zwnj;یافت، به یک توضیح روحی اکتفا می&zwnj;کرد. و بدین ترتیب به واسطۀ ترس از چیزهای اسرارآمیز، وحشت از نادیدنیها، و هراس از ناشناخته&zwnj;ها مذهب متولد گشت. از این رو ترس از طبیعت عاملی در تقلا برای وجود گشت، ابتدا به دلیل شانس و سپس به دلیل چیزهای اسرارآمیز.</p>
<p style="direction:rtl">  ذهن بدوی منطقی بود اما برای همنشینی هوشمند از ایده&zwnj;های اندکی برخوردار بود. ذهن انسان بدوی آموزش ندیده و کاملاً فاقد پیچیدگی بود. اگر حادثه&zwnj;ای به دنبال دیگری می&zwnj;آمد، انسان بدوی آنها را علت و معلول می&zwnj;پنداشت. آنچه که انسان متمدن خرافه می&zwnj;انگارد، در انسان بدوی فقط نادانی محض بود. نوع بشر به کندی فرا گرفته است که لزوماً هیچ رابطه&zwnj;ای میان مقاصد و نتایج وجود ندارد. موجودات بشری فقط به تازگی شروع به درک این امر کرده&zwnj;اند که واکنشهای وجود بین اعمال و پیامدهای آنها پدیدار می&zwnj;شوند. انسان بدوی تلاش می&zwnj;کند هر چیز غیرملموس و انتزاعی را جسمیت بخشد، و بدین ترتیب طبیعت و شانس هر دو به شکل اشباح &mdash; ارواح &mdash; و بعدها به صورت خدایان شخصیت می&zwnj;یابند.</p>
<p style="direction:rtl">  انسان به طور طبیعی متمایل است آن چیزی را باور کند که برای خود بهترین می&zwnj;پندارد، آن چیزی را که فوراً یا در آینده به نفع خود می&zwnj;داند؛ نفع شخصی منطق را به اندازۀ زیاد تحت&zwnj;الشعاع قرار می&zwnj;دهد. تفاوت میان اذهان انسانهای بدوی و انسانهای متمدن بیشتر در محتوی است تا طبیعت، و در درجه است تا کیفیت.</p>
<p style="direction:rtl">  اما نسبت دادن مداوم چیزهایی که درک آنها دشوار است به علل فوق طبیعی، چیزی کمتر از یک راه تنبلانه و راحتِ اجتناب از کلیۀ اشکال کار سخت عقلانی نیست. خوش اقبالی صرفاً واژه&zwnj;ای است که برای پوشش چیز غیرقابل توضیح در هر عصر از وجود بشری ابداع شده است، و به آن پدیده&zwnj;هایی تخصیص داده می&zwnj;شود که انسانها قادر یا مایل به فهم آن نیستند. شانس واژه&zwnj;ای است که نشانگر این است که انسان نادان&zwnj;تر یا تن&zwnj;آساتر از آن است که علتها را مشخص سازد. انسانها یک رخداد طبیعی را فقط هنگامی به صورت یک حادثه یا به عنوان یک بد اقبالی به شمار می&zwnj;آورند که فاقد کنجکاوی و تخیل هستند، هنگامی که نژادها فاقد پیشقدمی و ماجراجویی می&zwnj;باشند. اکتشاف پدیده&zwnj;های زندگی دیر یا زود اعتقاد انسان را به شانس، خوش اقبالی، و به اصطلاح حوادث از میان می&zwnj;برد، و جای آن را یک جهان قانونمند و منظم که در آن علتهای معین بر تمامی معلولها مقدم واقع می&zwnj;شوند می&zwnj;گیرد. بدین ترتیب ترس از وجود جای خود را به لذت زندگی می&zwnj;دهد.</p>
<p style="direction:rtl">  انسان بدوی تمامی طبیعت را زنده، طوری که گویا تحت نفوذ چیزی قرار دارد، می&zwnj;انگاشت. انسان متمدن هنوز به آن اشیاءِ بی&zwnj;جان که سد راهش قرار می&zwnj;گیرند و به او برخورد می&zwnj;کنند لگد می&zwnj;زند و لعن و نفرین می&zwnj;کند. انسان بدوی هرگز هیچ چیز را تصادفی تلقی نمی&zwnj;کرد؛ همیشه همه چیز عمدی بود. برای انسان بدوی حیطۀ تقدیر، عملکرد خوش اقبالی، دنیای روح، درست به اندازۀ جامعۀ بدوی سازمان نیافته و اتفاقی بود. به خوش اقبالی به سان واکنش هوس&zwnj;آلود و دمدمی دنیای روح، و بعدها به صورت مزاح خدایان نگریسته می&zwnj;شد.</p>
<p style="direction:rtl">  اما تمامی مذاهب از روح باوری به وجود نیامدند. سایر برداشتهای ماوراءالطبیعه مقارن با روح باوری بودند، و این باورها همچنین به پرستش راه بردند. طبیعت باوری یک مذهب نیست؛ آن برآمده از مذهب است.</p>
<div class="c1">
<h4 style="direction:rtl">3- مرگ ― چیز غیرقابل توضیح</h4></div>

<p style="direction:rtl">  مرگ شوک بزرگی برای انسان در حال تکامل بود، مبهوت کننده&zwnj;ترین ترکیب شانس و راز. نه تقدیس حیات بلکه شوک مرگ سبب ترس شد و بدین ترتیب به طور مؤثر موجب باروری مذهب گشت. در میان مردمان بدوی معمولاً علت مرگ خشونت بود، لذا مرگ بدون خشونت به طور فزاینده اسرارآمیز گشت. مرگ به عنوان یک پایان طبیعی و قابل انتظارِ حیات برای ذهن مردم بدوی آشکار نبود، و نیاز به اعصار پیاپی بوده است تا انسان اجتناب ناپذیر بودن آن را دریابد.</p>
<p style="direction:rtl">  انسان بدوی زندگی را به عنوان یک واقعیت پذیرفت، در حالی که مرگ را به عنوان نوعی بلای آسمانی می&zwnj;پنداشت. تمامی نژادها افسانه&zwnj;هایی از انسانهایشان را دارند که نمی&zwnj;مردند، روایات بازمانده از برخورد اولیه نسبت به مرگ. در ذهن بشر برداشتی مبهم از یک دنیای نامعین و سازمان نیافتۀ روحی از پیش وجود داشت، حیطه&zwnj;ای که تمامی چیزهای غیرقابل توضیح در زندگی بشری از آنجا می&zwnj;آمد، و مرگ به این فهرست طولانی پدیده&zwnj;های غیرقابل توضیح اضافه گشت.</p>
<p style="direction:rtl">  در ابتدا باور بر این بود که علت تمامی بیماریهای بشری و مرگ طبیعی نفوذ ارواح می&zwnj;باشد. حتی در زمان حاضر برخی نژادهای متمدن سبب ایجاد بیماری را &rdquo;دشمن&ldquo; می&zwnj;دانند و شفا یافتن را منوط به انجام مراسم مذهبی می&zwnj;دانند. سیستمهای پیچیده&zwnj;تر و آتی فقهی هنوز سبب مرگ را به عمل دنیای روحی نسبت می&zwnj;دهند، و تمامی اینها به اعتقاداتی نظیر گناه اولیه و سقوط انسان انجامیده است.</p>
<p style="direction:rtl">  درک ناتوانی در برابر نیروهای قدرتمند طبیعت، به همراه شناخت ضعف بشری در رابطه با بروز بیماری و مرگ بود که انسان بدوی را وادار نمود که از دنیای فوق مادی، که وی آن را با ابهام به عنوان منبع این فراز و نشیبهای اسرارآمیز زندگی تجسم می&zwnj;کرد، طلب کمک نماید.</p>
<div class="c1">
<h4 style="direction:rtl">4- مفهوم بقا پس از مرگ</h4></div>

<p style="direction:rtl">  ایدۀ یک مرحلۀ فوق مادی شخصیت انسانی ناشی از ارتباط ناخودآگاه و صرفاً تصادفیِ رخدادهای روزمرۀ زندگی به اضافۀ رویای شبح بود. خواب دیدن همزمان پیرامون یک رئیس متوفی توسط چندین عضو قبیلۀ او به نظر می&zwnj;رسید در بر گیرندۀ نشانۀ قانع کننده&zwnj;ای بود که به راستی رئیس پیر به شکلی بازگشته است. این برای انسان بدوی که از چنین رویاهایی با بوی تند عرق، لرزش، و فریاد از خواب بیدار می&zwnj;گشت تماماً بسیار واقعی بود.</p>
<p style="direction:rtl">  منشأ رویاییِ اعتقاد به یک وجود آینده تمایل پیوستۀ تصور چیزهای نادیدنی در چهارچوب چیزهای دیدنی را مشخص می&zwnj;سازد. و در آن هنگام این مفهوم جدید رویا - شبح - حیاتِ آینده شروع کرد ترس از مرگ را که به غریزۀ بیولوژیک حفظ خود مربوط بود به طور مؤثر علاج نماید.</p>
<p style="direction:rtl">  انسان اولیه همچنین به اندازۀ زیاد نگران بخار دهانش بود، به ویژه در آب و هوای سرد که در هنگام بیرون دمیدن به شکل یک ابر ظاهر می&zwnj;شد. <em>نفس حیات</em> به شکل پدیده&zwnj;ای تصور می&zwnj;شد که زنده را از مرده متمایز می&zwnj;ساخت. او می&zwnj;دانست که نفس می&zwnj;تواند بدن را ترک کند، و انجام انواع و اقسام چیزهای عجیب و غریب در خواب او را متقاعد ساخت که چیزی غیرمادی پیرامون یک موجود بشری وجود دارد. بدوی&zwnj;ترین ایده پیرامون روان بشری، شبح، از سیستم اعتقادی تنفس - رویا سرچشمه گرفت.</p>
<p style="direction:rtl">  سرانجام انسان بدوی خود را به صورت دوتایی &mdash; بدن و نفس &mdash; تصور نمود. نفس منهای بدن برابر با یک روح، یک شبح بود. اشباح یا ارواح ضمن این که یک منشأ بسیار قطعی بشری داشتند، به صورت ابرانسان تلقی می&zwnj;شدند. و این اعتقاد به وجود ارواحِ از جسم رها شده به نظر می&zwnj;رسید که وقوع چیز غیرمعمول، خارق&zwnj;العاده، غیرمکرر و غیرقابل توضیح را روشن سازد.</p>
<p style="direction:rtl">  دکترین بدوی بقای بعد از مرگ لزوماً یک اعتقاد به جاودانگی نبود. موجوداتی که فراتر از عدد بیست را نمی&zwnj;توانستند بشمارند، به سختی می&zwnj;توانستند از بیکرانی و ابدیت تصوری داشته باشند؛ در عوض آنها به تناسخهای مکرر فکر می&zwnj;کردند.</p>
<p style="direction:rtl">  نژاد نارنجی خصوصاً به تناسخ و تجسد اعتقاد داشت. این ایدۀ تناسخ از مشاهدۀ شباهت ارثی و خصیصه&zwnj;ایِ اولاد به نیاکان ناشی می&zwnj;شد. رسم نامیدن فرزندان مطابق اسم پدر بزرگها و مادر بزرگها و سایر نیاکان به سبب اعتقاد به تناسخ بود. برخی از نژادهای دوران بعد باور داشتند که انسان از سه تا هفت بار می&zwnj;میرد. این اعتقاد (باقیمانده از تعالیم آدم پیرامون کرات قصر)، و بسیاری از بقایای دیگر مذهب آشکار شده، می&zwnj;تواند در میان اعتقادات سوا از آن پوچ بربریهای قرن بیستم یافت شود.</p>
<p style="direction:rtl">  انسان اولیه به جهنم یا تنبیه آینده باور نداشت. انسان بدوی به زندگی آینده درست مثل این زندگی، منهای تمامی بد اقبالیها، می&zwnj;نگریست. بعدها سرنوشتی جداگانه برای ارواح خوب و ارواح بد &mdash; بهشت و جهنم &mdash; متصور گردید. اما چون بسیاری از نژادهای بدوی باور داشتند که انسان درست به محض ترک این زندگی به زندگی بعدی وارد می&zwnj;شود، ایدۀ پیر و فرتوت شدن را دوست نداشتند. پیرها بیشتر ترجیح می&zwnj;دادند پیش از آن که زیاد رنجور شوند کشته شوند.</p>
<p style="direction:rtl">  تقریباً هر گروهی ایدۀ متفاوتی پیرامون سرنوشت روان شبح گونه داشت. یونانیها باور داشتند که انسانهای ضعیف باید روانهای ضعیفی داشته باشند؛ لذا دوزخ را به عنوان مکانی مناسب برای پذیرش این روانهای ناپویا اختراع کردند. این اشخاص ضعیف همچنین بنا بود سایه&zwnj;های کوتاه&zwnj;تری داشته باشند. آندیهای اولیه تصور می&zwnj;کردند که ارواح آنها به سرزمینهای آبا و اجدادی باز می&zwnj;گردند. چینی&zwnj;ها و مصری&zwnj;ها روزگاری اعتقاد داشتند که روان و بدن با هم باقی می&zwnj;مانند. در میان مصریان این باور به ساختن دقیق قبر و تلاش برای حفظ بدن راه برد. حتی مردمان امروزی در صدد ممانعت از زوال مرده برمی&zwnj;آیند. عبرانیان تصور می&zwnj;کردند که یک نمونۀ همانند روحی فرد به عالم اسفل می&zwnj;رود؛ آن نمی&zwnj;توانست به سرزمین زندگان باز گردد. آنها به آن پیشرفت مهم در دکترین تکامل روان رسیدند.</p>
<div class="c1">
<h4 style="direction:rtl">5- مفهوم روان شبح گونه</h4></div>

<p style="direction:rtl">  بخش غیرمادی انسان به طرق گوناگون شبح، روح، سایه، وهم، خیال، و بعدها <em>روان</em> نامیده شده است. روان جفت رویایی انسان اولیه بود؛ آن از جنبه&zwnj;های مختلف دقیقاً شبیه خود انسان بود، به جز این که نسبت به لمس کردن واکنش نشان نمی&zwnj;داد. اعتقاد به همتاهای رویایی مستقیماً به این تصور انجامید که تمامی چیزهای جاندار و بی&zwnj;جان و نیز انسانها از روان برخوردار هستند. این مفهوم مدتها تمایل به دائمی ساختن اعتقاد به روح طبیعت داشت. اسکیموها هنوز تصور می&zwnj;کنند که در طبیعت هر چیز یک روح دارد.</p>
<p style="direction:rtl">  روان شبح گونه می&zwnj;توانست شنیده و دیده شود، اما نمی&zwnj;توانست لمس شود. به تدریج زندگی مبتنی بر رویای انسانها آنقدر فعالیتهای این دنیای روحی در حال تکامل را توسعه و بسط داد که نهایتاً مرگ به صورت &rdquo;رها ساختن روح&ldquo; تلقی گردید. کلیۀ قبایل بدوی، به جز آنهایی که اندکی بالاتر از حیوانات بودند، برداشتهایی از روان را به وجود آورده&zwnj;اند. به تدریج که تمدن پیش می&zwnj;رود، این برداشت خرافی از روان از بین می&zwnj;رود، و انسان برای برداشت جدیدش از روان به عنوان آفرینش مشترک ذهن انسان خداشناس و روح الهی ساکن در آن، تنظیم کنندۀ فکر، به طور کامل به آشکارسازی الهی و تجربۀ شخصی مذهبی وابسته می&zwnj;شود.</p>
<p style="direction:rtl">  انسانهای اولیه معمولاً نمی&zwnj;توانستند مفاهیم یک روح سکنی&zwnj;گزین و یک روان حاوی طبیعت تکاملی را از هم تمیز دهند. انسان بدوی بسیار از این سردرگم بود که آیا روانِ شبح گونه ذاتی بدن است یا نیرویی خارجی در تعلق بدن. فقدان اندیشۀ با استدلال در شرایط وجود ابهام، تناقضات فاحش نگرش انسان بدوی را نسبت به روانها، اشباح، و ارواح روشن می&zwnj;سازد.</p>
<p style="direction:rtl">  ارتباط روان با بدن همانند رابطۀ عطر با گل تصور می&zwnj;شد. مردم دوران باستان باور داشتند که روان می&zwnj;تواند بدن را به طرق گوناگون ترک کند، مثل:</p>
<blockquote>
<p style="direction:rtl">  1- غش کردن معمولی و زودگذر.</p>
<p style="direction:rtl">  2- خوابیدن، خواب دیدن طبیعی.</p>
<p style="direction:rtl">  3- اغما و بیهوشی مربوط به بیماری و سوانح.</p>
<p style="direction:rtl">  4- مرگ، عزیمت دائم.</p>
</blockquote>
<p style="direction:rtl">  انسان بدوی به عطسه کردن به صورت یک تلاش ناموفق روان برای فرار از بدن می&zwnj;نگریست. بدن با بیدار و مراقب بودن قادر بود تلاش روان را برای فرار خنثی سازد. بعدها، عطسه کردن همیشه با یک عبارت مذهبی همانند &rdquo;خداوند به شما برکت دهد&ldquo; همراه شد!</p>
<p style="direction:rtl">  در اوان تکامل به خوابیدن به صورت اثبات این امر که روان شبه گونه می&zwnj;تواند از بدن غایب باشد نگریسته می&zwnj;شد، و باور می&zwnj;رفت که با صحبت کردن یا فرد خواب رفته را با فریاد صدا زدن روان می&zwnj;تواند فرا خوانده شود. در اشکال دیگر بیهوشی تصور می&zwnj;رفت روان دورتر است، و چه بسا تلاش برای فرار دائم دارد &mdash; مرگ غریب&zwnj;الوقوع. به رویاها به صورت تجارب روان در طول خواب ضمن این که موقتاً از بدن غایب است نگاه می&zwnj;شد. انسان بدوی باور دارد که رویاهایش درست به اندازۀ هر بخشی از تجربۀ بیداریش واقعی هستند. مردم باستان عادت داشتند که خواب رفته&zwnj;ها را به تدریج بیدار کنند تا روان وقت بازگشت به داخل بدن را داشته باشد.</p>
<p style="direction:rtl">  در سراسر اعصار انسانها از آمدن اشباح در هنگام شب در بیم و بهت بوده&zwnj;اند، و عبرانیان نیز از این امر مستثنی نبودند. آنها به رغم حکم موسی بر علیه این عقیده، به راستی باور داشتند که خداوند در رویا با آنها حرف می&zwnj;زند. و موسی حق داشت، زیرا رویاهای معمولی روشهایی نیستند که توسط شخصیتهای دنیای روحی، هنگامی که در صدد تماس با موجودات مادی برمی&zwnj;آیند، به کار گرفته شوند.</p>
<p style="direction:rtl">  مردم باستان باور داشتند که روانها می&zwnj;توانند وارد حیوانات یا حتی اشیاءِ بی&zwnj;جان شوند. در تعیین هویت حیوان این باور به ایدۀ گرگ مرد منجر شد. یک شخص می&zwnj;توانست در طول روز یک شهروند تابع قانون باشد، اما هنگامی که به خواب می&zwnj;رفت روانش می&zwnj;توانست وارد یک گرگ یا حیوانی دیگر شده و شبانگاه برای ویرانگری به پرسه&zwnj;زنی بپردازد.</p>
<p style="direction:rtl">  انسانهای بدوی تصور می&zwnj;کردند که روان با نفس ارتباط دارد، و این که ویژگیهای آن از طریق تنفس می&zwnj;تواند به دیگری داده شده یا منتقل شود. رئیس شجاع روی نوزاد می&zwnj;دمید و بدین گونه به او شجاعت می&zwnj;داد. در میان مسیحی&zwnj;های اولیه مراسم عطای روح&zwnj;القدس با دمیدن روی کاندیداها همراه بود. سرایندۀ مزامیر گفت: &rdquo;به فرمان خداوند افلاک به وجود آمد و گروه عظیم آنها با نفس دهانش.&ldquo; مدتها مرسوم بود که پسر ارشد سعی کند آخرین نفس پدر در حال فوت خود را بگیرد.</p>
<p style="direction:rtl">  بعدها سایه به همان اندازۀ نفس مورد ترس و حرمت واقع می&zwnj;شد. به انعکاس فرد در آب نیز گاهی اوقات به صورت دلیل وجود بدل فرد نگریسته می&zwnj;شد، و به آینه&zwnj;ها با ترسی خرافی و آمیخته با احترام نگاه می&zwnj;شد. حتی اکنون بسیاری از اشخاص متمدن در صورت وقوع مرگ آینه را به سوی دیوار می&zwnj;چرخانند. برخی از قبایل عقب مانده هنوز معتقدند که درست کردن تصاویر، نقاشیها، مدلها، یا تندیسها، تمامی یا بخشی از روان را از بدن خارج می&zwnj;سازد؛ بدین لحاظ اینها ممنوع هستند.</p>
<p style="direction:rtl">  به طور کلی تصور می&zwnj;رفت که روان با نفس تعیین هویت می&zwnj;شود، اما آن همچنین به وسیلۀ مردمان گوناگون در سر، مو، قلب، جگر، خون، و چربی تعیین مکان می&zwnj;شد. &rdquo;فریاد برآوردن خون هابیل از زمین&ldquo; نمایانگر اعتقاد پیشین به وجود شبح در خون است. سامیها چنین آموزش می&zwnj;دادند که روان در چربی بدن اقامت می&zwnj;گزیند، و در میان بسیاری خوردن چربی حیوان حرام بود. شکار سر روشی برای به دست آوردن روان یک دشمن بود، همانطور که کندن پوست سر چنین بود. در دوران اخیر چشمان به صورت پنجرۀ روان تلقی شده&zwnj;اند.</p>
<p style="direction:rtl">  آنهایی که به دکترین سه یا چهار روان باور داشتند، اعتقاد داشتند که از دست دادن یک روان به معنی ناراحتی، دو تا به معنی بیماری، و سه تا به معنی مرگ بود. یک روان در نفس زندگی می&zwnj;کرد، یکی در سر، یکی در مو، و یکی در قلب. به بیماران توصیه می&zwnj;شد در هوای آزاد پرسه زنند با این امید که بتوانند روانهای سرگردان خود را دوباره به دست آورند. بزرگترین حکیمان قبیله بنا بود روان بیمار یک شخص بیمار را با یک روان جدید تعویض نمایند، &rdquo;تولد نوین&ldquo;.</p>
<p style="direction:rtl">  فرزندان بَدونان معتقد به دو روان شدند، نَفَس و سایه. نژادهای اولیۀ نودی تصور می&zwnj;کردند که انسان شامل دو شخص می&zwnj;باشد، روان و بدن. این فلسفۀ وجود بشری بعدها در دیدگاه یونانی منعکس شد. یونانیها خود به سه روان اعتقاد داشتند؛ روان گیاهی در شکم، روان حیوانی در قلب، و روان عقلانی در سر اقامت داشت. اسکیموها معتقدند که انسان سه بخش دارد: بدن، روان، و نام.</p>
<div class="c1">
<h4 style="direction:rtl">6- محیط روح شبح گونه</h4></div>

<p style="direction:rtl">  انسان یک محیط طبیعی را به ارث برد، یک محیط اجتماعی را به دست آورد، و یک محیط شبحی را تصور نمود. دولت واکنش انسان به محیط طبیعی او، خانه به محیط اجتماعی او، و کلیسا به محیط خیالی شبحی او است.</p>
<p style="direction:rtl">  در اوایل تاریخ نوع بشر واقعیتهای دنیای تخیلی اشباح و ارواح در سطح جهان مورد باور واقع شدند، و این دنیای جدید خیالی روحی در جامعۀ بدوی به یک نیرو تبدیل شد. زندگی ذهنی و اخلاقی تمامی نوع بشر با پدیداری این عامل جدید در اندیشه و عملکرد بشر برای همیشه دگرگون گشت.</p>
<p style="direction:rtl">  در این خیال باطل و نادانی، ترس بشر تمامی خرافات و مذهب متعاقب مردمان بدوی را انباشته است. تا ایام آشکارسازی الهی این تنها مذهب انسان بود، و امروزه بسیاری از نژادهای دنیا فقط این مذهب بدوی تکاملی را دارا می&zwnj;باشند.</p>
<p style="direction:rtl">  به تدریج که تکامل پیش رفت، خوش اقبالی با ارواح خوب و بد اقبالی با ارواح بد مربوط شد. دردسر انطباق تحمیلی با یک محیط در حال تغییر به صورت بد اقبالی تلقی می&zwnj;شد، ناخشنودی اشباح روحی. انسان بدوی مذهب را از میان میل ذاتیش به پرستش و سوءِ تعبیرش از شانس به کندی به وجود آورد. انسان متمدن برای استیلا بر این رخدادهای شانسی طرحهای بیمه فراهم می&zwnj;سازد. دانش مدرن به جای ارواح موهوم و خدایان بلهوس یک آمارگری با محاسبات بسیار دقیق و حساب شده قرار می&zwnj;دهد.</p>
<p style="direction:rtl">  هر نسل در حال گذار به خرافات نابخردانۀ نیاکانش لبخند می&zwnj;زند، ضمن این که با ادامۀ آن اشتباهات اندیشه و پرستش موجب لبخند آتی نسل روشن آینده می&zwnj;شود.</p>
<p style="direction:rtl">  اما سرانجام ذهن انسان بدوی با افکاری که برتر از تمامی امیال غریضی بیولوژیک او بود مشغول گشت. سرانجام انسان داشت یک هنر زندگی به وجود می&zwnj;آورد که مبتنی بر چیزی بیش از پاسخ به انگیزۀ مادی بود. سرآغاز یک سیاست بدوی فلسفیِ حیات در حال پدیدار شدن بود. یک شاخص فوق طبیعی زندگی در حال به وجود آمدن بود، چرا که اگر روح شبح گونه در خشم بد اقبالی و در شادی خوش اقبالی می&zwnj;آوَرَد، پس رفتار بشری باید مطابق آن تنظیم شود. مفهوم درست و غلط سرانجام شکل یافته بود؛ و این تماماً مدتها پیش از ایام هر آشکارسازی الهی در زمین صورت پذیرفته بود.</p>
<p style="direction:rtl">  با ظهور این مفاهیم، تقلای طولانی و بی&zwnj;حاصل برای استمالت از ارواح پیوسته ناخشنود، اسارت برده&zwnj;وار نسبت به ترس تکاملی مذهبی، آن اتلاف طولانی تلاش بشری روی قبرها، معابد، قربانی کردنها، و کهانتها آغاز گردید. این یک بهای سخت و هولناک برای پرداختن بود، اما ارزش کل هزینۀ آن را داشت، زیرا انسان در آنجا یک آگاهی طبیعی از درست و غلط نسبی به دست آورد؛ اخلاقیات بشری تولد یافت!</p>
<div class="c1">
<h4 style="direction:rtl">7- عملکرد مذهب بدوی</h4></div>

<p style="direction:rtl">  انسان بدوی نیاز به بیمه را احساس نمود، و از این رو بهای سنگینش را برای ترس، خرافه، دلهره، و هدایایی به کاهنان در جهت سیاستش پیرامون بیمۀ سحرآمیز در برابر بد اقبالی از روی میل پرداخت نمود. مذهب بدوی صرفاً وجه پرداخت بهای بیمه در برابر مخاطرات جنگلها بود. انسان متمدن در برابر سوانح صنعتی و الزامات حیاتی شیوه&zwnj;های امروزی زندگی بهای مادی می&zwnj;پردازد.</p>
<p style="direction:rtl">  جامعۀ امروزی در حال جدا ساختن کار بیمه از محدودۀ کاهنان و مذهب، و قرار دادن آن در قلمرو اقتصاد است. مذهب دارد به طور فزاینده خود را با بیمۀ حیات در ورای گور درگیر می&zwnj;سازد. انسانهای امروزی، حداقل آنهایی که فکر می&zwnj;کنند، دیگر بهایی بی&zwnj;حاصل برای کنترل اقبال نمی&zwnj;پردازند. مذهب در مقایسه با عملکرد پیشینش به عنوان یک طرح بیمه در برابر بد اقبالی دارد به کندی به سطوح بالاتر فلسفی فراز می&zwnj;یابد.</p>
<p style="direction:rtl">  اما این پنداشتهای باستانی مذهب مانع از آن شد که انسانها به قضا و قدر تن داده و نومیدانه بدبین شوند. آنها باور داشتند که حداقل می&zwnj;توانند کاری انجام دهند که روی سرنوشت تأثیر بگذارد. مذهب ترس از اشباح روی انسانها این تأثیر را گذاشت که باید <em>مراقب رفتار خود باشند</em>، و این که دنیایی فوق مادی وجود دارد که سرنوشت بشر را در کنترل خویش دارد.</p>
<p style="direction:rtl">  نژادهای متمدن امروزی تازه در حال بیرون آمدن از ترس از شبح به عنوان تفسیر اقبال و نابرابریهای معمول وجود هستند. نوع بشر در حال دستیابی به رهایی از اسارت تفسیر روح - شبحِ بد اقبالی می&zwnj;باشد. اما ضمن این که انسانها در حال ترک دکترین غلطِ انگاشتن دلیل روحی برای فراز و نشیبهای زندگی هستند، تمایل شگفت&zwnj;انگیزی در پذیرش یک آموزش تقریباً یکسان خطا آمیز که تمامی نابرابریهای بشری را به عدم انطباق سیاسی، بی&zwnj;عدالتی اجتماعی، و رقابت صنعتی نسبت می&zwnj;دهد به نمایش می&zwnj;گذارند. اما وضع قوانین جدید، بشر دوستی فزاینده، و تجدید سازمان بیشتر صنعتی، گر چه به خودی خود خوب است، واقعیتهای پیدایش و حوادث زندگی را درمان نخواهد کرد. فقط درک واقعیتها و تسلط مدبرانه در محدودۀ قوانین طبیعت انسان را قادر می&zwnj;سازد آنچه را می&zwnj;خواهد به دست آورد و از آنچه که نمی&zwnj;خواهد اجتناب کند. شناخت علمی که به عمل علمی منجر شود تنها علاج برای به اصطلاح بدبیاریهای غیرمترقبه است.</p>
<p style="direction:rtl">  صنعت، جنگ، بردگی، و دولت مدنی در واکنش به تکامل اجتماعی انسان در محیط طبیعی&zwnj;اش به وجود آمد. مذهب به طور مشابه در واکنش او نسبت به محیط واهیِ دنیای خیالی شبحی به وجود آمد. مذهب یک توسعۀ تکاملی حفظ خود بود، و به رغم این که در ابتدا مفهومش اشتباه و به کلی غیرمنطقی بود، نتیجه بخش بوده است.</p>
<p style="direction:rtl">  مذهب بدوی از طریق نیروی قدرتمند و پر ابهت ترس کاذب خاک ذهن بشری را برای اعطای یک نیروی روحی با حسن نیت که منشأ ماوراءالطبیعه دارد، تنظیم کنندۀ فکر، آماده ساخت. و تنظیم کنندگان الهی از آن هنگام به طور پیوسته تلاش کرده&zwnj;اند ترس از خداوند را به عشق به خداوند دگرگون سازند. تکامل ممکن است کند باشد، اما به گونه&zwnj;ای خطاناپذیر مؤثر است.</p>
<p style="direction:rtl">  [عرضه شده توسط یک ستارۀ عصر نبادان.]</p>
</body>
</html>
