<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 87 - آیین&zwnj;های نیایشی شبح</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 87</h1>
</div>
<div class="c1">
<h3 style="direction:rtl">آیین&zwnj;های نیایشی شبح</h3>
</div>

<p style="direction:rtl">  آیین نیایشی شبح به عنوان موازنه&zwnj;ای نسبت به مخاطرات بد اقبالی به وجود آمد؛ رسوم بدوی مذهبی آن حاصل اضطراب از بد اقبالی و ترس بیش از حد از مردگان بود. هیچیک از این مذاهب اولیه ربط زیادی به شناخت الوهیت یا احترام به موجودات فوق بشری نداشتند؛ آیین&zwnj;های آنها بیشتر منفی و برای احتراز، بیرون راندن، یا سرکوب اشباح طراحی شده بودند. کیش شبح چیزی بیشتر یا کمتر از بیمه در مقابل بلا نبود؛ آن هیچ ربطی به سرمایه&zwnj;گذاری برای بازدهی بالاتر و آینده نداشت.</p>
<p style="direction:rtl">  انسان تلاشی طولانی و شدید پیرامون کیش شبح داشته است. هیچ چیز در تاریخ بشر ابداع نشده که تأسف&zwnj;بارتر از این تصویر بردگی رقت&zwnj;انگیز انسان نسبت به ترس از شبح - روح باشد. با تولد همین ترس نوع بشر سیری صعودی را در مسیر تکامل مذهبی شروع نمود. تخیل بشری از سواحل خودی پرتاب شد و دیگر لنگری نمی&zwnj;یابد تا این که به مفهوم یک الوهیت راستین، یک خدای واقعی، برسد.</p>
<div class="c1">
<h4 style="direction:rtl">1- ترس از شبح</h4></div>

<p style="direction:rtl">  مرگ مورد ترس واقع می&zwnj;شد زیرا مرگ به معنی رهایی یک شبح دیگر از بدن فیزیکی آن بود. مردم باستان حداکثر تلاش خود را به عمل می&zwnj;آوردند که مانع مرگ شوند، و از مشکل ستیزه کردن با یک شبح جدید اجتناب ورزند. آنها همیشه مشتاق بودند شبح را وادار سازند که صحنۀ مرگ را ترک کند، و عازم سفر به سرزمین مردگان شود. شبح بیش از همه در هنگام به اصطلاح دورۀ انتقالی بین ظهورش در لحظۀ مرگ و عزیمت بعدش به منزلگاه اشباح، مفهومی مبهم و بدوی از بهشت خیالی، مورد ترس بود.</p>
<p style="direction:rtl">  اگر چه انسان بدوی اشباح را دارای نیروهای فوق طبیعی می&zwnj;دانست، آنها را دارای هوشمندی فوق طبیعی تلقی نمی&zwnj;کرد. بسیاری ترفندها و شگردها به کار گرفته می&zwnj;شدند تا اشباح را فریب داده و گول زنند. انسان متمدن هنوز به این باور بسیار امید می&zwnj;بندد که یک تظاهر صوری به پارسامنشی حتی یک الوهیت عالم بر همه چیز را به نحوی فریب خواهد داد.</p>
<p style="direction:rtl">  انسانهای بدوی از بیماری می&zwnj;ترسیدند زیرا مشاهده می&zwnj;کردند که بیماری اغلب پیش درآمد مرگ است. اگر حکیم قبیله نمی&zwnj;توانست یک فرد مبتلا را شفا دهد، بیمار معمولاً از کلبۀ خانوادگی جدا می&zwnj;گشت و به کلبۀ کوچکتری برده می&zwnj;شد و یا در هوای آزاد رها می&zwnj;گشت تا در تنهایی بمیرد. خانه&zwnj;ای که مرگ در آن رخ داده بود معمولاً نابود می&zwnj;گشت؛ در غیر این صورت، همیشه از آن دوری می&zwnj;شد. و این ترس مانع این می&zwnj;شد که انسان اولیه مساکن عمده&zwnj;ای بسازد. این همچنین بر علیه ایجاد دهکده&zwnj;ها و شهرهای دائم عمل می&zwnj;کرد.</p>
<p style="direction:rtl">  هنگامی که عضوی از قبیله می&zwnj;مرد انسانهای بدوی در تمامی طول شب بیدار می&zwnj;نشستند و حرف می&zwnj;زدند. آنها می&zwnj;ترسیدند که اگر در نزدیکی یک جسد خواب روند آنها نیز خواهند مرد. ترس از مرده به دلیل واگیر گرفتن از جسد بود، و طی زمانهای گوناگون تمامی مردمان مراسم پاک سازی مفصلی را که برای تزکیۀ یک فرد بعد از تماس با مرده طراحی شده بود به کار گرفته&zwnj;اند. مردم باستان باور داشتند که برای یک جسد باید نور فراهم شود؛ هرگز اجازه داده نمی&zwnj;شد که جسد یک مرده در تاریکی باقی بماند. در قرن بیستم هنوز شمعها در تالار مردگان روشن هستند، و هنوز انسانها با مردگان در بیداری می&zwnj;نشینند. انسان به اصطلاح متمدن هنوز ترس از اجساد مردگان را از فلسفۀ زندگانیش به طور کامل حذف نکرده است.</p>
<p style="direction:rtl">  اما به رغم این همه ترس، انسانها هنوز در صدد گول زدن اشباح برمی&zwnj;آمدند. اگر کلبۀ مرگ نابود نمی&zwnj;شد، جسد از طریق یک سوراخ در دیوار، و نه هرگز از طریق در، خارج می&zwnj;شد. این اقدامات برای سردرگم کردن شبح انجام می&zwnj;شدند، تا از ماندن آن در محل ممانعت شود، و از عدم بازگشت آن اطمینان حاصل شود. عزاداران همچنین از طریق مسیر دیگری از یک مراسم ختم بازمی&zwnj;گشتند تا مبادا شبح آنها را دنبال کند. برای اطمینان از این که شبح از گور بازنگردد، بازگشت از مسیر پیموده شده و بسیاری تاکتیکهای دیگر به کار گرفته می&zwnj;شدند. زنان و مردان اغلب لباسهایشان را با هم عوض می&zwnj;کردند تا شبح را فریب دهند. لباسهای عزاداری طراحی می&zwnj;شدند تا بازماندگان را تغییر چهره دهند؛ و بعدها، برای مرده احترام نشان دهند و بدین ترتیب اشباح را خشنود سازند.</p>
<div class="c1">
<h4 style="direction:rtl">2- دلجویی از شبح</h4></div>

<p style="direction:rtl">  در مذهب برنامۀ منفی دلجویی از شبح مدتها پیش از برنامۀ مثبت مجبور ساختن روح و استغاثه از او آمد. اولین اعمال پرستش بشری پدیده&zwnj;های دفاعی بودند، نه حرمتی. انسان امروزی این را عاقلانه می&zwnj;پندارد که در برابر آتش خود را بیمه سازد. به همین ترتیب انسان بدوی این را خردمندانه&zwnj;تر می&zwnj;دید که در برابر شبحِ بد اقبالی بیمه فراهم سازد. تلاش برای کسب این ایمنی تکنیکها و رسوم کیش شبح را تشکیل می&zwnj;داد.</p>
<p style="direction:rtl">  روزگاری تصور می&zwnj;شد که آرزوی بزرگ یک شبح این است که به سرعت &rdquo;به خاک سپرده شود&ldquo; تا بتواند بدون اختلال به سرزمین مردگان پیش رود. هر اشتباهی در انجام یا حذف کارها توسط فرد زنده در آیین به خاک سپردن شبح پیشرفت آن را به سرزمین اشباح قطعاً به تأخیر می&zwnj;انداخت. باور می&zwnj;رفت که این برای شبح ناخشنود کننده است، و یک شبح خشمگین ظاهراً یک منبع بلا، بد اقبالی، و بدبختی بود.</p>
<p style="direction:rtl">  سرچشمۀ مراسم ختم از تلاش انسان برای مجبور ساختن روان - روح به رهسپاری به منزل آینده&zwnj;اش بود، و موعظۀ مراسم ختم در ابتدا برای آموزش شبح جدید در نحوۀ رسیدن به آنجا طراحی شده بود. رسم بود که برای سفر شبح خوراک و پوشاک فراهم شود. این اقلام در قبر یا در نزدیکی آن قرار داده می&zwnj;شدند. انسان بدوی باور داشت که از سه روز تا یک سال وقت لازم است که &rdquo;شبح خوابانده شود&ldquo;، یعنی از مجاورت قبر دور رانده شود. اسکیموها هنوز اعتقاد دارند که روان سه روز با بدن می&zwnj;ماند.</p>
<p style="direction:rtl">  بعد از وقوع یک مرگ مراسم سکوت یا سوگواری به جا آورده می&zwnj;شد تا شبح برای بازگشت به خانه جلب نشود. شکنجۀ خود &mdash; زخمی کردن &mdash; یک شکل عادی عزاداری بود. بسیاری از آموزگاران پیشرفته سعی کردند این کار را متوقف کنند، اما نتوانستند. تصور می&zwnj;رفت که روزه گرفتن و سایر اشکال محروم سازیِ خود برای اشباح، که در طول دورۀ گذارِ پنهان ماندن پیش از عزیمت واقعی&zwnj;شان به دنیای مردگان نسبت به ناراحتی زنده&zwnj;ها در مسرت بودند، خشنود کننده است.</p>
<p style="direction:rtl">  ادوار طولانی و مکرر فقدان فعالیت در طول عزاداری یکی از موانع بزرگ برای پیشرفت تمدن بود. هفته&zwnj;ها و حتی ماههای هر سال در این عزاداری بی&zwnj;حاصل و بیهوده عملاً تلف می&zwnj;شدند. این واقعیت که عزاداران حرفه&zwnj;ای برای مواقع عزاداری استخدام می&zwnj;شدند نشان دهندۀ این است که عزاداری یک آیین بود، نه یک علامت اندوه. انسانهای امروزی ممکن است به دلیل احترام و به واسطۀ سوگواری برای مردگان عزاداری کنند، اما مردم دوران باستان به دلیل <em>ترس</em> این کار را انجام می&zwnj;دادند.</p>
<p style="direction:rtl">  نام مردگان هرگز به لب آورده نمی&zwnj;شد. در واقع آنها حتی اغلب از زبان حذف می&zwnj;شدند. این نامها تابو می&zwnj;شدند، و بدین ترتیب زبانها مداوماً تحلیل برده می&zwnj;شدند. این امر سرانجام شمار زیادی از گفتار سمبلیک و اصطلاحات تمثیلی را به وجود آورد، مثل &rdquo;نام و روزی که کسی هرگز ذکر نمی&zwnj;کند.&ldquo;</p>
<p style="direction:rtl">  مردمان دوران باستان آنقدر مشتاق خلاصی از دست یک شبح بودند که هر چیزی را که طی دوران زندگی قابل آرزو کردن بود به او تقدیم می&zwnj;کردند. اشباح همسر و خدمه می&zwnj;خواستند. یک انسان بدوی دارا انتظار داشت که در هنگام مرگش حداقل یک همسر برده زنده دفن شود. بعدها رسم شد که یک زن بیوه روی گور شوهرش خودکشی کند. هنگامی که کودکی می&zwnj;مرد، مادر، عمه، یا مادر بزرگ را اغلب خفه می&zwnj;کردند تا یک شبح بزرگسال بتواند شبح کودک را همراهی و مراقبت کند. و آنهایی که بدین گونه زندگی خود را فدا می&zwnj;کردند معمولاً با رضایت این کار را انجام می&zwnj;دادند. به راستی اگر آنها بر خلاف رسوم به زندگی ادامه می&zwnj;دادند، ترس آنها از خشمِ شبح زندگی را از این لذتهای اندکی که انسانهای بدوی از آن بهره&zwnj;مند بودند تهی می&zwnj;ساخت.</p>
<p style="direction:rtl">  رسم بود که تعداد کثیری از زیردستان فرستاده شوند تا یک رئیس مرده را همراهی کنند. بردگان هنگامی که اربابشان می&zwnj;مرد کشته می&zwnj;شدند تا در سرزمین اشباح به او خدمت کنند. مردم بُرنئو هنوز یک همراه قاصد را تدارک می&zwnj;بینند. یک برده با نیزه کشته می&zwnj;شود تا با ارباب مرده&zwnj;اش دست به سفر روحی زند. اعتقاد بر این بود که اشباح اشخاص به قتل رسیده از این که اشباح قاتلانشان را به عنوان برده داشته باشند شادمانند. این اعتقاد انسانها را به شکار سر ترغیب نمود.</p>
<p style="direction:rtl">  اشباح ظاهراً از بوی غذا لذت می&zwnj;بردند. خیرات خوراکی در ضیافتهای سوگواری زمانی همگانی بود. روش بدوی شکرگویی این بود که به منظور خشنود ساختن ارواح، پیش از خوردن، ضمن به لب آوردن یک فرمول جادویی قدری غذا به داخل آتش انداخته شود.</p>
<p style="direction:rtl">  بنا بود که مردگان از اشباحِ ابزار و جنگ افزارهایی که طی دوران حیات به آنها تعلق داشتند استفاده کنند. شکستن یک کالا برای &rdquo;کشتن آن&ldquo; بود تا بدین طریق شبح آن رها شود و رهسپار خدمت در سرزمین اشباح گردد. قربانیهای کالایی نیز به وسیلۀ سوزاندن یا دفن کردن انجام می&zwnj;شدند. اتلافات سوگواری در دوران باستان عظیم بودند. نژادهای دوران بعد مدلهای کاغذی درست می&zwnj;کردند و در این قربانیهای مرگ تصاویر را جانشین اشیا و اشخاص واقعی می&zwnj;کردند. پیشرفت بزرگی در تمدن حاصل شد هنگامی که توارث خویشاوندی جانشین سوزاندن و دفن کردن دارایی شد. سرخپوستان ایرکوا اصلاحات بسیاری در اتلاف سوگواری انجام دادند. و این حفظِ دارایی آنها را قادر ساخت که در میان انسانهای شمالی سرخ از همه قدرتمندتر شوند. انسان امروزی بنا نیست که از اشباح بترسد، اما رسم قوی است، و هنوز ثروت دنیوی زیادی در آیین&zwnj;های سوگواری و مراسم مرگ مصرف می&zwnj;شود.</p>
<div class="c1">
<h4 style="direction:rtl">3- پرستش نیاکان</h4></div>

<p style="direction:rtl">  کیش در حال پیشرفت شبح پرستش نیاکان را اجتناب ناپذیر ساخت زیرا حلقۀ ارتباطی بین اشباح معمولی و ارواح بالاتر، خدایان در حال تکامل، گردید. خدایان اولیه صرفاً انسانهای جلال یافتۀ فوت کرده بودند.</p>
<p style="direction:rtl">  پرستش نیاکان در ابتدا بیشتر به دلیل ترس بود تا پرستش، اما چنین اعتقاداتی قطعاً به اشاعۀ بیشتر ترس از شبح و پرستش آن کمک نمود. هواخواهان آیین&zwnj;های اولیۀ نیایشی اشباح نیاکان حتی از خمیازه کشیدن می&zwnj;ترسیدند، مبادا این که در چنین وقتی یک شبح شرور وارد بدنهای آنان شود.</p>
<p style="direction:rtl">  رسم به فرزند خواندگی پذیرفتن به دلیل کسب اطمینان از این بابت بود که کسی بعد از مرگ برای آرامش و پیشرفت روان خیرات بدهد. انسان بدوی در ترس از اشباح همنوعانش زندگی می&zwnj;کرد، و وقت اضافۀ خود را صرف برنامه&zwnj;ریزی برای عملکرد امن شبح خودش بعد از مرگ می&zwnj;کرد.</p>
<p style="direction:rtl">  بیشتر قبایل حداقل سالی یک بار جشنی برای تمامی روانها اجرا می&zwnj;کردند. رومی&zwnj;ها هر ساله دوازده جشن شبح و مراسم مربوط به آن را داشتند. نصف روزهای سال وقف نوعی مراسم که به این آیین&zwnj;های نیایشی باستانی مربوط بود می&zwnj;شدند. یک امپراتور رومی سعی کرد از طریق کاستن تعداد روزهای جشن به سالی 135 بار این رسوم را اصلاح نماید.</p>
<p style="direction:rtl">  کیش شبح در تکامل مداوم بود. همانطور که انگاشته می&zwnj;شد اشباح از مرحلۀ ناکامل به مرحلۀ بالاتر وجود عبور می&zwnj;کنند، آیین نیایشی نیز سرانجام به پرستش ارواح، و حتی خدایان گام برداشتند. اما صرف نظر از اعتقادات متنوع به ارواح پیشرفته&zwnj;تر، تمامی قبایل و نژادها روزگاری به اشباح اعتقاد داشتند.</p>
<div class="c1">
<h4 style="direction:rtl">4- اشباح روحی خوب و بد</h4></div>

<p style="direction:rtl">  ترس از شبح سرچشمۀ تمامی مذاهب دنیا بود؛ و برای مدتها بسیاری از قبایل به اعتقاد کهنِ یک طبقه از اشباح باور داشتند. آنها چنین آموزش می&zwnj;دادند که هنگامی که شبح خشنود باشد انسان از خوش اقبالی برخوردار می&zwnj;شود، و هنگامی که خشمگین باشد بد اقبالی می&zwnj;آورد.</p>
<p style="direction:rtl">  به تدریج که آیین نیایشی ترس از شبح گسترش یافت، انواع بالاتر ارواح مورد شناسایی واقع شدند، ارواحی که قطعاً با هیچ فرد بشری قابل تعیین هویت شدن نبودند. آنها اشباح فرهیخته یا جلال یافته&zwnj;ای بودند که فراسوی حوزۀ سرزمین اشباح به قلمروهای بالاتر سرزمین روح پیشروی کرده بودند.</p>
<p style="direction:rtl">  تصور دو نوع شبح روحی پیشرفتی کند ولی قطعی در سرتاسر دنیا داشت. این روح&zwnj;گرایی جدید دوگانه لازم نبود از قبیله به قبیله اشاعه یابد؛ آن به طور مستقل در سرتاسر دنیا پدیدار گشت. قدرت یک عقیده، در تأثیرگذاری روی ذهنِ در حال توسعۀ تکاملی، در واقعی بودن یا منطقی بودن آن نیست، بلکه در <em>روشن بودن</em> آن و عمومیتِ کاربرد آماده و سادۀ آن است.</p>
<p style="direction:rtl">  باز بعدها تخیل انسان مفهوم نیروهای فوق طبیعی خوب و بد، هر دو را، تجسم نمود؛ برخی از اشباح هرگز به سطح ارواح خوب تکامل نیافتند. تک روح&zwnj;گراییِ اولیۀ ترس از شبح به تدریج داشت به روح&zwnj;گرایی دوگانه تکامل می&zwnj;یافت، یک ایدۀ نوین کنترل نادیدنی امور زمینی. سرانجام چنین تصور شد که خوش اقبالی و بد اقبالی کنترل کنندگان مربوطۀ خودشان را دارند. و باور می&zwnj;رفت که از میان دو طبقه، گروهی که بد اقبالی می&zwnj;آورد، فعال&zwnj;تر و بی&zwnj;شمارتر است.</p>
<p style="direction:rtl">  هنگامی که سرانجام دکترین ارواح خوب و بد به حد کمال رسید، به رایج&zwnj;ترین و پایدارترین اعتقاد از میان تمامی اعتقادات مذهبی تبدیل گشت. این دوگرایی نشانگر یک پیشرفت بزرگ مذهبی &ndash; فلسفی بود، زیرا انسان را قادر ساخت که هم خوش اقبالی و هم بد اقبالی را به حساب آورد، ضمن این که در همان حال به موجوداتی فوق انسانی باور بیاورد که تا اندازه&zwnj;ای در رفتارشان یکجور هستند. ارواح می&zwnj;توانستند خوب و یا بد محسوب شوند. تصور نمی&zwnj;شد که آنها آنطور که اشباح اولیۀ تک روح&zwnj;گراییِ بدوی&zwnj;ترین مذاهب تجسم شده بودند کاملاً تندخو باشند. انسان سرانجام قادر شد نیروهایی فوق انسانی را تجسم کند که رفتارشان یکجور است، و این یکی از مهم&zwnj;ترین اکتشافات حقیقت در سراسر تاریخ تکامل مذهب و در توسعۀ فلسفۀ بشری بود.</p>
<p style="direction:rtl">  با این وجود مذهب تکاملی بهای گزافی برای مفهوم روح&zwnj;گرایی دوگانه پرداخته است. فلسفۀ اولیۀ انسان قادر بود ثبات روحی را با بی&zwnj;ثباتی اقبال زودگذر فقط از طریق پنداشت دو نوع روح، یکی خوب و دیگری بد، آشتی دهد. و ضمن این که این اعتقاد انسان را قادر ساخت که دگرسانیهای شانس را با برداشتی از نیروهای تغییرناپذیر فوق انسانی آشتی دهد، این دکترین از آن هنگام تاکنون آن را برای مذهب&zwnj;گرایان مشکل ساخته است که به وحدت کیهانی بیاندیشند. به طور کلی خدایان مذهب تکاملی توسط نیروهای تاریکی مورد مقابله واقع شده&zwnj;اند.</p>
<p style="direction:rtl">  تراژدی تمامی این امر در این واقعیت نهفته است که هنگامی که این ایده&zwnj;ها در ذهن بدوی انسان ریشه می&zwnj;دوانیده&zwnj;اند، به راستی هیچ روح بد یا ناسازگاری در تمامی دنیا وجود نداشت. چنین وضعیت ناخجسته&zwnj;ای تا بعد از شورش کلیگسشیا به وجود نیامد و آن هم فقط تا پنطیکاست دوام آورد. ایدۀ نیکی و شرارت به عنوان همترازهای کیهانی، حتی در قرن بیستم در فلسفۀ بشری بسیار زیاد زنده است. بیشتر مذاهب دنیا هنوز این نشان تولد فرهنگی متعلق به روزگاران دیرین سپری شدۀ فرقه&zwnj;های پدیدار گشتۀ شبح را با خود حمل می&zwnj;کنند.</p>
<div class="c1">
<h4 style="direction:rtl">5- کیش در حال پیشرفت شبح</h4></div>

<p style="direction:rtl">  انسان بدوی به ارواح و اشباح به این شکل نگاه می&zwnj;کرد که حقوقی تقریباً نامحدود دارند ولی هیچ وظیفه&zwnj;ای ندارند. تصور می&zwnj;شد که ارواح به انسان چنین می&zwnj;نگرند که وظایف چندگانه&zwnj;ای دارد اما هیچ حقوقی ندارد. باور می&zwnj;رفت که ارواح به انسان به دیدۀ حقارت می&zwnj;نگرند زیرا وی دائماً در انجام وظایف معنوی خود کوتاهی می&zwnj;کند. اعتقاد کلی نوع بشر این بود که اشباح به عنوان بهای عدم مداخله در امور بشری یک خدمت مداوم را باج خواهی می&zwnj;کنند، و کمترین بدبیاری به فعالیتهای اشباح نسبت داده می&zwnj;شد. انسانهای اولیه آنقدر از نادیده انگاشتن احترامی که سزاوار خدایان است می&zwnj;ترسیدند که بعد از قربانی کردن برای تمامی ارواح شناخته شده، به قربانی کردن برای &rdquo;خدایان ناشناخته&ldquo; می&zwnj;پرداختند تا کاملاً مصون باشند.</p>
<p style="direction:rtl">  و اکنون کیش سادۀ شبح با رسوم پیشرفته&zwnj;تر و نسبتاً پیچیدۀ کیش روح &ndash; شبح، خدمت و پرستش ارواح بالاتر، آنطور که آنان در تخیل بدوی انسان تکامل یافته&zwnj;اند، دنبال شده است. آیین مذهبی باید پا به پای تکامل و پیشرفت روحی جلو رود. آیین نیایشی بسط یافته چیزی جز هنر حفظ خود نبود که در رابطه با اعتقاد به موجودات فوق طبیعی، تطبیق خود با محیط روحی، به کار بسته می&zwnj;شد. سازمانهای صنعتی و نظامی انطباق با محیطهای طبیعی و اجتماعی بودند. و به تدریج که ازدواج برای پاسخگویی به مطالبات دو جنسیتی به وجود آمد، سازمان مذهبی نیز در پاسخ به اعتقاد به نیروهای بالاتر روحی و موجودات روحی تکامل یافت. مذهب نشانگر انطباق انسان با توهماتش نسبت به راز شانس می&zwnj;باشد. ترس از روح و پرستش متعاقب به عنوان بیمه در برابر بد اقبالی، به عنوان تدابیر نیکبختی، پذیرفته شدند.</p>
<p style="direction:rtl">  انسان بدوی تصور می&zwnj;کند که ارواح خوب دنبال کار خودشان هستند، و چیز اندکی از موجودات بشری می&zwnj;خواهند. این اشباح و ارواح بد هستند که باید در منش خوب نگاه داشته شوند. از این رو، مردمان بدوی بیشتر به اشباح بد سیرتشان توجه نمودند تا به ارواح خوش طینتشان.</p>
<p style="direction:rtl">  بهروزی بشری بنا بود خصوصاً برای حس حسادت ارواح شرور تحریک کننده باشد، و روش انتقامی آنها این بود که از طریق یک نیروی بشری و از طریق تکنیک <em>چشم بد</em> به ضربۀ تلافی جویانه دست زنند. آن جنبۀ آیین نیایشی که به اجتناب روحی مربوط بود بسیار درگیر نابکاریهای چشم بد بود. ترس از آن تقریباً جهانی گشت. زنان زیبا نقاب به چهره می&zwnj;زدند تا خود را از چشم بد مصون نگاه دارند. متعاقباً بسیاری از زنان که مایل بودند زیبا تلقی شوند این شیوۀ عمل را پذیرفتند. به دلیل این ترس از ارواح بد، کودکان به ندرت اجازه می&zwnj;یافتند بعد از تاریکی بیرون روند، و دعاهای اولیه همیشه شامل این درخواست می&zwnj;شد: &rdquo;ما را از چشم بد نجات بده.&ldquo;</p>
<p style="direction:rtl">  قرآن شامل یک فصل کامل است که به چشم بد و افسونهای جادویی تخصیص یافته است، و یهودیان کاملاً به آنها اعتقاد داشتند. تمامی آیین نیایشی وابسته به آلت تناسلی مرد به عنوان دفاعی بر ضد چشم بد به وجود آمد. تصور می&zwnj;شد که ارگانهای تولید مثل تنها جادویی هستند که می&zwnj;توانند آن را بی&zwnj;اثر سازند. چشم بد موجب پیدایش اولین خرافات پیرامون علامات پیش از زایمان کودکان، نشانهای مادری، بود و این آیین نیایشی روزگاری تقریباً عالمگیر بود.</p>
<p style="direction:rtl">  حسادت یک ویژگی سابقه&zwnj;دار بشری است؛ از این رو انسان بدوی آن را به خدایان آغازین خود نسبت می&zwnj;داد. و چون روزگاری انسان دست به کار فریب اشباح زده بود، به زودی شروع به فریب ارواح نمود. او گفت: &rdquo;اگر ارواح به زیبایی و رفاه ما حسادت ورزند، خود را از شکل خواهیم انداخت و پیرامون موفقیتمان اندک سخن خواهیم گفت.&ldquo; از این رو فروتنی اولیه خوار شمردن خودپسندی نبود، بلکه در عوض تلاشی برای گمراه کردن و فریفتن ارواح حسود بود.</p>
<p style="direction:rtl">  روشی که برای باز داشتن ارواح از حسادت ورزی نسبت به رفاه بشری پذیرفته شده بود این بود که به یک چیز یا شخص خوش اقبال یا بسیار دوست داشتنی فحاشی شدید می&zwnj;شد. منشأ رسم کم کردن تعریف و تمجید از یک فرد یا خانواده این بود، و نهایتاً به فروتنی، خویشتنداری، و نزاکت متمدنانه تکامل یافت. در راستای این انگیزه، زشت شدن مد شد. زیبایی حسادت ارواح را برمی&zwnj;انگیخت؛ آن نشانگر غرور گناه آلود بشری بود. انسان بدوی دنبال یک نام زشت می&zwnj;گشت. این جنبۀ آیین نیایشی مانع بزرگی برای پیشرفت هنر بود، و مدتها دنیا را تیره و زشت نگاه داشت.</p>
<p style="direction:rtl">  تحت کیش روح، زندگی در بهترین شکلش یک قمار بود، نتیجۀ کنترل روحی. آیندۀ یک نفر حاصل تلاش، پشتکار، یا استعداد نبود، مگر این که اینها برای نفوذ روی ارواح به کار گرفته می&zwnj;شدند. آیین خشنود ساختن ارواح در بر گیرندۀ باری سنگین بود، که زندگی را خسته کننده و عملاً غیرقابل تحمل می&zwnj;ساخت. از دوره به دوره و از نسل تا نسل، نژاد بعد از نژاد در پی بهبود این دکترین فوق شبح برآمده، اما هیچ نسلی تاکنون جرأت رد کامل آن را نکرده است.</p>
<p style="direction:rtl">  قصد و خواستۀ ارواح از طریق فالگیری، پیشگویی، و علامات مورد مطالعه قرار می&zwnj;گرفت. و این پیامهای روحی از طریق غیب&zwnj;گویی، پیشگویی، جادو، گناه آزمون، و طالع بینی تفسیر می&zwnj;شدند. آیین نیایشی تماماً تدبیری بود که برای دلجویی، خرسند ساختن، و خریدن ارواح از طریق این رشوۀ پنهان طراحی شده بود.</p>
<p style="direction:rtl">  و بدین ترتیب یک فلسفۀ نوین و گسترش یافتۀ جهانی به وجود آمد که شامل اینها می&zwnj;شد:</p>

<p style="direction:rtl">  1- <em>وظیفه</em> &mdash; آن کارهایی که برای همسو ساختن یا حداقل بی&zwnj;طرف نمودن ارواح باید انجام شوند.</p>
<p style="direction:rtl">  2- <em>درست</em> &mdash; رفتار و مراسم درست که ارواح را در جهت منافع یک فرد به طور فعال به کار گیرد.</p>
<p style="direction:rtl">  3- <em>حقیقت</em> &mdash; فهم و طرز برخورد درست نسبت به ارواح و لذا نسبت به زندگی و مرگ.</p>

<p style="direction:rtl">  صرفاً به دلیل کنجکاوی نبود که مردم باستان در پی دانستن آینده بودند؛ آنها می&zwnj;خواستند از بد اقبالی احتراز کنند. غیب&zwnj;گویی صرفاً تلاشی برای اجتناب از گرفتاری بود. در طول این ایام به رویاها به صورت پیشگویی نگریسته می&zwnj;شد، ضمن این که هر چیز غیرمعمول یک طالع تلقی می&zwnj;شد. و حتی امروزه نژادهای متمدن با اعتقاد به علامات، نشانه&zwnj;ها، و سایر بقایای خرافی متعلق به کیش در حال پیشرفتِ شبح دوران باستان نفرین شده&zwnj;اند. انسان آن روشهایی را که از طریق آن به تدریج و به طور دردآور از نردبان تکاملی حیات صعود کرد، به کندی، بسیار کند، ترک می&zwnj;کند.</p>
<div class="c1">
<h4 style="direction:rtl">6- اجبار و جن&zwnj;گیری</h4></div>

<p style="direction:rtl">  هنگامی که انسانها فقط به اشباح اعتقاد داشتند، آیین مذهبی بیشتر شخصی و کمتر سازمان یافته بود. اما شناخت ارواح بالاتر به کارگیری &rdquo;روشهای بالاتر روحی&ldquo; را در برخورد با آنها ضروری می&zwnj;ساخت. این تلاش برای بهبود دادن، یا تدوین تکنیک خشنود ساختن روح مستقیماً به ایجاد مکانیسمهای دفاعی در برابر ارواح انجامید. انسان به راستی در برابر نیروهای غیرقابل مهار که در حیات دنیوی عمل می&zwnj;کردند احساس درماندگی می&zwnj;کرد، و احساس خود کوچک بینی او وی را ناچار ساخت تلاش کند تعدیل جبران کننده&zwnj;ای بیابد، تکنیکی برای مساوی ساختن نابرابریها در تقلای یک جانبۀ انسان در مقابل کیهان.</p>
<p style="direction:rtl">  در روزهای نخستین آیین نیایشی، تلاشهای انسان برای تأثیرگذاری روی عملکرد شبح به دلجویی محدود می&zwnj;شد، تلاشهایی از طریق رشوه برای خنثی کردن بد اقبالی. به تدریج که تکامل آیین نیایشی شبح به سمت مفهوم ارواح خوب و نیز بد پیش رفت، این مراسم به سوی تلاشهایی با طبیعت مثبت&zwnj;تر چرخش نمود، کوششهایی برای کسب خوش اقبالی. مذهب انسان دیگر به طور کامل منفی&zwnj;گرا نبود، همچنین با تلاش برای کسب خوش اقبالی نیز متوقف نگردید. او به زودی شروع به ابداع تدابیری نمود که از طریق آن بتواند ارواح را به همکاری مجبور سازد. مذهب&zwnj;گرا دیگر در برابر مطالبات بی&zwnj;وقفۀ توهمات روحیِ خود ساخته بی&zwnj;دفاع نمی&zwnj;ماند. انسان بدوی شروع به اختراع سلاحهایی می&zwnj;کند که با آنها بتواند روح را به عمل وا دارد و به یاری ناچار سازد.</p>
<p style="direction:rtl">  اولین تلاشهای تدافعی انسان متوجه اشباح شد. با گذشت اعصار زنده&zwnj;ها شروع به ابداع روشهایی برای مقاومت در برابر مردگان نمودند. تکنیکهای زیادی برای ترساندن اشباح و دور ساختن آنها به وجود آورده شدند، که در میان آنها می&zwnj;توان تکنیکهای زیر را ذکر نمود:</p>

<p style="direction:rtl">  1- قطع کردن سر و بستن بدن در گور.</p>
<p style="direction:rtl">  2- سنگسار کردن خانۀ مرگ.</p>
<p style="direction:rtl">  3- اخته کردن یا شکستن پاهای جسد.</p>
<p style="direction:rtl">  4- مدفون ساختن زیر سنگها، یک منشأ سنگ قبر امروزی.</p>
<p style="direction:rtl">  5- سوزاندن جسد، یک اختراع دوران بعد برای پیشگیری از مزاحمت شبح.</p>
<p style="direction:rtl">  6- پرتاب بدن به درون دریا.</p>
<p style="direction:rtl">  7- در معرض دید قرار دادن بدن تا توسط حیوانات وحشی خورده شود.</p>

<p style="direction:rtl">  اشباح بنا بود با سر و صدا آشفته شده و بترسند؛ فریاد زدن، زنگها، و طبلها آنها را از زندگان فراری می&zwnj;دادند؛ و این روشهای دوران باستان هنوز در &rdquo;مکانهای سوگواری&ldquo; برای مردگان رایج هستند. ترکیبات متعفن به کار گرفته می&zwnj;شدند تا ارواح ناخواسته را دور سازند. تصاویر کریه ارواح ساخته می&zwnj;شدند تا آنها هنگام مشاهدۀ خود با شتاب فرار کنند. باور می&zwnj;رفت که سگها می&zwnj;توانند به نزدیک شدن اشباح پی ببرند، و این که از طریق زوزه کشیدن اخطار می&zwnj;دهند؛ و دیگر این که هنگامی که آنها نزدیک هستند خروسان صدای قوقولی قو سر می&zwnj;دهند. استفادۀ از یک خروس به عنوان یک بادنما در تداوم این خرافه است.</p>
<p style="direction:rtl">  تصور می&zwnj;شد که آب بهترین حفاظ در برابر اشباح است. آب مقدس از تمامی اشکال دیگر برتر بود، آبی که کاهنان پاهایشان را در آن شسته بودند. باور می&zwnj;رفت که آتش و آب هر دو برای اشباح موانعی غیرقابل عبور هستند. رومی&zwnj;ها سه بار آب را به دور جسد می&zwnj;گرداندند. در قرن بیستم آب مقدس به بدن پاشیده می&zwnj;شود، و شستن دست در قبرستان هنوز یک آیین یهودی است. غسل تعمید جنبه&zwnj;ای از مراسم آب مربوط به دوران بعد بود؛ حمام کردن بدوی یک مراسم مذهبی بود. فقط در ایام اخیر حمام کردن یک کار بهداشتی شده است.</p>
<p style="direction:rtl">  اما انسان با مجبور ساختن شبح متوقف نگردید. او به زودی از طریق آیین مذهبی و رسوم دیگر سعی نمود روح را مجبور به عمل سازد. جن&zwnj;گیری به کارگیری یک روح برای کنترل یا دور ساختن روح دیگر بود، و این تاکتیکها همچنین برای ترساندن اشباح و ارواح به کار گرفته می&zwnj;شدند. مفهوم روح&zwnj;گرایی دوگانۀ نیروهای خوب و بد به انسان فرصت مکفی داد تا یک نیرو را بر ضد نیروی دیگر به کار گیرد، زیرا اگر یک انسان نیرومند بتواند یک فرد ضعیفتر را شکست دهد، قطعاً یک روح قوی می&zwnj;تواند بر یک شبح پست&zwnj;تر فائق شود. لعن و نفرین بدوی یک کارکرد سرکوب&zwnj;گرانه بود که برای مرعوب ساختن ارواح دون&zwnj;تر طراحی شده بود. بعدها این رسم به لعن و نفرین کردن دشمنان تعمیم یافت.</p>
<p style="direction:rtl">  مدتها باور می&zwnj;رفت که با رجعت به کاربردهای آداب و رسوم کهن&zwnj;تر می&zwnj;توان ارواح و خدایان کوچک را به عملکرد مطلوب وادار نمود. انسان امروز مقصر به همان طرز عمل است. شما یکدیگر را با زبان معمول و روزمره مخاطب قرار می&zwnj;دهید، اما هنگامی که مشغول دعا می&zwnj;شوید، به شیوۀ کهن&zwnj;تر نسل دیگر، سبک به اصطلاح شرعی، متوسل می&zwnj;شوید.</p>
<p style="direction:rtl">  این دکترین همچنین بسیاری از رجعتهای مذهبی - آیینی با یک طبیعت جنسی، مثل فحشای در معبد را روشن می&zwnj;سازد. این بازگشت به رسوم بدوی سپرهای ایمنی محکمی در برابر بسیاری از بلاها محسوب می&zwnj;شدند. و با این مردمان ساده ذهن تمامی این عملکردها کاملاً عاری از آنچه که انسان امروزی بی&zwnj;بند و باری جنسی می&zwnj;نامد بودند.</p>
<p style="direction:rtl">  سپس کارکرد عهدهای آیینی آمد که به زودی با پیمانهای مذهبی و سوگندهای مقدس دنبال شد. بیشتر این سوگندها با شکنجۀ خود و ناقص کردن خود و بعدها با روزه گرفتن و دعا همراه بودند. پس از آن دریغ کردن از خود به شکل یک سرکوب مطمئن مورد نگرش واقع می&zwnj;شد. این امر به ویژه در مورد خودداری جنسی صدق می&zwnj;کرد. و بدین ترتیب انسان بدوی به زودی یک سختگیری راسخ در رسوم مذهبی خود به وجود آورد، اعتقادی به تأثیر شکنجۀ خود و دریغ کردن از خود به عنوان آیین&zwnj;هایی که قادرند ارواح ناخواهان را مجبور سازند نسبت به تمامی این رنجها و محروم سازیها عکس&zwnj;العمل مطلوب نشان دهند.</p>
<p style="direction:rtl">  انسان امروزی دیگر به طور آشکار تلاش نمی&zwnj;کند ارواح را مجبور سازد، گر چه هنوز گرایشی به چانه زدن با الوهیت بروز می&zwnj;دهد. و او هنوز سوگند می&zwnj;خورد، روی تخته می&zwnj;کوبد، انگشتانش را به صورت متقاطع روی هم قرار می&zwnj;دهد، و آب دهان را با یک عبارت مبتذل که روزگاری یک فرمول جادویی بود دنبال می&zwnj;کند.</p>
<div class="c1">
<h4 style="direction:rtl">7- طبیعت فرقه&zwnj;گرایی</h4></div>

<p style="direction:rtl">  نوع فرقه&zwnj;ای سازمان اجتماعی تداوم یافت زیرا برای حفظ و برانگیختن گرایشات اخلاقی و وفاداریهای مذهبی یک نمادگرایی فراهم نمود. فرقه از سنن &rdquo;خانواده&zwnj;های قدیمی&ldquo; سرچشمه گرفت و به عنوان یک نهاد تثبیت شده تداوم یافت. تمامی خانواده&zwnj;ها نوعی فرقه دارند. هر آرمان الهام بخش به دنبال یک سمبولیسم تداوم بخش است &mdash; در جستجوی تکنیکی برای تجلی فرهنگی که بقا را تضمین نماید و ادراک را افزایش دهد می&zwnj;باشد &mdash; و فرقه از طریق برانگیختن و ارضا کردن احساس به این سرانجام دست می&zwnj;یابد.</p>
<p style="direction:rtl">  از پگاه تمدن هر جنبش جذاب در فرهنگ اجتماعی یا پیشرفت مذهبی یک آیین، یک مراسم نمادین به وجود آورده است. هر چه بیشتر این آیین یک رشد ناآگاهانه بوده است، هواخواهان خود را به طور قویتر در کنترل نگاه داشته است. فرقه عقیده را حفظ نمود و احساس را ارضا کرد، اما برای بازسازی اجتماعی و پیشرفت معنوی همیشه بزرگترین مانع بوده است.</p>
<p style="direction:rtl">  به رغم این که فرقه پیشرفت اجتماعی را همواره کند کرده است، تأسف&zwnj;آور است که بسیاری از باورمندان امروزی شاخصهای اخلاقی و ایده&zwnj;آلهای معنوی هیچ نمادگرایی مکفی &mdash; هیچ فرقۀ حمایت متقابل &mdash; هیچ چیزی که به آن <em>تعلق</em> داشته باشند، ندارند. اما یک فرقۀ مذهبی نمی&zwnj;تواند ساخته شود؛ آن باید رشد کند. و هیچ فرقه&zwnj;ای از دو گروه یکسان نخواهند بود مگر این که آیین&zwnj;های آنها به طور دلخواه از طریق اتوریته همگون گردد.</p>
<p style="direction:rtl">  آیین نیایشی مسیحی اولیه مؤثرترین، جذاب&zwnj;ترین، و پایدارترین آیینی بود که تا آن هنگام در فکر پرورده یا ابداع شده بود؛ اما در یک عصر علمی بیشتر ارزش آن از طریق نابودی بسیاری از اصول بنیادین اولیۀ آن از بین رفته است. آیین پرستشی مسیحی از طریق از دست رفتن بسیاری از عقاید اساسی از شور و طراوت افتاده است.</p>
<p style="direction:rtl">  در گذشته هنگامی که آیین نیایشی انعطاف پذیر و نمادگرایی گسترش&zwnj;گرا بوده است حقیقت به سرعت رشد کرده و آزادانه بسط یافته است. حقیقت سرشار و یک آیین نیایشی تطبیق&zwnj;گرا به سرعت پیشرفت اجتماعی کمک کرده است. هنگامی که یک آیین نیایشی بی&zwnj;معنی سعی در جایگزینی فلسفه و برده ساختن استدلال می&zwnj;کند، مذهب را بی&zwnj;اعتبار می&zwnj;سازد و یک فرقۀ واقعی به وجود می&zwnj;آید.</p>
<p style="direction:rtl">  صرف نظر از کاستیها و نارساییها، هر آشکارسازی نوین حقیقت موجب پدیداری یک فرقۀ جدید شده است، و حتی بیان دوبارۀ مذهب عیسی باید یک نمادگرایی نوین و مناسب به وجود آورد. انسان امروزی باید یک نمادگرایی کافی برای عقاید جدیدِ در حال گسترش، ایده&zwnj;آلها و وفاداریهایش بیابد. این سمبل بهبود یافته باید از درون زندگی مذهبی و تجربۀ معنوی سرچشمه یابد. و این سمبولیسم بالاتر یک تمدن والاتر باید مبتنی بر مفهوم پدر بودن خداوند و مملو از ایده&zwnj;آل نیرومند برادری انسان باشد.</p>
<p style="direction:rtl">  آیین&zwnj;های نیایشی کهن بسیار خود محور بین بودند؛ جدیدها باید حاصل محبت عملی باشند. آیین نیایشی جدید، همانند نوع کهن، باید عاطفه را بپروراند، احساس را خشنود سازد، و وفاداری را رواج دهد؛ اما باید بیشتر انجام دهد: باید پیشرفت معنوی را تسهیل نماید، معانی کیهانی را افزایش دهد، ارزشهای اخلاقی را بالا برد، توسعۀ اجتماعی را تشویق کند، و یک نوع والای زندگی شخصی مذهبی را برانگیزد. آیین نیایشی نوین باید اهداف عالی زندگی را که هم گذرا و هم جاودانه است &mdash; اجتماعی و معنوی &mdash; فراهم سازد.</p>
<p style="direction:rtl">  هیچ آیین نیایشی نمی&zwnj;تواند تداوم یابد و به پیشرفت تمدن اجتماعی و نیل معنوی فردی یاری رساند، مگر این که مبتنی بر مفهوم بیولوژیک، جامعه شناسانه، و مذهبی <em>خانه</em> باشد. یک آیین نیایشی بقا یابنده باید آنچه را که در شرایط وجود تغییر بدون وقفه دائمی است نمادین کند؛ باید آنچه را که جریان دائماً در حال تغییر دگرگونی اجتماعی یگانه می&zwnj;سازد جلال دهد. باید معانی حقیقی را بشناسد، روابط زیبا را بستاید، و ارزشهای نیک عظمت واقعی را جلال دهد.</p>
<p style="direction:rtl">  اما مشکل بزرگ یافتن یک نمادگرایی نوین و رضایتبخش این است که انسانهای امروزی، به صورت یک گروه، به روش علمی اعتقاد دارند، از خرافات احتراز می&zwnj;کنند، و از نادانی منزجرند، در حالی که به طور فردی همگی مشتاق چیزهای اسرارآمیز هستند و ناشناخته&zwnj;ها را محترم می&zwnj;شمارند. هیچ آیین نیایشی بقا نمی&zwnj;یابد مگر این که نمایانگر یک راز ماهرانه باشد و یک چیز دست نیافتنی با ارزش را پنهان سازد. باز، نمادگرایی جدید نه تنها برای گروه باید مهم باشد بلکه همچنین باید برای فرد با معنی باشد. اشکال هر نمادگرایی مفید باید آنهایی باشد که فرد بتواند با پیشقدمی خود آن را به انجام رساند، و همچنین بتواند با همنوعانش از آن لذت برد. اگر آیین نیایشی جدید فقط بتواند به جای ساکن دینامیک باشد، شاید به راستی بتواند چیزی ارزنده، هم دنیوی و هم معنوی، به پیشرفت نوع بشر ارزانی دارد.</p>
<p style="direction:rtl">  اما اگر یک آیین نیایشی &mdash; یک نماد گرایی از آیین&zwnj;های پرستشی، شعارها، یا اهداف &mdash; بسیار پیچیده باشد کار نخواهد کرد. و برای نیایش باید تقاضا باشد، پاسخ وفاداری. هر مذهب مؤثر به گونه&zwnj;ای خطاناپذیر یک نمادگرایی ارزنده پدید می&zwnj;آورد، و هواداران آن کاری نیک می&zwnj;کنند که از متبلور شدن چنین آیینی به یک مراسم محدود کننده، بد شکل، و خفه کنندۀ کلیشه&zwnj;ای که فقط می&zwnj;تواند تمامی پیشرفت اجتماعی، اخلاقی، و معنوی را محدود ساخته و به تأخیر اندازد جلوگیری کنند. هیچ آیین نیایشی که رشد اخلاقی را به تأخیر اندازد و نتواند پیشرفت معنوی را شکوفا سازد نمی&zwnj;تواند بقا یابد. آیین نیایشی چارچوب ساختمانی است که بدنۀ زنده و دینامیک تجربۀ شخصی معنوی &mdash; مذهب راستین &mdash; حول آن رشد می&zwnj;کند.</p>
<p style="direction:rtl">  [عرضه شده توسط یک ستارۀ تابناک عصر نبادان.]</p>
</body>
</html>
