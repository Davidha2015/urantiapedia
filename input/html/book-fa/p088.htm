<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 88 - بت&zwnj;واره&zwnj;ها، طلسم&zwnj;ها، و جادو</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 88</h1>
</div>
<div class="c1">
<h3 style="direction:rtl">بت&zwnj;واره&zwnj;ها، طلسم&zwnj;ها، و جادو</h3>
</div>

<p style="direction:rtl">  ایدۀ ورود یک روح به داخل یک شی بی&zwnj;جان، یک حیوان، و یا یک موجود بشری، یک اعتقاد بسیار باستانی و قابل احترام است که از آغاز تکامل مذهب رواج داشته است. این دکترین تسخیر روحی چیزی بیشتر یا کمتر از<em> اعتقاد به بت&zwnj;واره گرایی </em>نیست. انسان بدوی لزوماً بت&zwnj;واره را پرستش نمی&zwnj;کند؛ او به طور بسیار منطقی روحی را که در درون آن ساکن است پرستش کرده و محترم می&zwnj;شمرد.</p>
<p style="direction:rtl">  در ابتدا باور بر این بود که روح یک بت&zwnj;واره شبح یک انسان مرده است؛ بعدها گمان می&zwnj;رفت که ارواح بالاتر در بت&zwnj;واره&zwnj;ها ساکن هستند. و از این رو فرقۀ بت&zwnj;واره سرانجام تمامی ایده&zwnj;های بدوی اشباح، روانها، ارواح، و جن&zwnj;زدگی را در هم ادغام نمود.</p>
<div class="c1">
<h4 style="direction:rtl">1- اعتقاد به بت&zwnj;واره&zwnj;ها</h4></div>

<p style="direction:rtl">  انسان بدوی همیشه می&zwnj;خواست هر چیز فوق&zwnj;العاده را به بت&zwnj;واره تبدیل کند؛ لذا باور به شانس چنین موقعیتی را برای وی فراهم نمود. شخصی بیمار است، چیزی اتفاق می&zwnj;افتد، و حالش خوب می&zwnj;شود. همین چیز در مورد شهرت بسیاری از داروها و روشهای شانسی درمان بیماری صدق می&zwnj;کند. اشیائی که در خواب دیده می&zwnj;شدند احتمال داشت که به بت&zwnj;واره تبدیل شوند. آتشفشانها، اما نه کوهها، بت&zwnj;واره شدند؛ همینطور ستارگان دنباله&zwnj;دار، اما نه ستارگان. انسان اولیه تصور می&zwnj;کرد که ستارگانِ جهنده و شهابها نمایانگر ورود ارواح ویژۀ دیدارگر به زمین هستند.</p>
<p style="direction:rtl">  اولین بت&zwnj;واره&zwnj;ها سنگریزه&zwnj;هایی بودند که به طور خاص علامت&zwnj;گذاری شده بودند، و انسان پیوسته در جستجوی &rdquo;سنگهای مقدس&ldquo; بوده است. یک رشته دانۀ تسبیح روزگاری مجموعه&zwnj;ای از سنگهای مقدس بود، یک دسته از اشیاءِ جادویی. بسیاری از قبایل سنگهای بت&zwnj;واره&zwnj;ای داشتند، اما تعداد اندکی از آنها بقا یافته&zwnj;اند، مثل کعبه و سنگ اِسکُن. آتش و آب نیز در زمرۀ بت&zwnj;واره&zwnj;های اولیه بودند، و پرستش آتش، به همراه اعتقاد به آب مقدس هنوز ادامه دارد.</p>
<p style="direction:rtl">  بت&zwnj;واره&zwnj;های درختی یک رخداد دوران بعد بودند، اما در میان برخی قبایل استمرار پرستش طبیعت به اعتقاد به اشیاءِ جادویی که نوعی روح طبیعت در آنها ساکن است انجامید. هنگامی که گیاهان و میوه&zwnj;ها بت&zwnj;واره شدند، خوردن آنها حرام شد. سیب در زمرۀ اولین میوه&zwnj;هایی بود که در این دسته&zwnj;بندی قرار گرفت؛ آن هرگز توسط مردمان خاور نزدیک خورده نشد.</p>
<p style="direction:rtl">  اگر حیوانی گوشت انسان را می&zwnj;خورد، بت&zwnj;واره می&zwnj;شد. سگ بدین طریق حیوان مقدس پارسیان گشت. اگر بت&zwnj;واره یک حیوان باشد و شبح به طور دائم در آن ساکن شود، در آن صورت ممکن است بت&zwnj;واره گرایی به تناسخ گرایش یابد. انسانهای بدوی به طرق بسیار نسبت به حیوانات حسادت می&zwnj;ورزیدند. آنها نسبت به آنان احساس برتری نمی&zwnj;کردند و اغلب از روی حیوانات محبوبشان نامگذاری می&zwnj;شدند.</p>
<p style="direction:rtl">  هنگامی که حیوانات بت&zwnj;واره شدند، تابوهایی حول خوردن گوشت حیوان بت&zwnj;واره به وجود آمدند. میمونها و میمونهای انسان نما به دلیل شباهت به انسان به زودی حیوانات بت&zwnj;واره&zwnj;ای گشتند. بعدها مارها، پرندگان، و گرازها نیز به همین نحو تلقی شدند. روزگاری گاو یک بت&zwnj;واره و شیرش تابو بود، در حالی که فضولات بدنش بسیار محترم شمرده می&zwnj;شد. مار در فلسطین مورد تکریم بود، به ویژه توسط فینیقی&zwnj;ها که به همراه یهودیان آن را به عنوان سخنگوی ارواح خبیث تلقی می&zwnj;کردند. حتی بسیاری از انسانهای امروزی به نیروهای سحرانگیز خزندگان باور دارند. از عربستان تا هند تا رقص مار قبیلۀ مُکوی سرخپوستان، مار تقدیس شده است.</p>
<p style="direction:rtl">  برخی از روزهای هفته جادویی بودند. برای مدتها جمعه روزی نحس و عدد سیزده عددی بدشگون تلقی شده است. اعداد خوش یمن سه و هفت ناشی از آشکارسازیهای دوران بعد بودند. چهار شمارۀ خوش یمن انسان بدوی بود و منتج از شناخت اولیۀ چهار نقطۀ قطب&zwnj;نما بود. شمارش چهارپایان یا داراییهای دیگر بدشگون تلقی می&zwnj;شد؛ مردم دوران باستان همیشه مخالف سرشماری، &rdquo;شمارش مردم&ldquo;، بودند.</p>
<p style="direction:rtl">  انسان بدوی از سکس یک نیروی بیجای جادویی نساخت؛ کارکرد تولید مثل فقط مقدار محدودی توجه دریافت نمود. انسان بدوی ذهنی طبیعی داشت، نه زشت یا شهوانی.</p>
<p style="direction:rtl">  آب دهان یک جادوی قدرتمند بود. با تف کردن روی یک شخص ارواح پلید می&zwnj;توانستند بیرون رانده شوند. تف کردن یک شخص بزرگتر یا والامقام روی یک فرد بالاترین تحسین بود. به برخی از قسمتهای بدن انسان به صورت بت&zwnj;واره&zwnj;های بالقوه نگریسته می&zwnj;شد، به ویژه مو و ناخن&zwnj;ها. ناخنهای بلند رئیسان قبیله بسیار گرامی شمرده می&zwnj;شدند، و ناخنهای چیده شدۀ آنها بت&zwnj;وارۀ نیرومندی بودند. اعتقاد به بت&zwnj;واره&zwnj;های جمجمه&zwnj;ای علت اصلی شکار سر را در دوران بعد روشن می&zwnj;سازد. طناب ناف یک بت&zwnj;وارۀ بسیار ارزشمند بود؛ حتی امروزه در آفریقا به آن چنین می&zwnj;نگرند. اولین اسباب بازی نوع بشر یک طناب ناف حفظ شده بود. آن در حالی که با مروارید آراسته شده بود، آنطور که اغلب انجام می&zwnj;شد، اولین گردنبند انسان بود.</p>
<p style="direction:rtl">  بچه&zwnj;های قوزدار و معلول به صورت بت&zwnj;واره تلقی می&zwnj;شدند. باور می&zwnj;رفت که سفیهان مجنون هستند. انسان بدوی نمی&zwnj;توانست بین نبوغ و دیوانگی تمایز قائل شود. آدمهای ابله را یا تا حد مرگ کتک می&zwnj;زدند و یا به عنوان شخصیتهای جادویی تکریم می&zwnj;کردند. هیستری به طور فزاینده موجب صحه گذاردن بر اعتقاد همگانی به سحر و جادو گردید. مبتلایان به صرع اغلب کاهن و حکیم قبیله بودند. به مستی به عنوان شکلی از تسخیر روحی نگریسته می&zwnj;شد. هنگامی که یک انسان بدوی دست به سر و صدا و پایکوبی می&zwnj;زد، یک برگ توی موهایش قرار می&zwnj;داد تا در برابر اعمالش از مسئولیت شانه خالی کند. زهرها و مواد تخدیر کننده نیروهایی جاودیی شدند؛ تصور می&zwnj;رفت آنها در تسخیر روحی هستند.</p>
<p style="direction:rtl">  بسیاری از مردم به نابغه&zwnj;ها به عنوان شخصیتهای جادویی که توسط یک روح خردمند تسخیر شده&zwnj;اند می&zwnj;نگریستند. و این انسانهای با استعداد به زودی یاد گرفتند که برای پیشبرد منافع خودخواهانۀ خویش به فریبکاری و حیله متوسل شوند. پنداشته می&zwnj;شد که انسانی با قدرت جادویی فراتر از بشر است؛ او الهی و حتی بری از خطا بود. بدین ترتیب رئیسان قبیله، پادشاهان، کاهنان، پیامبران، و حکمرانان کلیسا سرانجام قدرت زیادی به دست آورده و اتوریتۀ بی&zwnj;حد و حصری اعمال کردند.</p>
<div class="c1">
<h4 style="direction:rtl">2- تکامل جادوگری</h4></div>

<p style="direction:rtl">  تصور می&zwnj;شد اشباح ترجیح می&zwnj;دهند در اشیائی سکونت کنند که طی دوران زندگی در جسم به آنان تعلق داشت. این اعتقاد تأثیر بسیاری از یادگارهای امروزی را روشن می&zwnj;سازد. مردم دوران باستان همیشه استخوانهای رهبرانشان را تکریم می&zwnj;کردند، و هنوز بسیاری از انسانها بقایای اسکلت آدمهای مقدس و قهرمانان را با آمیزه&zwnj;ای خرافی از ترس و احترام می&zwnj;نگرند. حتی امروزه قبرهای انسانهای بزرگ زیارت می&zwnj;شوند.</p>
<p style="direction:rtl">  اعتقاد به اشیاءِ به جا مانده از گذشته حاصل آیین باستانی بت&zwnj;واره است. یادگارهای مذاهب امروزه نمایانگر تلاش برای منطقی جلوه دادن نیروهای جادویی انسان بدوی و بدین گونه ارتقاءِ آن به جایگاه شکوه و حرمت در سیستمهای مذهبی امروز می&zwnj;باشند. باور به بت&zwnj;واره&zwnj;ها و جادوگری کفرآمیز است اما ظاهراً پذیرش یادگارها و معجزات کاملاً صحیح هستند.</p>
<p style="direction:rtl">  آتشدان &mdash; بخاری &mdash; کم و بیش یک بت&zwnj;واره شد، یک مکان مقدس. مراقد و معابد در ابتدا مکانهایی جادویی بودند زیرا مردگان در آنجا مدفون بودند. موسی کلبۀ جادویی عبرانیان را به مکانی که جایگاه یک اَبَر بت&zwnj;واره، مفهومی که در آن هنگام قانون خداوند تلقی می&zwnj;شد، ارتقا داد. اما قوم بنی&zwnj;اسرائیل اعتقاد عجیب کنعانی به محراب سنگی را هرگز ترک نکردند: &rdquo;و این سنگی را که من به عنوان یک محراب بنا کرده&zwnj;ام خانۀ خداوند خواهد بود.&ldquo; آنها به راستی باور داشتند که روح خدایشان در چنین محرابهای سنگی، که در واقع بت&zwnj;واره بودند، ساکن است.</p>
<p style="direction:rtl">  آغازین&zwnj;ترین مجسمه&zwnj;ها برای حفظ چهره و خاطرۀ مردگان نامی ساخته شدند؛ آنها در واقع بنای یادبود بودند. بتها یک اعتقاد پالایش شده به طلسم و جادو بودند. انسانهای بدوی اعتقاد داشتند که یک مراسم تقدیس و تبرک موجب می&zwnj;شود که روح به داخل مجسمه وارد شود. به همین منوال، هنگامی که اشیاءِ مشخص برکت داده می&zwnj;شدند، طلسم می&zwnj;شدند.</p>
<p style="direction:rtl">  موسی با اضافه نمودن دومین فرمان به قوانین اخلاقی باستانی دلمیشیا، سعی نمود پرستش بت&zwnj;واره را در میان عبرانیان کنترل کند. او به دقت رهنمون داد که آنان نباید هیچ گونه مجسمه&zwnj;ای را که ممکن است به عنوان یک بت&zwnj;واره تقدیس و تبرک شود بسازند. او صریحاً گفت: &rdquo;هیچ تندیس کنده&zwnj;کاری شده یا شبیه هر چیزی را که در آسمان بالا، یا در زمین پایین، یا در آبهای زمین است نسازید.&ldquo; در حالی که این فرمان تأثیر زیادی در کند کردن کار هنری در میان یهودیان داشت، پرستش بت&zwnj;واره را کاهش داد. اما موسی خردمندتر از آن بود که تلاش کند بت&zwnj;واره&zwnj;های باستانی را به طور ناگهانی کنار بگذارد، و لذا رضایت داد برخی از باورهای باستانی را در ترکیبی از محراب جنگی و ضریح مذهبی که صندوق بود در کنار قانون قرار دهد.</p>
<p style="direction:rtl">  نهایتاً عبارات دارای نیروی جادویی شدند، به ویژه بیشتر آنهایی که کلامهای خداوند تلقی می&zwnj;شدند. بدین ترتیب کتابهای مقدس بسیاری مذاهب زندانهایی جادویی شده&zwnj;اند که تخیل معنوی انسان را حبس می&zwnj;کنند. تلاش موسی بر ضد بت&zwnj;واره&zwnj;ها خود یک بت&zwnj;وارۀ عالی گردید. بعدها فرمان او به کار گرفته شد تا هنر پوچ جلوه داده شده و لذت بردن و تحسین چیزهای زیبا عقب رانده شود.</p>
<p style="direction:rtl">  در ایام باستان لغت جادویی اتوریته یک <em>دکترین</em> ترس برانگیز بود، مخوف&zwnj;ترین مستبدی که انسانها را برده می&zwnj;سازد. بت&zwnj;واره&zwnj;ای که ناشی از اصول اعتقادی باشد انسان را در خیانت به خود به داخل چنگالهای تعصب، فناتیسم، خرافه، عدم تحمل دیگران، و ظالمانه&zwnj;ترین قساوتهای بربری هدایت خواهد کرد. احترام امروزه برای خرد و حقیقت، چیزی جز گریزی تازه از تمایل به بت&zwnj;واره سازی به سطوح بالاتر اندیشه ورزی و استدلال نیست. در رابطه با نوشتجات گردآوری شدۀ بت&zwnj;واره&zwnj;ای که مذهب گرایان گوناگون به عنوان <em>کتب مقدس</em> دارا می&zwnj;باشند، نه تنها باور می&zwnj;رود که آنچه که در کتاب است حقیقت دارد، بلکه این که هر حقیقتی در کتاب گنجانیده شده است. اگر یکی از این کتب مقدس از قضا بگوید زمین مسطح است، آنگاه برای نسلهای طولانی مردان و زنانی که از جهات دیگر عاقلند از پذیرش نشانۀ بی&zwnj;چون و چرای گرد بودن سیاره امتناع خواهند ورزید.</p>
<p style="direction:rtl">  عملکرد باز کردن یکی از این کتب مقدس برای این که تصادفاً چشم به یک سطر بیفتد، تا به دنبال آن تصمیمات یا پروژه&zwnj;های مهم زندگی تعیین شوند، چیزی بیشتر یا کمتر از اعتقاد به طلسم و جادوی محض نیست. سوگند خوردن به یک &rdquo;کتاب مقدس&ldquo; یا قسم خوردن به چیزی که حرمت والا دارد یک شکلی از بت&zwnj;واره گرایی ناب است.</p>
<p style="direction:rtl">  اما پیشروی نمودن از ترس بت&zwnj;واره&zwnj;ای نسبت به ناخنهای چیده شدۀ دست یک رئیس قبیلۀ بدوی به پرستش مجموعه&zwnj;ای عالی از نامه&zwnj;ها، قوانین، افسانه&zwnj;ها، تمثیلها، داستانهای خیالی، اشعار، و رویدادها که در نهایت منعکس کنندۀ خرد اخلاقیِ حلاجی شدۀ قرون بسیار می&zwnj;باشد، حداقل تا هنگامی که به عنوان یک &rdquo;کتاب مقدس&ldquo; گردآوری شده&zwnj;اند، نمایانگر پیشرفت واقعی تکاملی است.</p>
<p style="direction:rtl">  کلمات برای این که بت&zwnj;واره شوند باید الهام یافته تلقی می&zwnj;شدند، و توسل به نوشتارهای به اصطلاح الهام یافتۀ الهی مستقیماً به برقراری <em>مرجعیت</em> کلیسا انجامید، در حالی که تکامل اشکال مدنی به پیدایش <em>مرجعیت</em> دولت منجر شد.</p>
<div class="c1">
<h4 style="direction:rtl">3- توتم گرایی</h4></div>

<p style="direction:rtl">  بت&zwnj;واره گرایی از میان تمامی آیین&zwnj;های بدوی پرستشی عبور نمود، از باستانی&zwnj;ترین اعتقاد به سنگهای مقدس، تا بت پرستی، آدم خواری، و پرستش طبیعت، تا توتم&zwnj;گرایی.</p>
<p style="direction:rtl">  توتم&zwnj;گرایی مجموعه&zwnj;ای از رسوم اجتماعی و مذهبی است. در ابتدا تصور می&zwnj;شد که احترام به حیوان توتم که ظاهراً از منشأ بیولوژیک برخوردار است اندوختۀ خوراک را تضمین می&zwnj;کند. توتمها روزگاری سمبلهای گروه و در عین حال خدای آنها بودند. چنین خدایی قبیلۀ شخصیت یافته بود. توتم&zwnj;گرایی یک مرحلۀ سعی در اجتماعی شدنِ سوا از آن مذهب شخصی بود. توتم سرانجام به پرچم، یا سمبل ملی مردمان گوناگون امروز تکامل یافت.</p>
<p style="direction:rtl">  یک کیف جادویی، یک کیف پزشکی، کیسه&zwnj;ای حاوی مجموعه&zwnj;ای مشهور از اقلامِ با شبح آغشته بود، و جادوگر قبیلۀ دوران باستان هرگز اجازه نمی&zwnj;داد که کیفش، که سمبل قدرتش بود، زمین را لمس کند. مردمان متمدن در قرن بیستم مراقبند که پرچمهایشان، نماد بصیرت ملی&zwnj;شان، به همین نحو هرگز زمین را لمس نکند.</p>
<p style="direction:rtl">  نشانهای مسند کاهنانه و شاهانه سرانجام به صورت بت&zwnj;واره تلقی شدند، و بت&zwnj;وارۀ مرجعیت عالی از میان بسیاری مراحل توسعه عبور نموده است، از ایلها تا قبیله&zwnj;ها، از ارباب فئودال تا استقلال، از توتمها تا پرچمها. پادشاهان بت&zwnj;واره از طریق &rdquo;حق الهی&ldquo; حکومت کرده&zwnj;اند، و بسیاری از اشکال دیگر دولتی وجود داشته&zwnj;اند. انسانها همچنین از دموکراسی یک بت&zwnj;واره ساخته&zwnj;اند، تمجید و پرستش عقاید عادی انسان هنگامی که به صورت جمعی &rdquo;نظر عامه&ldquo; نامیده می&zwnj;شود. نظر یک انسان، هنگامی که به تنهایی مورد ملاحظه قرار می&zwnj;گیرد، تصور نمی&zwnj;شود ارزش چندانی داشته باشد، اما هنگامی که چندین نفر به طور جمعی به صورت یک دموکراسی عمل می&zwnj;کنند، همین قضاوت پیش پا افتاده حکم عدالت و شاخص حق انگاشته می&zwnj;شود.</p>
<div class="c1">
<h4 style="direction:rtl">4- سحر و جادو</h4></div>

<p style="direction:rtl">  انسان متمدن از طریق دانش خویش به مشکلات یک محیط واقعی تهاجم می&zwnj;کند. انسان بدوی تلاش می&zwnj;کرد که مشکلات واقعیِ یک محیط خیالیِ روحی را از طریق سحر و جادو حل کند. جادو تکنیک تحت کنترل در آوردن محیط مورد گمان روحی بود که نابکاریهایش کارهای غیرقابل توضیح را به طور پایان ناپذیر روشن می&zwnj;ساخت. آن هنر کسب همکاری داوطلبانۀ روحی و ملزم ساختن غیرداوطلبانۀ کمک روحی از طریق استفاده از بت&zwnj;واره&zwnj;ها یا ارواح دیگر و قدرتمندتر بود.</p>
<p style="direction:rtl">  منظور از افسون، جادوگری، و آینده بینی از طریق ارتباط ادعایی با مردگان دو چیز بود:</p>

<p style="direction:rtl">  1- اطلاع یافتن از وقایع آینده.</p>
<p style="direction:rtl">  2- تأثیرگذاری مطلوب روی محیط.</p>

<p style="direction:rtl">  اهداف دانش با اهداف سحر و جادو یکسان است. نوع بشر از سحر و جادو به سوی علم پیش می&zwnj;رود، نه از طریق ژرف اندیشی عرفانی و استدلال، بلکه از طریق تجربۀ طولانی، به تدریج و به طور دردآور. انسان به تدریج به سوی حقیقت گام برمی&zwnj;دارد، در اشتباه شروع می&zwnj;کند، در اشتباه پیشرفت می&zwnj;کند، و سرانجام به آستان حقیقت دست می&zwnj;یابد. او فقط با ورود روش علمی به پیش رو کرده است. اما انسان بدوی یا باید دست به آزمایش می&zwnj;زد یا هلاک می&zwnj;گشت.</p>
<p style="direction:rtl">  شیفتگی نسبت به خرافۀ اولیه مادر کنجکاوی علمی بعد بود. در این خرافات بدوی احساس پیش روندۀ دینامیک &mdash; ترس به علاوۀ کنجکاوی &mdash; وجود داشت. در سحر و جادوی دوران باستان نیروی محرک پیش رونده وجود داشت. این خرافات نمایانگر پیدایش تمایل بشری به دانستن و کنترل محیط سیاره&zwnj;ای بودند.</p>
<p style="direction:rtl">  سحر و جادو روی انسان بدوی پنجه&zwnj;ای نیرومند انداخته بود زیرا وی نمی&zwnj;توانست مفهوم مرگ طبیعی را درک کند. ایدۀ بعدی گناه اولیه کار زیادی در تضعیف تسلط سحر و جادو روی انسان انجام داد، بدین گونه که مرگ طبیعی را به حساب آورد. روزگاری به هیچ وجه غیرعادی نبود که ده آدم بی&zwnj;گناه را به دلیل مسئولیت خیالی برای مرگ طبیعی یک نفر بکشند. این امر یک دلیل عدم رشد سریعتر جمعیت در دوران باستان بود، و هنوز در رابطه با برخی قبایل آفریقا صدق می&zwnj;کند. فرد متهم معمولاً به گناه اعتراف می&zwnj;کرد، حتی هنگامی که با مرگ مواجه بود.</p>
<p style="direction:rtl">  سحر و جادو برای یک انسان بدوی طبیعی است. او باور دارد که در واقع می&zwnj;توان یک دشمن را از طریق کاربرد سحر و جادو روی موهای چتری یا ناخنهای چیده شده&zwnj;اش کشت. مهلک بودن نیش مار به جادوی جادوگر نسبت داده می&zwnj;شد. دشواری جنگیدن با سحر و جادو از این واقعیت ناشی می&zwnj;شود که ترس می&zwnj;تواند موجب مرگ شود. مردمان بدوی آنقدر از سحر و جادو می&zwnj;ترسیدند که در واقع ترس آنها را می&zwnj;کشت، و چنین نتایجی کافی بودند که این اعتقاد خطا را اثبات کنند. اگر چنین نمی&zwnj;شد، همیشه یک توجیه محتمل وجود داشت؛ علاج جادوی ناقص جادوی بیشتر بود.</p>
<div class="c1">
<h4 style="direction:rtl">5- افسون سحرآمیز</h4></div>

<p style="direction:rtl">  از آنجا که هر چیز مرتبط به بدن می&zwnj;توانست یک بت&zwnj;واره شود، قدیمی&zwnj;ترین جادو به مو و ناخنها مربوط بود. پنهان کاری در نابودی بدن از این ترس ناشی می&zwnj;شد که دشمنی ممکن بود چیزی را که از بدن مشتق شده بود تصاحب کند و در جادویی زیان&zwnj;آور به کار گیرد. از این رو تمامی فضولات بدن به دقت دفن می&zwnj;شدند. از تف کردن در انظار عموم اجتناب می&zwnj;شد، زیرا بیم آن می&zwnj;رفت که آب دهان در جادویی آسیب&zwnj;آور مورد استفاده قرار گیرد. تف همیشه پوشانیده می&zwnj;شد. حتی پس ماندۀ غذا، پوشاک، و زیورآلات می&zwnj;توانستند ابزار جادو شوند. انسان بدوی پس ماندۀ غذای خود را هیچگاه روی میز باقی نمی&zwnj;گذاشت. و تمامی این کارها به دلیل این ترس انجام می&zwnj;شد که دشمنان یک فرد ممکن بود این چیزها را در یک آیین جادویی به کار گیرند، نه به دلیل قدردانی از ارزش بهداشتی چنین عاداتی.</p>
<p style="direction:rtl">  طلسمهای جادویی از چیزهای متنوع زیاد ساخته می&zwnj;شدند: گوشت بدن انسان، چنگالهای ببر، دندانهای تمساح، تخم گیاهان سمی، زهر مار، و موی انسان. استخوانهای مردگان بسیار سحرآمیز بودند. حتی گرد و خاک ردپا می&zwnj;توانست در جادو مورد استفاده قرار گیرد. مردم باستان به طلسمهای عشقی بسیار باور داشتند. خون و سایر اشکال تراوشات بدن قادر بودند تأثیر جادویی عشق را تضمین نمایند.</p>
<p style="direction:rtl">  تصور می&zwnj;شد مجسمه&zwnj;ها می&zwnj;توانند در جادو مؤثر باشند. آدمکهایی ساخته می&zwnj;شدند، و هنگامی که به شکل بیمار یا سالم درآورده می&zwnj;شدند، باور می&zwnj;رفت که همان تأثیرات روی شخص واقعی رخ می&zwnj;دهند. اشخاص خرافی در هنگام خرید قدری چوب سخت را می&zwnj;جویدند تا دل فروشنده را نرم سازند.</p>
<p style="direction:rtl">  شیر یک گاو سیاه بسیار جادویی بود؛ گربه&zwnj;های سیاه نیز چنین بودند. عصا یا چوبدستی جادویی بود؛ طبلها، زنگها، و گِره&zwnj;ها نیز همینطور. تمامی اشیاءِ باستانی طلسمهای جادویی بودند. به رسوم یک تمدن جدید یا بالاتر به دلیل طبیعت به اصطلاح جادویی اهریمنی آن با دیدۀ ناپسند نگریسته می&zwnj;شد. مدتها نوشتار، نقش و نگار، و تصاویر چنین تلقی می&zwnj;شدند.</p>
<p style="direction:rtl">  انسان بدوی باور داشت که با نامها باید با احترام برخورد کرد، به ویژه نامهای خدایان. نام به عنوان یک موجودیت تلقی می&zwnj;شد، تأثیری متمایز از شخصیت فیزیکی؛ آن به اندازۀ روان و سایه حرمت داشت. نامها وثیقۀ وام می&zwnj;شدند؛ یک فرد نمی&zwnj;توانست از نام خود استفاده کند تا این که از طریق پرداخت وام بازخرید می&zwnj;شد. امروزه فرد نام خود را در یک یادداشت امضا می&zwnj;کند. به زودی نام یک فرد در جادو مهم گشت. انسان بدوی دو نام داشت؛ نام مهم وی مقدس&zwnj;تر از آن تلقی می&zwnj;شد که در مواقع عادی استفاده شود. از این رو نام دوم یا روزمره &mdash; نام خودمانی &mdash; مورد استفاده قرار می&zwnj;گرفت. او هرگز نام واقعی خود را به بیگانگان نمی&zwnj;گفت. هر تجربۀ غیرعادی موجب می&zwnj;شد که او نام خود را تغییر دهد. گاهی اوقات این تلاشی برای درمان بیماری یا متوقف کردن بداقبالی بود. انسان بدوی می&zwnj;توانست نام جدیدی از طریق خریدن آن از رئیس قبیله به دست آورد. انسانها هنوز در القاب و درجه&zwnj;ها سرمایه&zwnj;گذاری می&zwnj;کنند. اما در میان بدوی&zwnj;ترین قبایل، مثل بومیهای بیابان نشین آفریقا، نامهای منفرد وجود ندارند.</p>
<div class="c1">
<h4 style="direction:rtl">6- کاربرد جادو</h4></div>

<p style="direction:rtl">  جادو از طریق استفاده از چوبدستی&zwnj;ها، آیین &rdquo;معجون&ldquo;، و ورد خوانی&zwnj;ها به کار گرفته می&zwnj;شد. و رسم بود که شفاگر به طور عریان کار کند. در میان جادوگران بدوی تعداد زنان از مردان بیشتر بود. در سحر و جادو، &rdquo;معجون&ldquo; به معنی چیز اسرارآمیز است، نه مداوا. انسان بدوی هیچگاه برای خود طبابت نمی&zwnj;کرد. او هرگز از داروها استفاده نمی&zwnj;کرد، مگر به توصیۀ متخصصان جادو. و دکترهای وودو در قرن بیستم نمونۀ جادوگران دوران باستان هستند.</p>
<p style="direction:rtl">  یک مرحلۀ عمومی و نیز یک مرحلۀ خصوصی برای جادو وجود داشت. آنچه توسط جادوگر قبیله، شَمَن، یا کاهن انجام می&zwnj;یافت، بنا بود برای سعادت کل قبیله باشد. جادوگران، ساحره&zwnj;ها، و افسونگران یک جادوی خصوصی، جادویی شخصی و خودخواهانه که به عنوان روشی سرکوب&zwnj;گرانه برای آوردن فلاکت به دشمنان فرد به کار گرفته می&zwnj;شد اجرا می&zwnj;کردند. ایدۀ روح&zwnj;گرایی دوگانه، ارواح خوب و بد، موجب پدید آمدن اعتقادات بعدی به جادوی سفید و سیاه گردید. و به تدریج که مذهب تکامل یافت، جادو عبارتی بود که به کارکردهای روحی در خارج از آیین نیایشیِ خود فرد اطلاق می&zwnj;شد، و همچنین به اعتقادات قدیمی&zwnj;تر به شبح اشاره داشت.</p>
<p style="direction:rtl">  ترکیبات لغوی، آیین سرود خوانی و وردخوانی، بسیار سحرآمیز بودند. برخی از وردخوانیهای اولیه سرانجام به دعا تکامل یافتند. بعد از آن جادوی تقلیدی به کار گرفته شد؛ مناجات به نمایش درآورده شد. رقصهای جادویی چیزی جز دعاهای نمایشی نبودند. دعا به عنوان همپای قربانی به تدریج جانشین جادو گردید.</p>
<p style="direction:rtl">  ایما و اشاره، که قدیمی&zwnj;تر از سخن&zwnj;گویی بود، مقدس&zwnj;تر و سحرآمیزتر بود، و باور می&zwnj;رفت که ادا درآوردن قدرت جادویی زیادی دارد. انسانهای سرخ اغلب یک رقص بوفالو را به نمایش درمی&zwnj;آوردند که طی آن یکی از آنان نقش بوفالو را بازی می&zwnj;کرد، و با گیر افتادن، موفقیت شکاری را که در پیش بود تضمین می&zwnj;کرد. جشنهای جنسی بهار صرفاً جادوی تقلیدی بودند، یک گیرایی تلقینی نسبت به احساسات جنسی دنیای گیاهی. در ابتدا عروسک به عنوان یک طلسم جادویی توسط همسر نازا به کار گرفته شد.</p>
<p style="direction:rtl">  جادو شاخۀ انشعابی درخت تکاملی مذهب بود که سرانجام میوۀ یک عصر علمی را بار آورد. اعتقاد به طالع بینی به پیدایش ستاره شناسی انجامید. اعتقاد به سنگ یک فیلسوف به استادی در فلزات منجر شد، در حالی که اعتقاد به اعداد جادویی دانش ریاضیات را بنیان نهاد.</p>
<p style="direction:rtl">  اما دنیایی پر از سحر و جادو تأثیر زیادی در نابودی تمامی بلند پروازیهای شخصی و نوآوری داشت. میوه&zwnj;های حاصل کار یا پشتکارِ بیشتر جادویی تلقی می&zwnj;شدند. اگر انسانی در مزرعه&zwnj;اش بیش از همسایۀ خود دانه داشت، ممکن بود به زور نزد رئیس قبیله برده شود و به فریب دادن این دانۀ بیشتر از مزرعۀ همسایۀ تن&zwnj;آسا متهم شود. به راستی در روزگاران بربریت آگاهیِ بسیار زیاد خطرناک بود؛ همیشه احتمال اعدام شدن به جرم یک هنرمند خبیث بودن وجود داشت.</p>
<p style="direction:rtl">  به تدریج دانش عنصر قمار را از زندگی می&zwnj;زداید. اما اگر روشهای امروزی آموزش و پرورش شکست بخورند، تقریباً یک بازگشت فوری به اعتقادات بدوی به سحر و جادو به وجود خواهد آمد. این خرافات هنوز در اذهان بسیاری از مردم به اصطلاح متمدن به جا مانده است. زبان شامل فسیلهای بسیاری است که گواهی می&zwnj;دهند انسان مدتها غرقه در خرافات جادویی بوده است. عباراتی نظیر افسون شده، بد اقبال، جن زدگی، الهام، جا به جایی روحی، نبوغ، مسحور کننده، هاج و واج، و بهت زده، نمونه&zwnj;های آن هستند. و موجودات باهوش بشری هنوز به خوش اقبالی، چشم بد، و طالع بینی باور دارند.</p>
<p style="direction:rtl">  جادوی دوران باستان پیلۀ دانش امروزی بود که در زمان خود اجتناب ناپذیر بود اما اکنون دیگر مفید نیست. و بدین ترتیب وهم و خیالاتِ خرافۀ جاهلانه اذهان بدوی انسانها را تحریک نمود، تا این که مفاهیم علمی توانستند متولد شوند. امروزه یورنشیا در پگاه این تکامل عقلانی است. نیمی از دنیا مشتاقانه به دنبال نور حقیقت و واقعیات اکتشاف علمی می&zwnj;باشد، در حالی که نیمۀ دیگر در بازوان خرافات دوران باستان و لیکن سحر و جادوی اندک پنهان شده پژمرده شده است.</p>
<p style="direction:rtl">  [عرضه شده توسط یک ستارۀ تابناک عصر نبادان.]</p>
</body>
</html>
