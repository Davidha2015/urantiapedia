<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 90 - شمن&zwnj;گرایی ― حکیمان قبایل و کاهنان</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 90</h1>
</div>
<div class="c1">
<h3 style="direction:rtl">شمن&zwnj;گرایی ― حکیمان قبایل و کاهنان</h3>
</div>

<p style="direction:rtl">  تکامل رسوم مذهبی از دلجویی، پرهیز، جن&zwnj;گیری، مجبور سازی، مصالحه، و استمالت به قربانی، کفاره، و نجات پیش رفت. تکنیک رسوم مذهبی از اشکال آیین بدوی نیایشی به بت&zwnj;واره&zwnj;ها و سپس به جادو و معجزات عبور نمود؛ و به تدریج که آیین در پاسخ به برداشت به طور فزاینده پیچیدۀ انسان از قلمروهای فوق مادی پیچیده&zwnj;تر گردید، به طور اجتناب ناپذیر تحت سلطۀ حکیمان قبایل، شمن&zwnj;ها، و کاهنان قرار گرفت.</p>
<p style="direction:rtl">  در برداشتهای در حال پیشرفت انسان بدوی سرانجام دنیای روحی نسبت به انسان معمولی واکنش ناپذیر تلقی گردید. در میان انسانها فقط آدمهای استثنایی می&zwnj;توانستند توجه خدایان را جلب کنند؛ ارواح فقط به مرد یا زن خارق&zwnj;العاده گوش فرا می&zwnj;دادند. بدین ترتیب مذهب وارد یک مرحلۀ جدید می&zwnj;شود، مرحله&zwnj;ای که طی آن به تدریج دست دوم می&zwnj;شود. همیشه یک حکیم قبیله، یک شمن، یا یک کاهن بین مذهب&zwnj;گرا و چیز مورد پرستش مداخله می&zwnj;کند. و امروزه بیشتر سیستمهای سازمان یافتۀ اعتقادی مذهبی یورنشیا در حال عبور از این سطح از توسعۀ تکاملی هستند.</p>
<p style="direction:rtl">  مذهب تکاملی از یک ترس ساده و بسیار قدرتمند به وجود می&zwnj;آید، ترسی که هنگام رو در رویی با ناشناخته&zwnj;ها، چیزهای غیرقابل توضیح و غیرقابل فهم در ذهن انسان موج می&zwnj;زند. مذهب نهایتاً به درک عمیقاً سادۀ یک عشق بسیار نیرومند دست می&zwnj;یابد، عشقی که هنگام وقوف به مهر بی&zwnj;حد و حصر پدر جهانی به فرزندان جهان روان انسان را به گونه&zwnj;ای غیرقابل مقاومت فرا می&zwnj;گیرد. اما بین آغاز و تکمیل تکامل مذهبی، اعصار طولانی شمن&zwnj;ها قرار دارد که به خود اجازه می&zwnj;دهند بین انسان و خداوند به عنوان رابط، مفسر، و میانجی قرار گیرند.</p>
<div class="c1">
<h4 style="direction:rtl">1- اولین شمن&zwnj;ها ― حکیمان قبایل</h4></div>

<p style="direction:rtl">  شمن حکیمِ صاحب رتبۀ قبیله، انسان بت&zwnj;واره&zwnj;ای تشریفاتی، و شخصیت کانونی برای تمامی کارکردهای مذهب تکاملی بود. در بسیاری از گروهها رتبۀ شمن از رتبۀ رئیس جنگ بالاتر بود، و این امر نشانگر آغاز سلطۀ کلیسا بر دولت بود. شمن گاهی اوقات به عنوان یک کاهن و حتی به عنوان یک پادشاه کاهن عمل می&zwnj;کرد. برخی از قبایل آتی هم از حکیمان پیشین شمن (غیب&zwnj;گویان) و هم از کاهنان شمن که بعدها ظاهر شدند برخوردار بودند. و در بسیاری موارد منصب شمن&zwnj;ها موروثی گردید.</p>
<p style="direction:rtl">  از آنجا که در ایام باستان هر چیز غیرعادی به تسخیر روحی نسبت داده می&zwnj;شد، هر چیز غیرطبیعیِ ذهنی یا فیزیکی قابل توجه نشان دهندۀ برخورداری از شایستگی برای منصب حکیم قبیله بود. بسیاری از این مردان مبتلا به صرع و بسیاری از زنان مبتلا به هیستری بودند، و این دو نوع بخش عمده&zwnj;ای از الهام&zwnj;های دوران باستان و نیز تسخیر روحی یا شیطانی را تشکیل می&zwnj;دادند. تعداد قابل توجهی از این آغازین&zwnj;ترین کاهنان به طبقه&zwnj;ای تعلق داشتند که از آن هنگام پارانویایی نام یافته&zwnj;اند.</p>
<p style="direction:rtl">  اکثریت عظیم شمن&zwnj;ها ضمن این که ممکن بود در موارد جزیی دست به فریب زنند به واقعیت تسخیر روحی خود اعتقاد داشتند. زنانی که قادر بودند خود را به یک خلسه یا یک تشنج کاتالپتیک فرو ببرند به شمن&zwnj;های قدرتمندی تبدیل شدند. بعدها چنین زنانی پیامبر و واسطۀ روحی شدند. خلسه&zwnj;های کاتالپتیک آنان معمولاً در بر گیرندۀ ادعای ارتباط با اشباح مردگان بود. بسیاری از شمن&zwnj;های زن رقاصه&zwnj;هایی حرفه&zwnj;ای نیز بودند.</p>
<p style="direction:rtl">  اما همگی شمن&zwnj;ها خود فریفته نبودند؛ بسیاری حیله&zwnj;گران زیرک و توانایی بودند. به تدریج که این حرفه توسعه یافت، یک تازه&zwnj;کار الزام داشت برای ده سال با سختی و جانفشانی شاگردی کند تا به عنوان یک حکیم قبیله صلاحیت یابد. شمن&zwnj;ها یک سبک لباس حرفه&zwnj;ای به وجود آوردند و تظاهر به رفتاری اسرارآمیز می&zwnj;نمودند. آنها مکرراً با به کار گرفتن مواد مخدر حالتهای مشخص فیزیکی ایجاد می&zwnj;کردند که مردم قبیله را تحت تأثیر قرار داده و مبهوت می&zwnj;ساخت. مردم عادی چشم بندیهای ماهرانه را ماوراءالطبیعه تلقی می&zwnj;کردند، و گفتار بطنی برای اولین بار توسط کاهنان حیله&zwnj;گر مورد استفاده قرار گرفت. بسیاری از شمن&zwnj;های دوران باستان به گونه&zwnj;ای غیرعمدی هیپنوتیزم را به کار می&zwnj;گرفتند؛ دیگران از طریق خیره شدن طولانی به نافشان خود را هیپنوتیزم می&zwnj;کردند.</p>
<p style="direction:rtl">  با این همه در حالی که بسیاری به این نیرنگها و فریبها متوسل می&zwnj;شدند، به دلیل موفقیت ظاهری به عنوان یک طبقه به شهرت دست می&zwnj;یافتند. هنگامی که یک شمن در کارهای خود شکست می&zwnj;خورد، اگر نمی&zwnj;توانست عذری باور کردنی را ارائه دهد، تنزل مقام می&zwnj;یافت و یا کشته می&zwnj;شد. بدین ترتیب شمن&zwnj;های صادق در همان اوایل هلاک می&zwnj;شدند؛ فقط بازیگران حیله&zwnj;گر جان به در می&zwnj;بردند.</p>
<p style="direction:rtl">  شمن&zwnj;گرایی بود که سمت و سوی انحصاری امور قبیله را از دستان پیران و قدرتمندان خارج ساخته و آن را در دستان افراد حیله&zwnj;گر، زیرک، و دوراندیش قرار داد.</p>
<div class="c1">
<h4 style="direction:rtl">2- کارکردهای شمن&zwnj;گرایانه</h4></div>

<p style="direction:rtl">  احضار روح از طریق جادو یک شیوۀ خیلی دقیق و بسیار پیچیده بود که با آیینهای امروزی کلیسایی که با یک زبان باستانی اجرا می&zwnj;شود قابل مقایسه است. نژاد بشر از همان اوان به طور آشکار به دنبال یاری فوق بشری، <em>آشکارسازی الهی</em> بود؛ و انسانها باور داشتند که شمن&zwnj;ها در واقع چنین آشکارسازیهایی را دریافت می&zwnj;کنند. در حالی که شمن&zwnj;ها نیروی عظیم تلقین را در کارشان به کار می&zwnj;گرفتند، این کار تقریباً به طور تغییرناپذیر تلقین منفی بود. تنها در دوران بسیار اخیر تکنیک تلقین مثبت به کار گرفته شده است. شمن&zwnj;ها در ابتدای به وجود آمدن حرفه&zwnj;شان در مشاغلی همچون باران سازی، شفای بیماری، و کشف جرم شروع به خبره شدن نمودند. با این وجود کارکرد اصلی یک حکیم شمنیِ قبیله شفای بیماریها نبود، بلکه دانستن و کنترل مخاطرات زندگی بود.</p>
<p style="direction:rtl">  هنگامی که هنر سیاه باستان، مذهبی و سکولار، هر دو، توسط کاهنان، پیشگویان، شمن&zwnj;ها، یا حکیمان قبایل به کار گرفته می&zwnj;شد هنر سفید نامیده می&zwnj;شد. کاروران هنر سیاه ساحر، شعبده&zwnj;باز، طلسم&zwnj;گر، جادوگر، افسونگر، آینده&zwnj;بین، چشم&zwnj;بند، و طالع&zwnj;بین نامیده شده&zwnj;اند. با گذشت زمان، تمامی این ارتباطات ادعایی با ماوراءالطبیعه به صورت جادوگری و یا ترفند شمن&zwnj;ها طبقه&zwnj;بندی شده است.</p>
<p style="direction:rtl">  جادوگری در بر گیرندۀ <em>سحر و جادویی</em> بود که توسط ارواح پیشین بی&zwnj;قاعده و ناشناخته انجام می&zwnj;شد. ترفند شمن&zwnj;ها شامل <em>معجزاتی</em> بود که توسط ارواح باقاعده و شناخته شدۀ خدایان قبیله انجام می&zwnj;یافت. در ایام بعد جادوگر به اهریمن ربط داده شد، و بدین ترتیب صحنه برای بسیاری نمایشات نسبتاً اخیر تعصب مذهبی چیده شد. برای بسیاری از قبایل بدوی جادوگری یک مذهب بود.</p>
<p style="direction:rtl">  شمن&zwnj;ها به کارکرد شانس به عنوان آشکار کنندۀ خواست ارواح عمیقاً اعتقاد داشتند؛ آنها مکرراً برای تصمیم&zwnj;گیری قرعه&zwnj;کشی می&zwnj;کردند. بقای امروزی این گرایش به قرعه&zwnj;کشی نه تنها در بسیاری از بازیهای شانسی، بلکه همچنین در قافیه&zwnj;های مشهور &rdquo;شمارش&ldquo; نمایان است. روزگاری شخصی که در شمارش خارج می&zwnj;افتاد باید می&zwnj;مرد. اکنون وی در یک بازی کودکانه فقط <em>او</em> شده است. آنچه که برای انسان بدوی کار جدی بود به عنوان سرگرمی کودک امروزی باقی مانده است.</p>
<p style="direction:rtl">  حکیمان قبایل به علامت و فال بسیار اعتقاد داشتند، مثل &rdquo;هنگامی که صدای خش خش را در نوک درختان توت شنیدی، آن وقت به سرعت حرکت کن.&ldquo; در ابتدای تاریخ بشر شمن&zwnj;ها توجه خود را متوجه ستارگان نمودند. طالع بینی بدوی یک باور و عرف جهانی بود؛ تعبیر خواب نیز رواج یافت. به زودی تمامی اینها با ظهور آن شمن&zwnj;های تند مزاج زن که ادعا می&zwnj;کردند قادرند با ارواح مردگان ارتباط برقرار کنند دنبال گردید.</p>
<p style="direction:rtl">  باران سازان یا شمن&zwnj;های آب و هوا گر چه منشأ باستانی داشتند، کاملاً طی اعصار بقا یافته&zwnj;اند. یک خشکسالی شدید به معنی مرگ کشاورزان اولیه بود. کنترل آب و هوا هدف بسیاری از جادوهای دوران باستان بود. آب و هوا هنوز موضوع معمول گفتگوی انسان متمدن است. مردمان دوران باستان همگی به قدرت شمن به عنوان یک باران&zwnj;ساز باور داشتند. اما هنگامی که وی در کارش موفق نمی&zwnj;شد مرسوم بود او را بکشند، مگر این که او می&zwnj;توانست یک عذر باور کردنی برای عدم موفقیت خود ارائه دهد.</p>
<p style="direction:rtl">  قیصرها بارها طالع بینها را تبعید نمودند، اما آنها همواره به دلیل اعتقاد عمومی به قدرتشان باز می&zwnj;گشتند. آنها نمی&zwnj;توانستند بیرون رانده شوند، و حتی در قرن شانزدهم بعد از مسیح مدیران کلیساها و دولتهای غربی حامی طالع بینی بودند. هزاران مردم به ظاهر باهوش هنوز اعتقاد دارند که فرد ممکن است تحت سلطۀ یک ستارۀ خوشبختی یا بدبختی به دنیا بیاید؛ و این که قرار گرفتن اجرام سماوی در کنار هم فرجام ماجراهای گوناگون این دنیا را تعیین می&zwnj;سازد. انسانهای ساده لوح هنوز مشتری دائمی فالگیران هستند.</p>
<p style="direction:rtl">  یونانی&zwnj;ها به تأثیر پندِ وحی گونه اعتقاد داشتند. چینی&zwnj;ها از سحر و جادو برای محافظت در مقابل دیوها استفاده می&zwnj;کردند. شمن&zwnj;گرایی در هندوستان شکوفا گردید، و هنوز به طور آشکار در آسیای مرکزی تداوم دارد. این کار تنها به تازگی در بیشتر نقاط دنیا ترک شده است.</p>
<p style="direction:rtl">  گاه به گاه، پیامبران و آموزگارانی راستین بر می&zwnj;خواستند تا شمن&zwnj;گرایی را مردود شمرده و افشا سازند. حتی انسان سرخ که در حال ناپدیدی است در طول صد سال گذشته چنین پیامبری داشته است، شانی تِنسک واتاوا، که کسوف خورشید را در سال 1806 پیشگویی کرد و پلیدیهای انسان سفید را محکوم نمود. در طول اعصار طولانی تاریخِ تکامل بسیاری آموزگاران راستین در میان قبایل و نژادهای گوناگون ظهور کرده&zwnj;اند. و آنان همواره به ظهور ادامه خواهند داد تا شمن&zwnj;ها یا کاهنان هر عصری را که مخالف تحصیل عمومی هستند و برای خنثی کردن پیشرفت علمی تلاش می&zwnj;کنند به چالش بطلبند.</p>
<p style="direction:rtl">  شمن&zwnj;های دوران باستان به طرق بسیار و با روشهای حیله&zwnj;گرانه به عنوان صداهای خداوند و نگاه دارندگان مشیت الهی شهرت خویش را تثبیت نمودند. آنها آب به روی نوزادان می&zwnj;پاشیدند و به آنان نام اهدا می&zwnj;کردند. آنها پسران را ختنه می&zwnj;کردند. آنها سرپرستی تمامی مراسم دفن را به عهده داشتند و ورود امن مردگان را به سرزمین ارواح اعلام می&zwnj;کردند.</p>
<p style="direction:rtl">  کاهنان شمن و حکیمان قبایل از طریق انباشت دستمزدهای گوناگونشان که به ظاهر تقدیم ارواح می&zwnj;شد اغلب بسیار ثروتمند می&zwnj;شدند. بسیاری اوقات یک شمن عملاً تمامی ثروت مادی قبیلۀ خود را جمع&zwnj;آوری می&zwnj;کرد. به دنبال مرگ یک آدم ثروتمند مرسوم بود که دارایی او به طور مساوی میان شمن و یک بنگاه عمومی یا خیریه تقسیم شود. این رسم در برخی قسمتهای تبت هنوز پابرجا است. در آنجا نیمی از جمعیت مردان به این طبقۀ غیرمولد تعلق دارد.</p>
<p style="direction:rtl">  شمن&zwnj;ها به خوبی لباس می&zwnj;پوشیدند و معمولاً چندین همسر داشتند. آنها طبقۀ اشرافیت اولیه بودند، و از تمامی محدودیتهای قبیله&zwnj;ای معاف بودند. آنها اغلب از ذهن و اخلاقیات درجۀ پایین برخوردار بودند. آنها از طریق جادوگر یا ساحر نامیدن رقبای خود آنها را سرکوب می&zwnj;کردند و به کرّات به چنان موقعیتی از نفوذ و قدرت ترقی می&zwnj;کردند که قادر بودند رئیسان قبیله یا پادشاهان را تحت سلطۀ خود قرار دهند.</p>
<p style="direction:rtl">  انسان بدوی شمن را یک وجود اهریمنی ضروری تلقی می&zwnj;کرد. او از وی می&zwnj;ترسید اما او را دوست نداشت. انسان اولیه به دانش احترام می&zwnj;گذاشت؛ او خرد را محترم می&zwnj;شمرد و برای آن پاداش می&zwnj;داد. شمن عمدتاً فریبکار بود، اما احترام به شمن&zwnj;گرایی به خوبی نمایانگر ارجی است که خرد در تکامل بشر داشته است.</p>
<div class="c1">
<h4 style="direction:rtl">3- تئوری شمن&zwnj;گرایانۀ بیماری و مرگ</h4></div>

<p style="direction:rtl">  از آنجا که انسان باستان خود و محیط مادی خود را نسبت به هوا و هوسهای اشباح و تصورات ارواح مستقیماً پاسخگو تلقی می&zwnj;کرد، عجیب نیست که مذهب او می&zwnj;بایست به طور بسیار انحصاری درگیر امور مادی می&zwnj;بود. انسان امروزی به طور مستقیم به مشکلات مادی خود تهاجم می&zwnj;کند. او تصدیق می&zwnj;کند که ماده نسبت به کنترل هوشمند ذهن پاسخگو است. انسان بدوی به همین ترتیب مایل بود زندگی و انرژیهای قلمرو فیزیکی را تغییر داده و حتی کنترل کند؛ و چون درک محدود او از کیهان او را به این باور رهنمون می&zwnj;ساخت که اشباح، ارواح، و خدایان شخصاً و به طور بلافصل درگیر کنترل جزئیات زندگی و ماده هستند، منطقاً تلاشهای خود را به جلب لطف و حمایت این نیروهای فوق بشری معطوف می&zwnj;نمود.</p>
<p style="direction:rtl">  با این نگرش بیشتر چیزهای غیرقابل توضیح و نامعقول در فرقه&zwnj;های دوران باستان قابل فهم هستند. آداب و رسوم فرقه تلاش انسان بدوی برای کنترل دنیای مادی بود که او خود را در آن می&zwnj;یافت. و بسیاری از تلاشهای او به هدف طولانی کردن زندگی و تضمین سلامتی معطوف می&zwnj;شدند. از آنجا که تمامی بیماریها و خود مرگ در ابتدا پدیده&zwnj;های روحی تلقی می&zwnj;شدند، اجتناب ناپذیر بود که شمن&zwnj;ها با وجود آن که به عنوان حکیم قبیله و کاهن عمل می&zwnj;کردند، به عنوان پزشک و جراح نیز کار کنند.</p>
<p style="direction:rtl">  ذهن بدوی ممکن است به واسطۀ فقدان واقعیتها درمانده باشد، اما با این همه منطقی است. هنگامی که انسانهای اندیشمند بیماری و مرگ را مشاهده می&zwnj;کنند، در صدد یافتن علل این بلایا بر می&zwnj;آیند، و شمن&zwnj;ها و دانشمندان مطابق فهم خود تئوریهای زیرین را برای این مصائب ارائه داده&zwnj;اند:</p>

<p style="direction:rtl">  1- <em>اشباح </em>&mdash; تأثیرات مستقیم روحی. قدیمی&zwnj;ترین فرضیه&zwnj;ای که در توضیح بیماری و مرگ ارائه گردید این بود که ارواح از طریق فریب دادن روان را از بدن خارج ساخته و موجب بیماری می&zwnj;شوند. اگر روان نمی&zwnj;توانست به بدن بازگردد، مرگ عارض می&zwnj;شد. مردم باستان آنقدر از عمل بدخواهانۀ اشباح بیماری&zwnj;ساز می&zwnj;ترسیدند که افراد ناخوش اغلب حتی بدون خوراک یا آب به حال خود رها می&zwnj;شدند. صرف نظر از مبنای خطاگونۀ این اعتقادات، این کارها افراد مبتلا را به طور مؤثر در قرنطینه نگاه می&zwnj;داشت و مانع گسترش بیماریهای واگیردار می&zwnj;شد.</p>
<p style="direction:rtl">  2- <em>خشونت </em>&mdash; علل بدیهی. تعیین علل برخی از سوانح و مرگها آنقدر آسان بود که در همان ابتدا این علل از طبقه&zwnj;بندی عملکرد اشباح خارج شدند. تلفات و زخمهایی که در نتیجۀ جنگ عارض می&zwnj;شدند، ستیز با حیوانات، و سایر عوامل فوراً قابل تشخیص به عنوان رخدادهای طبیعی تلقی شدند. اما مدتها باور بر این بود که ارواح هنوز مسئول تأخیر التیام یا عفونت زخمهای حتی به طور &rdquo;طبیعی&ldquo; ایجاد شده هستند. اگر هیچ عامل طبیعی قابل مشاهده نمی&zwnj;توانست کشف شود، اشباح روحی هنوز مسئول بیماری و مرگ محسوب می&zwnj;شدند.</p>
<p style="direction:rtl">  امروزه در آفریقا و جاهای دیگر ممکن است مردمانی بدوی یافت شوند که با وقوع هر مرگ غیرخشنونت&zwnj;آمیز کسی را بکشند. حکیمان قبایل آنها طرفهای مجرم را مشخص می&zwnj;کنند. اگر مادری در هنگام زایمان بمیرد، بچه بلافاصله خفه می&zwnj;شود &mdash; جان برای جان.</p>
<p style="direction:rtl">  3- <em>سحر و جادو </em>&mdash; تأثیر دشمنان. تصور می&zwnj;شد علت عمدۀ بیماریها سحر و جادو، عمل چشم بد زدن، و کمان اشاره&zwnj;گر جادویی است. روزگاری با انگشت به کسی اشاره کردن به راستی خطرناک بود؛ و هنوز اشاره کردن با انگشت بی&zwnj;ادبی محسوب می&zwnj;شود. در موارد بیماری و مرگِ مشکوک مردم باستان یک رسیدگی رسمی به عمل می&zwnj;آوردند، کالبد شکافی می&zwnj;کردند، و روی یک یافته به عنوان علت مرگ به توافق می&zwnj;رسیدند؛ در غیر این صورت جادو مسبب مرگ معرفی می&zwnj;شد، و لذا اعدام جادوگری را که مسئول آن بود ضروری می&zwnj;ساخت. این تحقیقات باستانی برای یافتن علت مرگ مشکوک جان بسیاری از جادوگران را نجات داد. در میان برخی باور می&zwnj;رفت که عضو یک قبیله می&zwnj;توانست در نتیجۀ جادوگری خود بمیرد، که در این صورت هیچکس متهم نمی&zwnj;شد.</p>
<p style="direction:rtl">  4- <em>گناه </em>&mdash; تنبیه تخطی از تابو. در ایام نسبتاً اخیر باور بر این بوده است که بیماری تنبیهی برای گناه شخصی یا نژادی است. در میان مردمانی که این سطح از تکامل را طی کرده&zwnj;اند تئوری غالب این است که هیچکس نمی&zwnj;تواند دچار ابتلا شود مگر این که یک تابو را نقض کرده باشد. تلقی کردن بیماری و رنج به عنوان &rdquo;تیرهای قادر مطلق در بدنشان&ldquo; نمونۀ چنین اعتقاداتی است. چینی&zwnj;ها و بین&zwnj;النهرینی&zwnj;ها مدتها بیماری را نتیجۀ عمل دیوهای خبیث تلقی می&zwnj;کردند، گر چه کلدانیها نیز به ستارگان به عنوان علت ابتلا می&zwnj;نگریستند. این تئوری بیماری به عنوان پیامد خشم الهی هنوز در میان بسیاری از گروههای به ظاهر متمدن مردم یورنشیا رایج است.</p>
<p style="direction:rtl">  5- <em>علت طبیعی</em>. نوع بشر در فرا گرفتن رازهای مادیِ رابطۀ متقابل علت و معلول در قلمروهای فیزیکی انرژی، ماده، و حیات بسیار کند بوده است. یونانیهای باستان که روایات آموزشهای آدمسان را حفظ کرده بودند در زمرۀ اولین کسانی بودند که تشخیص دهند تمامی بیماریها نتیجۀ علل طبیعی هستند. گشایش یک عصر علمی به کندی و با حتمیت در حال نابود ساختن تئوریهای کهنۀ انسان پیرامون بیماری و مرگ است. تب یکی از اولین بیماریهای بشری بود که از طبقه&zwnj;بندی اختلالات فوق طبیعی خارج شد، و تدریجاً عصر علم غل و زنجیرهای نادانی را که برای مدتهای طولانی ذهن بشر را حبس نمود شکسته است. فهمِ کهولت سن و سرایت ناخوشی تدریجاً در حال زدودن ترس انسان از اشباح، ارواح، و خدایان به عنوان عاملین شخصی بدبختی بشری و رنج انسانی می&zwnj;باشد.</p>

<p style="direction:rtl">  بی&zwnj;تردید تکامل به مقصود خود دست می&zwnj;یابد: آن ترس خرافی از ناشناخته&zwnj;ها و وحشت از نادیدنیها را که چوب بست برداشت از خداوند است به انسان القا می&zwnj;کند. و همین تکنیک تکامل پس از این که از طریق عمل هماهنگ آشکارسازی الهی به تولد یک درک پیشرفته از الوهیت گواهی داد، بی&zwnj;تردید آن نیروهای فکری را به حرکت درمی&zwnj;آورد که چوب بستهایی را که به مقصودش خدمت کرده&zwnj;اند به طور بی&zwnj;امان محو می&zwnj;سازد.</p>
<div class="c1">
<h4 style="direction:rtl">4- پزشکی زیر نظر شمن&zwnj;ها</h4></div>

<p style="direction:rtl">  سراسر زندگی انسانهای باستان مانع بروز بیماری بود. مذهب آنها به طور محسوس تکنیکی برای پیشگیری از بیماری بود. و آنها صرف نظر از تئوریهای اشتباهشان، در به کار بستن آن صادق بودند. آنها نسبت به روشهای درمانی خود ایمانی بیکران داشتند، و این امر به واسطۀ خود یک علاج نیرومند است.</p>
<p style="direction:rtl">  با این همه، ایمان لازم برای بهبودی تحت خدمات ابلهانۀ یکی از این شمن&zwnj;های باستان به طور مادی متفاوت از ایمان لازم برای تجربه نمودن شفا به دستان برخی از جانشینان دوران بعد او که درگیر درمان غیرعلمی بیماری می&zwnj;شوند نیست.</p>
<p style="direction:rtl">  قبایل بدوی&zwnj;تر به اندازۀ زیاد از بیماران می&zwnj;ترسیدند، و آنها برای اعصار طولانی به دقت مورد احتراز واقع می&zwnj;شدند و به طور خجلت&zwnj;آوری مورد غفلت قرار می&zwnj;گرفتند. این یک پیشرفت بزرگ در نوع&zwnj;دوستی بود هنگامی که تکاملِ ترفند شمن&zwnj;ها کاهنان و حکیمانی را به وجود آورد که رضایت دادند بیماری را درمان کنند. سپس مرسوم شد که تمامی قبیله در اتاق بیمار تجمع کنند تا شمن را در بیرون راندن اشباح بیماری با نعره کشیدن یاری کنند. این غیرعادی نبود که یک زن، شمنِ تشخیص دهندۀ بیماری باشد، ضمن این که یک مرد بر معالجه نظارت داشته باشد. روش معمول تشخیص بیماری معاینۀ دل و رودۀ یک حیوان بود.</p>
<p style="direction:rtl">  بیماری از طریق شعار دادن، زوزه کشیدن، دست روی فرد گذاشتن، نفس کشیدن روی بیمار، و بسیاری تکنیکهای دیگر درمان می&zwnj;شد. در ایام بعد توسل به خوابیدن در معبد، که طی آن به ظاهر شفایابی رخ می&zwnj;داد، رایج گردید. حکیمان قبایل سرانجام در ارتباط با خوابیدن در معبد به جراحی واقعی مبادرت ورزیدند. در زمرۀ اولین عملها سوراخ کردن جمجمه بود تا روح سر درد اجازه یابد بگریزد. شمن&zwnj;های مرد یاد گرفتند شکستگی&zwnj;ها و جا به جایی&zwnj;های استخوان را درمان کنند، کورکها و دملها را باز کنند؛ و شمن&zwnj;های زن در قابلگی مهارت یافتند.</p>
<p style="direction:rtl">  این یک روش معمول درمان بود که چیزی جادویی روی نقطۀ عفونی یا آسیب دیده روی بدن مالیده شود، طلسم دور ریخته شود، و به ظاهر یک درمان تجربه شود. اگر کسی بر حسب تصادف طلسم دور ریخته شده را برمی&zwnj;داشت، باور می&zwnj;رفت که فوراً دچار عفونت یا آسیب می&zwnj;شد. مدتها طول کشید تا گیاهان دارویی یا داروهای واقعی دیگر ارائه گردیدند. ماساژ در ارتباط با جادو، مالیدن بدن برای خروج روح، ایجاد گردید. پیش از آن تلاش می&zwnj;شد دارو روی بدن مالیده شود، همانطور که امروزیها تلاش می&zwnj;کنند روی بدن روغن مالی کنند. تصور می&zwnj;شد بادکشی و مکیدن قسمتهای آسیب دیده به همراه خون&zwnj;گیری به منظور خلاصی از دست یک روح بیماری&zwnj;ساز ارزشمند است.</p>
<p style="direction:rtl">  از آنجا که آب یک طلسم نیرومند بود، در درمان بسیاری از بیماریها به کار گرفته می&zwnj;شد. مدتها باور می&zwnj;رفت که از طریق عرق&zwnj;ریزی می&zwnj;توان روحی را که سبب بیماری می&zwnj;شود از بین برد. حمامهای بخار بسیار مورد توجه بودند؛ چشمه&zwnj;های داغ طبیعی به زودی به عنوان چارۀ بدوی سلامتی رونق پیدا نمودند. انسان اولیه کشف کرد که حرارت موجب فرو نشاندن درد می&zwnj;شود؛ او از نور آفتاب، اعضای تازۀ بدن حیوان، گِل داغ، و سنگهای داغ استفاده می&zwnj;کرد، و بسیاری از این روشها هنوز به کار گرفته می&zwnj;شوند. در تلاش برای تأثیر گذاری روی ارواح آهنگ موزون نواخته می&zwnj;شد؛ طبل زدن یک کار جهانی بود.</p>
<p style="direction:rtl">  در میان برخی مردم تصور می&zwnj;شد بیماری نتیجۀ یک همدستی شرورانه بین ارواح و حیوانات است. این امر موجب این اعتقاد شد که برای هر بیماریِ حیوان ساخته یک علاج مفید گیاهی وجود دارد. سرخپوستان به ویژه به تئوری علاج گیاهی برای همه چیز عمیقاً اعتقاد داشتند. آنها همیشه در سوراخی که با از جا کندن گیاه از ریشه بر جا می&zwnj;ماند یک قطره خون می&zwnj;انداختند.</p>
<p style="direction:rtl">  روزه، رژیم غذایی، و ضد محرکها اغلب به عنوان تدابیر درمانی مورد استفاده قرار می&zwnj;گرفتند. تراوشات انسانی، که قطعاً سحرانگیز بودند، بسیار مورد توجه واقع می&zwnj;شدند. از این رو خون و ادرار در زمرۀ قدیمی&zwnj;ترین داروها بودند و به زودی با ریشه&zwnj;ها و نمکهای گوناگون تقویت گردیدند. شمن&zwnj;ها باور داشتند که ارواح بیماری را می&zwnj;توان از طریق داروهای بدبو و بدمزه از بدن بیرون راند. در همان اوان پاکسازی یک درمان عادی گردید، و ارزشهای کاکائوی خام و گنه گنه در زمرۀ آغازین&zwnj;ترین اکتشافات دارویی بود.</p>
<p style="direction:rtl">  یونانیها اولین کسانی بودند که روشهای به راستی منطقی درمان بیماری را به وجود آوردند. یونانیها و مصریها هر دو دانش پزشکی خود را از درۀ رودخانۀ فرات کسب کردند. روغن و شراب یک داروی بسیار قدیمی برای درمان زخمها بودند. روغن کرچک و تریاک توسط سومریها مورد استفاده قرار می&zwnj;گرفتند. بسیاری از این درمانهای اسرارآمیز باستانی و مؤثر هنگامی که شناخته شدند نیروی خود را از دست دادند. در کاربرد موفقیت&zwnj;آمیز فریبکاری و خرافه همیشه نهانکاری ضروری بوده است. فقط واقعیتها و حقایق خواستار نور کامل ادراک هستند و برای روشنگری و ارشاد ناشی از پژوهش علمی شادی می&zwnj;کنند.</p>
<div class="c1">
<h4 style="direction:rtl">5- کاهنان و آیین&zwnj;ها</h4></div>

<p style="direction:rtl">  جوهر آیین به کمال رسانیدن اجرای آن است. آن باید در میان انسانهای بدوی با دقت کامل به انجام رسد. فقط هنگامی که آیین به طور صحیح اجرا شود مراسم از نیرویی گیرا روی ارواح برخوردار می&zwnj;شود. اگر آیین ناقص باشد، تنها موجب خشم و رنجش خدایان می&zwnj;شود. از این رو از آنجا که ذهن به کندی در حال تکامل انسان درک کرد که <em>تکنیک آیین</em> عاملی سرنوشت&zwnj;ساز در تأثیر آن است، اجتناب ناپذیر بود که شمن&zwnj;های اولیه دیر یا زود به کهانتی که در هدایت اجرای بسیار دقیق آیین آموزش یافته بود تکامل یابند. و بنابراین برای دهها هزار سال آیین&zwnj;های بی&zwnj;پایان در جامعه اختلال ایجاد نموده، مصیبتی برای تمدن شده، و برای هر عمل زندگی و هر تعهد انسانی باری تحمل ناپذیر بوده&zwnj;اند.</p>
<p style="direction:rtl">  آیین تکنیکِ تقدیسِ رسوم است. آیین اساطیر را می&zwnj;آفریند و آنها را تداوم می&zwnj;بخشد، و نیز به حفظ رسوم اجتماعی و مذهبی کمک می&zwnj;کند. باز، خود آیین توسط اساطیر بنا نهاده شده است. آیین&zwnj;ها اغلب در ابتدا اجتماعی هستند، بعدها اقتصادی می&zwnj;شوند و سرانجام تقدس و حرمت مراسم مذهبی را به دست می&zwnj;آورند. اجرای آیین ممکن است فردی یا گروهی &mdash; یا هر دو &mdash; باشد، همانطور که توسط دعا کردن، رقصیدن، و نمایش نشان داده می&zwnj;شود.</p>
<p style="direction:rtl">  کلمات بخشی از آیین می&zwnj;شوند، نظیر استفاده از عباراتی همچون آمین و متبارک باد. عادت سوگند خوردن و ناسزاگویی نمایانگر بی&zwnj;مقدار سازیِ تکرارِ آیینیِ سابقِ نامهای مقدس است. زیارت حرمهای مقدس یک آیین بسیار باستانی است. آیین سپس به مراسم مفصل تطهیر، پاکسازی، و تقدیس رشد یافت. مراسم عضویت در جوامع مخفی قبیله&zwnj;ای بدوی در واقع یک آداب مذهبی ابتدایی بود. تکنیک پرستشی فرقه&zwnj;های مرموز دوران باستان تنها یک اجرای طولانی آیین گردآوری شدۀ مذهبی بود. آیین سرانجام به شکل انواع امروزی مراسم اجتماعی و پرستش مذهبی، خدمات در بر گیرندۀ دعا، آواز، خواندن مشتاقانه، و سایر دعاهای معنوی فردی و گروهی توسعه یافت.</p>
<p style="direction:rtl">  کاهنان از شمن&zwnj;ها تا غیب&zwnj;گویان، فالگیران، آواز خوانان، رقاصان، تغییر دهندگان آب و هوا، نگاهبانان آثار مذهبی، سرپرستان معبد، و پیشگویان رخدادها، به منزلت هدایت کنندگان واقعی پرستش مذهبی تکامل یافتند. سرانجام این مقام ارثی گردید؛ یک کاست مداوم کهانتی به وجود آمد.</p>
<p style="direction:rtl">  به تدریج که مذهب تکامل یافت، کاهنان مطابق استعدادهای فطری یا تمایلات ذاتی ویژه شروع به تخصص یابی نمودند. برخی آواز خوان، دیگران دعاگو، و باز سایرین قربانی&zwnj;گر شدند. بعدها سخن پردازان &mdash; واعظان &mdash; آمدند. و هنگامی که مذهب نهادینه شد، این کاهنان ادعا به &rdquo;در دست داشتن کلیدهای بهشت&ldquo; نمودند.</p>
<p style="direction:rtl">  کاهنان همیشه در صدد تأثیر گذاری و در حیرت نگاه داشتن مردم عادی برآمده&zwnj;اند. آنها این کار را از طریق انجام آیین مذهبی به یک زبان باستانی و به وسیلۀ فتواهای سحرانگیز گوناگون طوری که پرستشگران را حیران نموده و پارسا منشی و اقتدار خودشان را افزایش دهد انجام می&zwnj;دادند. خطر بزرگ در تمامی اینها این است که آیین به جانشینی برای مذهب تبدیل شود.</p>
<p style="direction:rtl">  کهانتها در به تأخیر انداختن توسعۀ علمی و ممانعت از پیشرفت معنوی کار زیادی کرده&zwnj;اند، اما به تثبیت تمدن و بالا بردن انواع مشخصی از فرهنگ کمک نموده&zwnj;اند. لیکن بسیاری از کاهنان امروزی دیگر به عنوان هدایت کنندگان آیین پرستش خداوند عمل نمی&zwnj;کنند. آنها توجه خود را به سوی الهیات &mdash; تلاش برای تعریف خداوند &mdash; معطوف ساخته&zwnj;اند.</p>
<p style="direction:rtl">  در این انکاری نیست که کاهنان بار سنگینی روی دوش انسانها بوده&zwnj;اند، اما رهبران راستین مذهبی در نشان دادن راه به سوی واقعیتهای والاتر و بهتر فوق&zwnj;العاده گرانبها بوده&zwnj;اند.</p>
<p style="direction:rtl">  [ارائه شده توسط یک ملک صادق نبادان.]</p>
</body>
</html>
