<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 91 - تکا</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 91</h1>
</div>
<div class="c1">
<h4 style="direction:rtl">تکامل دعا</h4>
</div>

<p style="direction:rtl">  دعا، به عنوان یک کارکرد مذهب، از بیانات یک نفره و دو نفرۀ غیرمذهبی پیشین تکامل یافت. با نیل به خود آگاهی توسط انسان بدوی، پیامد اجتناب ناپذیر دیگر &ndash; آگاهی، پتانسیل دوگانۀ پاسخ اجتماعی و شناخت خداوند، به وقوع پیوست.</p>
<p style="direction:rtl">  آغازین&zwnj;ترین اشکال دعا خطاب به الوهیت صورت نمی&zwnj;گرفتند. این بیانات بسیار شبیه آنچه که شما هنگام دست زدن به یک کار مهم به یک دوست می&zwnj;گویید بودند، مثل &rdquo;برای من آرزوی موفقیت کن.&ldquo; انسان بدوی بردۀ جادو بود؛ اقبال، خوب و بد، به تمامی امور زندگی وارد می&zwnj;شد. در ابتدا، این درخواستهای اقبال صحبتهای یک نفره بودند &mdash; فقط یک نوع به زبان آوردن فکر توسط خادم جادویی. سپس این معتقدان به اقبال از دوستان و خانواده&zwnj;هایشان درخواست حمایت نمود، و به زودی شکلی از مراسم اجرا شد که در بر گیرندۀ تمامی طایفه یا قبیله می&zwnj;شد.</p>
<p style="direction:rtl">  هنگامی که مفاهیم اشباح و ارواح تکامل یافت، این درخواستها خطاب به موجودات فوق بشری صورت گرفتند، و با آگاهی از خدایان، این بیانات به سطوح دعای راستین رسیدند. به عنوان مثال، در میان برخی قبایل استرالیایی تاریخ دعاهای بدوی مذهبی به پیش از اعتقاد آنها به ارواح و شخصیتهای فوق بشری برمی&zwnj;گردد.</p>
<p style="direction:rtl">  قبیلۀ تودا در هندوستان اکنون این رسم دعاگویی را نسبت به هیچ فرد خاصی به جا نمی&zwnj;آورد، درست همانطور که مردمان اولیه پیش از دوران آگاهی مذهبی چنین می&zwnj;کردند. فقط در میان تودایی&zwnj;ها این نمایانگر یک عقب&zwnj;گرد از مذهب رو به انحطاط آنان به این سطح بدوی می&zwnj;باشد. آیین&zwnj;های امروزی کاهنان لبنیات فروش تودایی نمایانگر یک مراسم مذهبی نیستند زیرا این دعاهای غیرشخصی چیزی به حفظ یا افزایش هر گونه ارزش اجتماعی، اخلاقی، یا معنوی کمک نمی&zwnj;کند.</p>
<p style="direction:rtl">  دعاهای پیش مذهب، بخشی از رسوم مانایِ مردم مِلانزی، عقاید اودایِ پیگمی&zwnj;های آفریقا، و خرافات مانیتویِ سرخپوستان آمریکای شمالی بودند. قبایل باگاندا در آفریقا تنها به تازگی از سطح مانای دعا بیرون آمده&zwnj;اند. انسانها در این سردرگمی اولیۀ تکاملی به خدایانِ محلی و ملی، به بت&zwnj;واره&zwnj;ها، طلسم&zwnj;ها، اشباح، فرمانروایان، و به مردم عادی دعا می&zwnj;کنند.</p>
<div class="c1">
<h4 style="direction:rtl">1- دعای بدوی</h4></div>

<p style="direction:rtl">  کارکرد مذهب اولیۀ تکاملی حفظ و تقویت آن ارزشهای اساسی اجتماعی، اخلاقی، و معنوی است که به کندی در حال شکل گرفتن می&zwnj;باشند. این رسالت مذهب توسط نوع بشر به طور آگاهانه مشاهده نمی&zwnj;شود، اما عمدتاً از طریق کارکرد دعا ایجاد می&zwnj;گردد. انجام دعا نمایانگر تلاش غیرعمدی، اما با این وجود شخصی و جمعی هر گروه برای نیل به (عملی ساختن) این حفظ ارزشهای والاتر می&zwnj;باشد. اما برای پاسداری از دعا، تمامی روزهای مقدس به سرعت به وضعیت تعطیلات محض باز می&zwnj;گردند.</p>
<p style="direction:rtl">  مذهب و کارکردهای آن، که عمده&zwnj;ترین آنها دعا است، فقط با آن ارزشهایی هم پیمان هستند که از شناسایی عمومی اجتماعی، تأیید گروهی، برخوردارند. از این رو هنگامی که انسان بدوی تلاش نمود احساسات پست&zwnj;تر خود را ارضا نماید یا به بلندپروازیهای تمام عیار خودخواهانۀ خود دست یابد، از تسلی مذهب و یاری دعا محروم گردید. اگر فرد درصدد انجام هر کار ضداجتماعی برمی&zwnj;آمد، مجبور بود به دنبال یاری سحر و جادوی غیرمذهبی برود، به ساحران متوسل شود، و بدین ترتیب از مساعدت دعا محروم گردد. از این رو دعا در همان اوایل یک ترویج کنندۀ نیرومند تکامل اجتماعی، پیشرفت اخلاقی، و نیل معنوی گردید.</p>
<p style="direction:rtl">  اما ذهن بدوی نه منطقی بود و نه یکدست. انسانهای اولیه درک نمی&zwnj;کردند که چیزهای مادی در قلمرو دعا نیستند. این روانهای ساده ذهن چنین استدلال می&zwnj;کردند که خوراک، پناهگاه، باران، جانور شکاری، و سایر کالاهای مادی موجب افزایش رفاه اجتماعی می&zwnj;شوند، و از این رو برای این برکتهای فیزیکی شروع به دعا نمودند. هر چند که این کار دعا را به انحراف می&zwnj;کشانید، مشوق تلاش برای تحقق این اهداف مادی از طریق اعمال اجتماعی و اخلاقی بود. چنین بی&zwnj;مقدار سازی دعا، ضمن این که ارزشهای معنوی یک مردم را پایین می&zwnj;آورد، با این حال آداب و رسوم اقتصادی، اجتماعی، و اخلاقی آنها را به طور مستقیم بالا می&zwnj;بُرد.</p>
<p style="direction:rtl">  دعا فقط در بدوی&zwnj;ترین نوع ذهن تک&zwnj;گو است. آن به زودی یک دیالوگ می&zwnj;شود، و به سرعت به سطح پرستش گروهی بسط می&zwnj;یابد. دعا حاکی از این است که افسونهای پیش جادوییِ مذهب بدوی به آن سطحی تکامل یافته&zwnj;اند که ذهن انسان واقعیت نیروها یا موجودات نیکوکاری را که قادرند ارزشهای اجتماعی را افزایش داده و ایده&zwnj;آلهای اخلاقی را تقویت نمایند می&zwnj;شناسد، و علاوه بر آن، این تأثیرات فوق بشرند و از خودپسندیِ انسانِ خود آگاه و همنوعان انسانی او مجزا هستند. از این رو دعای راستین پدیدار نمی&zwnj;گردد تا این که نیروی خدمت مذهبی به صورت <em>شخصی</em> تجسم یابد.</p>
<p style="direction:rtl">  دعا به اندازۀ اندکی به روح&zwnj;گرایی مربوط است، اما چنین اعتقاداتی ممکن است در کنار گرایشات نوظهور مذهبی وجود داشته باشند. بارها مذهب و روح&zwnj;گرایی مبدأ کاملاً جداگانه&zwnj;ای داشته&zwnj;اند.</p>
<p style="direction:rtl">  با آن انسانهایی که از اسارت بدوی ترس رهایی نیافته&zwnj;اند، خطری واقعی وجود دارد که ممکن است تمامی دعاها به یک احساس بد گناه، یقین بیجا نسبت به تقصیر، واقعی یا خیالی، راه ببرد. اما امروزه محتمل نیست که بسیاری آنقدر وقت صرف دعا کنند که به این اندیشۀ زیان بخش بی&zwnj;ارزش بودن یا گناهکار بودنشان برسند. خطرات تحریف و انحراف دعا شامل نادانی، خرافات، تغییرناپذیری، کاهش شور و طراوت، ماتریالیسم، و فناتیزم می&zwnj;باشد.</p>
<div class="c1">
<h4 style="direction:rtl">2- دعای در حال تکامل</h4></div>

<p style="direction:rtl">  اولین دعاها صرفاً آرزوهای به زبان آورده شده، بیان تمایلات صادقانه بودند. دعا سپس یک تکنیک دستیابی به همکاری روحی گردید. و سپس به عملکرد بالاتر یاری رسانیدن به مذهب در حفظ تمامی ارزشهای ارزنده رسید.</p>
<p style="direction:rtl">  دعا و جادو هر دو در نتیجۀ واکنشهای انطباق پذیر انسان نسبت به محیط یورنشیایی به وجود آمدند. اما آنها صرف نظر از این رابطۀ کلی وجه مشترک اندکی دارند. دعا همیشه نشانگر عمل مثبت توسط خویشتن دعا کن بوده است؛ آن همیشه روانی و گاهی اوقات معنوی بوده است. جادو معمولاً نمایانگر یک تلاش برای کنترل واقعیت بدون تأثیرگذاری روی ضمیر کنترل کننده، کاروَر جادو، بوده است. جادو و دعا به رغم منشأ مستقلشان اغلب در مراحل بعدی توسعۀ خود به هم مرتبط بوده&zwnj;اند. جادو گاهی اوقات از طریق ارتقاءِ هدف از فرمولها با عبور از آیین&zwnj;ها و طلسم&zwnj;ها به آستانۀ دعای راستین فراز یافته است. دعا گاهی اوقات آنقدر مادی شده است که به سطح تکنیک کاذب جادوییِ اجتناب از هزینۀ آن تلاشی که برای حل مشکلات یورنشیایی ضروری است سقوط کرده است.</p>
<p style="direction:rtl">  هنگامی که انسان یاد گرفت دعا نمی&zwnj;تواند خدایان را ناگزیر سازد، آنگاه بیشتر به یک درخواست، طلب لطف، تبدیل شد. اما حقیقی&zwnj;ترین دعا در واقع یک مشارکت روحانی میان انسان و آفرینندۀ او است.</p>
<p style="direction:rtl">  ظهور عقیدۀ قربانی در هر مذهبی به طور حتم از تأثیر بالاتر دعای حقیقی می&zwnj;کاهد، بدین لحاظ که انسانها به دنبال تعویض نمودن تقدیم داراییهای مادی با تقدیم خواست تقدیس شدۀ خود به انجام خواست خداوند می&zwnj;روند.</p>
<p style="direction:rtl">  هنگامی که مذهب از یک خدای شخصی محروم می&zwnj;گردد، دعاهای آن به سطوح الهیات و فلسفه تغییر شکل می&zwnj;یابند. هنگامی که بالاترین برداشت یک مذهب از خداوند یک الوهیت غیرشخصی است، همانند آنچه که در ایده&zwnj;آلیسمِ همه خداگرایانه است، گر چه پایۀ برخی اشکال مشارکت اسرارآمیز روحانی را به وجود می&zwnj;آورد، برای توانمندی دعای حقیقی که همواره نشانگر مشارکت روحانی انسان با یک موجود شخصی و مافوق می&zwnj;باشد مهلک است.</p>
<p style="direction:rtl">  در طول ایام پیشینِ تکامل نژادی و حتی در زمان حاضر، در تجربۀ روزانۀ انسان عادی، دعا عمدتاً یک پدیدۀ رابطۀ انسان با ضمیر نیمه خودآگاه خودش می&zwnj;باشد. اما همچنین یک قلمرو دعا وجود دارد که در آن فردِ به لحاظ عقلانی هوشیار و از نظر معنوی پیشرو به ارتباطی بیشتر یا کمتر با سطوح فوق آگاه ذهن بشری، قلمرو تنظیم کنندۀ فکری ساکن در فرد، دست می&zwnj;یابد. علاوه بر آن، یک مرحلۀ حتمی معنوی دعای حقیقی وجود دارد که دریافت و شناخت خود را به نیروهای روحی جهان مربوط می&zwnj;سازد، و از تمام ارتباطات بشری و عقلانی کاملاً مجزا است.</p>
<p style="direction:rtl">  دعا به توسعۀ تمایل مذهبی یک ذهن در حال تکامل بشری به اندازۀ زیاد کمک می&zwnj;کند. آن یک تأثیر نیرومند است که برای پیشگیری از انزوای شخصیت کار می&zwnj;کند.</p>
<p style="direction:rtl">  دعا نمایانگر تکنیکی است که به مذاهب طبیعی تکامل نژادی مربوط است که همچنین بخشی از ارزشهای تجربی مذاهب والاتر تعالی اخلاقی، مذاهب آشکار شدۀ الهی را شکل می&zwnj;دهد.</p>
<div class="c1">
<h4 style="direction:rtl">3- دعا و خود دیگر</h4></div>

<p style="direction:rtl">  کودکان هنگامی که در ابتدا استفاده از زبان را فرا می&zwnj;گیرند به این تمایل دارند که اندیشۀ خود را به زبان آورند، به این که افکار خود را با کلمات بیان کنند، حتی اگر هیچکس برای شنیدن آنها حاضر نباشد. آنها با آغاز تخیل خلاق به محاوره با یاران تخیلی تمایل نشان می&zwnj;دهند. بدین طریق یک خودِ در حال شکل&zwnj;گیری در صدد ارتباط با یک <em>خود دیگر</em> خیالی بر می&zwnj;آید. کودک از طریق این تکنیک در ابتدا یاد می&zwnj;گیرد که مکالمات یک نفرۀ خود را به گفتگوی ساختگی دو نفره&zwnj;ای که در آن خودِ دیگر او به فکر لفظی و بیان خواستۀ او پاسخ می&zwnj;دهد تبدیل سازد. بخش عمدۀ فکر کردن یک فرد بزرگسال به شکل محاورۀ ذهنی انجام می&zwnj;شود.</p>
<p style="direction:rtl">  شکل اولیه و بدوی دعا بسیار شبیه از بر خوانیِ نیمه جادوییِ قبیلۀ امروزی تودا بود، دعاهایی که خطاب به هیچ کس خاصی انجام نمی&zwnj;شد. اما این تکنیکهای دعا کردن به سوی نوع گفتگوی دو نفرۀ ارتباطی از طریق پدیداری ایدۀ خود دیگر تمایل به تکامل دارند. مفهوم خودِ دیگر به موقع خود به یک وضعیت برتر حرمت الهی ارتقا می&zwnj;یابد، و دعا به عنوان یک کارکرد مذهب پدیدار می&zwnj;گردد. این نوع بدوی دعا کردن پیش از رسیدن به سطح هوشمند و به راستی اخلاقی دعا با عبور از مراحل بسیار و طی اعصار طولانی تکامل یافتن را در تقدیر دارد.</p>
<p style="direction:rtl">  خود دیگر، آنطور که توسط نسلهای متوالی از انسانهای دعا کننده مشاهده می&zwnj;شود، با عبور از اشباح، بت&zwnj;واره&zwnj;ها، و ارواح به خدایان چندگانه راه برده و سرانجام به خدای یگانه تکامل می&zwnj;یابد، موجودی الهی که در بر گیرندۀ والاترین ایده&zwnj;آلها و بلندمرتبه&zwnj;ترین آرزوهای ضمیر دعا کننده است. و بدین ترتیب دعا به صورت نیرومندترین کارکرد مذهب در حفظ والاترین ارزشها و ایده&zwnj;آلهای آنهایی که دعا می&zwnj;کنند عمل می&zwnj;کند. از لحظۀ پیدایش یک خود دیگر تا ظهور مفهوم یک پدر الهی و آسمانی دعا همیشه یک کنش اجتماعی کننده، اخلاقی کننده، و معنوی کننده است.</p>
<p style="direction:rtl">  دعای سادۀ مبتنی بر ایمان گواه یک تکامل نیرومند در تجربۀ بشری است که به وسیلۀ آن گفتگوهای باستانی با سمبل موهوم خود دیگرِ مذهب بدوی به سطح مشارکت روحانی با روح بیکران و شناخت راستین واقعیت خدای جاودان و پدر آسمانی تمامی آفرینش هوشمند تعالی یافته است.</p>
<p style="direction:rtl">  سوا از تمامی آنچه که در تجربۀ دعا کردن فراتر از خود است، باید به خاطر سپرد که دعای اخلاقی یک طریقۀ باشکوه برای ارتقای ضمیر فرد و تقویت خود برای زندگی بهتر و فضیلت بالاتر می&zwnj;باشد. دعا ضمیر بشری را مجبور می&zwnj;سازد برای کمک به هر دو سو بنگرد: برای مساعدت مادی به مخزن نیمه خود آگاه تجربۀ انسانی، و برای الهام و هدایت به مرزهای فوق آگاه ارتباط چیز مادی با معنوی، با ناصح اسرارآمیز.</p>
<p style="direction:rtl">  دعا همواره یک تجربۀ دوگانۀ بشری بوده و پیوسته خواهد بود: یک رویۀ روانشناسانه که به یک تکنیک روحانی مربوط است. و این دو عملکرد دعا هرگز نمی&zwnj;توانند به طور کامل از هم جدا شوند.</p>
<p style="direction:rtl">  دعای روشندلانه نه تنها باید یک خدای بیرونی و شخصی را بشناسد بلکه همچنین یک الوهیت درونی و غیرشخصی، تنظیم کنندۀ ساکن در فرد. روی هم رفته مناسب است که انسان، هنگامی که دعا می&zwnj;کند، تلاش کند مفهوم پدر جهانی در بهشت را بفهمد؛ اما تکنیک مؤثرتر در عملی&zwnj;ترین شکل آن این خواهد بود که به مفهوم در دسترس خود دیگر رجوع شود، همانطور که ذهن بدوی عادت به انجام آن داشت، و سپس تشخیص داده شود که ایدۀ این خود دیگر با حضور واقعی تنظیم کننده از یک افسانۀ صرف به حقیقت سکونت خداوند در انسان فانی تکامل یافته است، طوری که انسان عملاً بتواند با یک خود دیگرِ واقعی و راستین و الهی که در او سکونت دارد و عین حضور و جوهر خدای زنده، پدر جهانی است، به طور رو در رو صحبت کند.</p>
<div class="c1">
<h4 style="direction:rtl">4- دعا کردن اخلاقی</h4></div>

<p style="direction:rtl">  هنگامی که درخواست کننده در صدد کسب برتری خودخواهانه نسبت به همنوعانش برمی&zwnj;آید هیچ دعایی نمی&zwnj;تواند اخلاقی باشد. دعای خودخواهانه و مادی گرایانه با مذاهب اخلاقی که مبتنی بر مهری عاری از خودخواهی و الهی هستند ناسازگار است. چنین دعای غیراخلاقی تماماً به سطوح بدوی جادوی کاذب بازمی&zwnj;گردد و درخور تمدنهای در حال پیشرفت و مذاهب روشن&zwnj;بین نیست. دعای خودخواهانه از روح تمامی اخلاقیاتی که روی عدالت مهرآمیز بنا شده است تخطی می&zwnj;کند.</p>
<p style="direction:rtl">  دعا هرگز نباید آنقدر بی&zwnj;مقدار شود که جانشینی برای عمل گردد. دعاهای اخلاقی تماماً محرکی برای عمل و راهنمایی برای کوشش پیشرونده برای اهداف آرمان گرایانۀ دستیابی به فوق خود است.</p>
<p style="direction:rtl">  در تمامی دعاهای خود <em>منصف</em> باشید؛ انتظار نداشته باشید خداوند جانبداری نشان دهد، شما را بیشتر از فرزندان دیگرش، دوستان، همسایگان، و حتی دشمنان شما دوست بدارد. اما دعای مذاهب طبیعی یا تکامل یافته، آنطور که در مذاهب آشکار شدۀ الهی دوران بعد هست، در ابتدا اخلاقی نیست. تمامی دعاها چه فردی یا جمعی ممکن است خودخواهانه یا نوع دوستانه باشند. بدین معنی که دعا ممکن است حول خود یا حول دیگران متمرکز باشد. هنگامی که دعا به دنبال چیزی برای دعا کننده یا برای همنوعان او نیست، در آن صورت این رویکردهای روان به سطوح پرستش راستین متمایل می&zwnj;شوند. دعاهای خودخواهانه در بر گیرندۀ اعترافات و درخواستها هستند و اغلب شامل تقاضا برای الطاف مادی می&zwnj;شوند. دعا هنگامی که به بخشش می&zwnj;پردازد و به دنبال خرد برای کنترل خودِ فزاینده است تا اندازه&zwnj;ای اخلاقی&zwnj;تر است.</p>
<p style="direction:rtl">  در حالی که نوع غیر خودخواهانۀ دعا نیروبخش و تسلی دهنده است، به تدریج که اکتشافات در حال پیشرفت علمی نشان می&zwnj;دهند که انسان در یک جهان فیزیکی قانونمند و منظم زندگی می&zwnj;کند، دعای مادی سرانجام موجب ناامیدی و دلسردی می&zwnj;شود. دوران کودکی یک فرد یا یک نژاد با دعا کردن بدوی، خودخواهانه، و مادی تعیین ویژگی می&zwnj;شود. و تا حد مشخصی، تمامی چنین درخواستهایی ثمربخش می&zwnj;باشند، بدین لحاظ که به طور تغییرناپذیر به آن تلاشها و تقلاهایی راه می&zwnj;برند که به دستیابی به پاسخهای چنین دعاهایی کمک کننده هستند. دعای واقعیِ مبتنی بر ایمان همیشه به تقویت تکنیک زندگی کردن کمک می&zwnj;کند، حتی اگر چنین درخواستهایی سزاوار شناسایی معنوی نباشند. اما شخصِ از نظر معنوی پیشرفته در تلاش برای دلسرد کردن ذهن بدوی یا نابالغ پیرامون چنین دعاهایی باید احتیاط زیادی به خرج دهد.</p>
<p style="direction:rtl">  به خاطر داشته باشید، حتی اگر دعا خداوند را تغییر ندهد، بیشتر اوقات تغییرات بزرگ و پایداری در کسی که با ایمان و انتظار مطمئن دعا می&zwnj;کند به وجود می&zwnj;آورد. دعا به طور زیاد نیای آسودگی خاطر، سرزندگی، آرامش، شجاعت، تسلط بر نفس، و انصاف در مردان و زنان نژادهای در حال تکامل بوده است.</p>
<div class="c1">
<h4 style="direction:rtl">5- اثرات اجتماعی دعا</h4></div>

<p style="direction:rtl">  در پرستش نیا، دعا به پرورش آرمانهای نیاکان راه می&zwnj;برد. اما دعا، به عنوان جنبه&zwnj;ای از پرستش الوهیت، از تمامی چنین کارکردهای دیگر فراتر می&zwnj;رود زیرا به پرورش آرمانهای الهی راه می&zwnj;برد. به تدریج که مفهوم خود دیگرِ دعا متعالی و الهی می&zwnj;شود، ایده&zwnj;آلهای انسان نیز مطابق آن از سطح انسانی صرف به سوی سطوح آسمانی و الهی ارتقا می&zwnj;یابند، و نتیجۀ تمامی چنین دعاهایی تقویت کاراکتر انسانی و یگانگی ژرف شخصیت بشری است.</p>
<p style="direction:rtl">  اما لزومی ندارد که دعا همیشه فردی باشد. دعای گروهی یا دسته جمعی بسیار مؤثر است، بدین لحاظ که اثرات آن بسیار اجتماعی کننده است. هنگامی که یک گروه برای تقویت اخلاقی و ارتقای معنوی به دعای جمعی می&zwnj;پردازد، چنین نیایشهایی روی افرادی که تشکیل دهندۀ گروه می&zwnj;باشند تأثیر می&zwnj;گذارند؛ آنها همگی به دلیل مشارکت بهتر می&zwnj;شوند. حتی تمامی یک شهر یا تمام یک ملت می&zwnj;توانند از طریق چنین دعاهای نیایشی مورد مساعدت واقع شوند. اعتراف، توبه، و دعا افراد، شهرها، ملتها، و تمامی نژادها را به تلاشهای نیرومند اصلاحات و اعمال شجاعانۀ موفقیت متهورانه رهنمون شده&zwnj;اند.</p>
<p style="direction:rtl">  اگر شما به راستی مایلید بر عادت انتقاد کردن به دوستی فائق شوید، سریع&zwnj;ترین و مطمئن&zwnj;ترین راه دستیابی به چنین تغییر طرز برخوردی این است که عادت کنید هر روز از زندگیتان برای آن شخص دعا کنید. اما اثرات اجتماعی چنین دعاهایی به طور عمده به دو شرط بستگی دارند:</p>
<blockquote>
<p style="direction:rtl">  1- شخصی که برایش دعا می&zwnj;شود باید بداند که برای او دعا می&zwnj;شود.</p>
<p style="direction:rtl">  2- شخصی که دعا می&zwnj;کند باید در تماس صمیمانۀ اجتماعی با شخصی که برایش دعا می&zwnj;کند باشد.</p>
</blockquote>
<p style="direction:rtl">  دعا تکنیکی است که به وسیلۀ آن، دیر یا زود، هر مذهبی نهادینه می&zwnj;شود. و به موقعِ خود، دعا به عوامل بیشمار ثانویه مربوط می&zwnj;شود، که برخی مفید و برخی دیگر به مقدار زیاد زیانبخش هستند، نظیر کاهنان، کتابهای مقدس، آیین&zwnj;های پرستشی، و مراسم.</p>
<p style="direction:rtl">  اما اذهانی که از نظر معنوی روشن&zwnj;ترند باید نسبت به آن خردهای کم بهره&zwnj;تری که برای تحرک بخشیدن به بینش ضعیف معنوی خود خواهان سمبلیزم هستند صبور و مدارا باشند. قوی نباید با دیدۀ تحقیر به ضعیف بنگرد. آن کسانی که بدون سمبلیزم خداشناس هستند نباید خدمت زیبندۀ سمبل را از آن کسانی که پرستش الوهیت و احترام گذاردن به حقیقت، زیبایی، و نیکی بدون شکل و آیین برایشان مشکل است دریغ دارند. در پرستش توأم با دعا، بیشتر انسانها سمبلی از مقصود و هدفِ نیایشات خود را تجسم می&zwnj;کنند.</p>
<div class="c1">
<h4 style="direction:rtl">6- قلمرو دعا</h4></div>

<p style="direction:rtl">  دعا اگر در ارتباط با خواست و اعمال نیروهای شخصی روحی و مدیران مادی یک گستره نباشد، نمی&zwnj;تواند هیچ تأثیر مستقیمی روی محیط فیزیکی فرد داشته باشد. در حالی که محدودیت بسیار مشخصی در قلمرو درخواستهای دعا وجود دارد، چنین محدودیتهایی به طور مساوی شامل <em>ایمان</em> آنهایی که دعا می&zwnj;کنند نمی&zwnj;شود.</p>
<p style="direction:rtl">  دعا تکنیکی برای درمان بیماریهای واقعی و ارگانیک نیست، اما به برخوردار شدن از سلامتی زیاد و به درمان ناخوشیهای بیشمار روانی، احساسی، و عصبی فوق&zwnj;العاده کمک نموده است. و حتی در بیماریهای واقعی میکربی، دعا بارها به تأثیر روشهای درمانی دیگر اضافه نموده است. دعا بسیاری از انسانهای تندخو و شاکی رنجور را به سرمشقی از بردباری تغییر داده و آنها را به الهامی برای تمامی رنجبران دیگر بشری تبدیل نموده است.</p>
<p style="direction:rtl">  صرف نظر از این که چقدر آشتی دادن شکهای علمی پیرامون تأثیر دعا با میل پیوسته موجود برای طلبیدن کمک و هدایت از منابع الهی مشکل باشد، هرگز فراموش نکنید که دعای صادقانۀ مبتنی بر ایمان نیروی عظیمی برای ترویج شادی شخصی، کنترل خود فردی، توازن اجتماعی، پیشرفت اخلاقی، و نیل معنوی است.</p>
<p style="direction:rtl">  دعا، حتی به عنوان یک کارکرد محض بشری، گفتگویی با خودِ دیگرِ فرد، در بر گیرندۀ مؤثرترین تکنیک نزدیکی به تحقق آن نیروهای ذخیرۀ طبیعت بشری است که در گسترۀ غیر خودآگاه ذهن بشری ذخیره و حفظ شده&zwnj;اند. دعا گذشته از پیامدهای مذهبی آن و اهمیت معنوی آن، یک تمرین مطمئن روانشناسانه است. دعا واقعیتی از تجربۀ بشری است که بیشتر اشخاص، اگر به قدر مکفی تحت فشار قرار گیرند، به منبعی از کمک به طریقی دعا خواهند کرد.</p>
<p style="direction:rtl">  در درخواست از خداوند برای حل مشکلاتتان آنقدر سست نباشید، اما ضمن این که خود با عزمی راسخ و با شهامت به مشکلات موجود تهاجم می&zwnj;کنید هرگز درنگ نکنید که برای هدایت و پایداری از او تقاضای خرد و نیروی معنوی کنید.</p>
<p style="direction:rtl">  دعا یک عامل ضروری در پیشرفت و حفظ تمدن مذهبی بوده است، و در بهسازی و معنویت بخشیدن بیشتر جامعه هنوز مساعدتهای نیرومندی می&zwnj;تواند بنماید، مشروط بر این که آنهایی که دعا می&zwnj;کنند فقط در پرتو واقعیتهای علمی، خرد فلسفی، صداقت روشنفکرانه، و ایمان معنوی دعا کنند. آنطور که عیسی به حواریون خود آموزش داد دعا کنید &mdash; صادقانه، بدون خودخواهی، منصفانه، و بدون تردید کردن.</p>
<p style="direction:rtl">  اما تأثیر دعا در تجربۀ شخصیِ معنویِ کسی که دعا می&zwnj;کند به هیچ وجه به فهم عقلانی، تیزهوشی فلسفی، سطح اجتماعی، مرتبت فرهنگی، یا سایر فضیلتهای انسانی چنین نیایشگری وابسته نیست. ضمیمه&zwnj;های روانی و معنوی دعای مبتنی بر ایمان، فوری، شخصی، و تجربی هستند. هیچ تکنیک دیگری وجود ندارد که از طریق آن هر انسانی، صرف نظر از تمامی دستاوردهای دیگر انسانی، بتواند به طور بسیار مؤثر و فوری به آستان آن عالمی نزدیک شود که در آن بتواند با آفریننده&zwnj;اش گفتگو کند، جایی که مخلوق با واقعیت آفریننده، با تنظیم کنندۀ فکری ساکن در فرد ارتباط برقرار می&zwnj;کند.</p>
<div class="c1">
<h4 style="direction:rtl">7- عرفان، خلسه، و الهام</h4></div>

<p style="direction:rtl">  عرفان به عنوان تکنیک پرورش آگاهی از حضور خداوند، در مجموع قابل ستایش است، اما هنگامی که چنین کارکردهایی به انزوای اجتماعی می&zwnj;انجامند و به فناتیزم مذهبی منجر می&zwnj;شوند، تماماً سزاوار سرزنش هستند. روی هم رفته اغلب اوقات آنچه که عارف هیجان زده به عنوان الهام الهی برآورد می&zwnj;کند برخاسته از ذهن ژرف خود او است. تماس ذهن انسانی با تنظیم کنندۀ ساکن در آن، ضمن این که اغلب از طریق ژرف اندیشیِ وقف شده تسهیل می&zwnj;شود، بیشتر اوقات از طریق خدمت با جان و دل و مهرآمیز در معاضدت غیر خودخواهانۀ روحانی به مخلوقات همنوع گشایش می&zwnj;یابد.</p>
<p style="direction:rtl">  آموزگاران بزرگ مذهبی و پیامبران اعصار گذشته بیش از حد عرفان&zwnj;گرا نبودند. آنها مردان و زنان خداشناسی بودند که به بهترین وجه از طریق خدمت غیر خودخواهانه به همنوعان انسانی خود به خدایشان خدمت می&zwnj;کردند. عیسی اغلب حواریون خود را برای اوقات کوتاه با خود به کناری می&zwnj;برد تا به ژرف اندیشی و دعا بپردازند، اما او عمدتاً آنها را در تماس خادمانه با توده&zwnj;ها نگاه می&zwnj;داشت. روان انسان به تمرین معنوی و نیز تغذیۀ معنوی نیاز دارد.</p>
<p style="direction:rtl">  خلسۀ مذهبی هنگامی مجاز است که از پیشینۀ خردمندانه ناشی شود، اما این تمرینات بیش از آن که جلوه&zwnj;ای از کاراکتر عمیق معنوی باشند اغلب اوقات نتیجۀ تأثیرات محض احساسی هستند. اشخاص مذهبی نباید هر پیش&zwnj;آگاهی آشکار روانی و هر تجربۀ شدید احساسی را به عنوان یک آشکارسازی الهی یا یک ارتباط روحی تلقی کنند. خلسۀ راستین معنوی معمولاً به آرامش زیاد بیرونی و کنترل تقریباً کامل احساسی مربوط است. اما دید حقیقی پیشگویانه یک پیش آگاهی فوق روانی است. چنین دیدهایی توهمات کاذب نیستند، و حالات خلسه&zwnj;گونه نیز نیستند.</p>
<p style="direction:rtl">  ذهن بشری ممکن است در واکنش به آنچه که الهام نامیده می&zwnj;شود، هنگامی که نسبت به خیزشهای ضمیر نیمه خودآگاه یا تحریک ضمیر فوق آگاه حساس است، نقش ایفا کند. در هر حالت برای فرد به نظر می&zwnj;رسد که چنین تقویتهای محتوای ضمیر خودآگاه کمابیش خارجی هستند. اشتیاق رازگونۀ مهار ناشده و خلسۀ بی&zwnj;حد و حصر مذهبی سندیت الهام، به اصطلاح اعتبارنامۀ الهی، نیستند.</p>
<p style="direction:rtl">  آزمون عملی تمامی این تجارب عجیب مذهبی عرفان گونه، خلسه، و الهام این است که مشاهده شود آیا این پدیده&zwnj;ها موجب می&zwnj;شوند فرد:</p>
<blockquote>
<p style="direction:rtl">  1- از سلامت فیزیکی بهتر و کامل&zwnj;تری بهره&zwnj;مند گردد.</p>
<p style="direction:rtl">  2- به طور مؤثرتر و عملی&zwnj;تر در زندگی ذهنی خود عمل کند.</p>
<p style="direction:rtl">  3- به طور کامل&zwnj;تر و مسرت بخش&zwnj;تر تجربۀ مذهبی خود را در اجتماع به کار بندد.</p>
<p style="direction:rtl">  4- به طور کامل&zwnj;تر زندگی روزانۀ خود را معنویت بخشد، ضمن این که وظایف معمول وجود عادی انسانی خود را به طور صادقانه به انجام می&zwnj;رساند.</p>
<p style="direction:rtl">  5- مهر و قدردانی خود را برای حقیقت، زیبایی، و نیکی افزایش دهد.</p>
<p style="direction:rtl">  6- ارزشهای شناخته شدۀ اجتماعی، وجدانی، اخلاقی، و معنوی جاری را حفظ نماید.</p>
<p style="direction:rtl">  7- بینش معنوی &mdash; خداشناسی &mdash; خود را افزایش دهد.</p>
</blockquote>
<p style="direction:rtl">  اما دعا هیچ ارتباط واقعی با این تجارب استثنایی مذهبی ندارد. هنگامی که دعا زیاده از حد زیبا پرست می&zwnj;شود، هنگامی که تقریباً به طور انحصاری منوط به تعمق زیبا و شادمان پیرامون الوهیت بهشتی می&zwnj;شود بخش عمدۀ تأثیر اجتماعی کنندۀ خود را از دست می&zwnj;دهد و به سوی عرفان و انزوای هواخواهان خود متمایل می&zwnj;شود. دعای خصوصی زیاده از حد قطعاً خطرناک است، و می&zwnj;تواند از طریق دعای گروهی، نیایش جمعی، تصحیح شده و از آن جلوگیری شود.</p>
<div class="c1">
<h4 style="direction:rtl">8- دعا کردن به عنوان یک تجربۀ شخصی</h4></div>

<p style="direction:rtl">  دعا جنبه&zwnj;ای به راستی خود انگیخته دارد، چرا که انسان بدوی مدتها پیش از آن که برداشتی روشن از یک خدا داشته باشد خود را در حال دعا کردن یافت. انسان اولیه در دو وضعیت متفاوت به دعا کردن خو گرفت: او در هنگام نیاز مبرم، انگیزۀ جستجو برای کمک را تجربه می&zwnj;کرد؛ و در هنگام شادی وافر، در اظهار مسرت ناگهانی زیاده&zwnj;روی می&zwnj;کرد.</p>
<p style="direction:rtl">  دعا یک تکامل جادو نیست؛ هر یک از آنها به طور مستقل به وجود آمدند. جادو تلاشی برای منطبق ساختن الوهیت با شرایط بود. دعا کوششی برای منطبق ساختن شخصیت با خواست الوهیت است. دعای حقیقی هم اخلاقی و هم مذهبی است؛ جادو هیچکدام نیست.</p>
<p style="direction:rtl">  دعا ممکن است یک رسم تثبیت شده شود؛ بسیاری دعا می&zwnj;کنند زیرا دیگران چنین می&zwnj;کنند. باز دیگران دعا می&zwnj;کنند زیرا می&zwnj;ترسند که اگر مرتباً دست به استغاثه نزنند چیزی هولناک ممکن است رخ دهد.</p>
<p style="direction:rtl">  برای برخی افراد دعا ابراز آرام سپاس است؛ برای دیگران، یک بیان گروهی ستایش، نیایشهای اجتماعی است. گاهی اوقات آن تقلید مذهب کس دیگر است، در حالی که در دعا کردن حقیقی آن ارتباط صادقانه و مطمئن طبیعت معنوی مخلوق با وجود همه جا حاضر روح آفریننده است.</p>
<p style="direction:rtl">  دعا ممکن است یک ابراز خود انگیختۀ خداشناسانه یا یک ذکر بی&zwnj;معنی فرمولهای مربوط به الهیات باشد. آن ممکن است ستایش شورانگیز یک روان خداشناس یا کرنش برده&zwnj;وار یک انسان گرفتار ترس باشد. آن گاهی اوقات بیان رقت&zwnj;انگیز اشتیاق روحانی است و برخی اوقات فریاد گوشخراشانۀ عبارات زاهدانه است. دعا ممکن است ستایش شادی بخش یا یک تقاضای متواضعانه برای بخشش باشد.</p>
<p style="direction:rtl">  دعا ممکن است تقاضای کودکانه برای چیزی غیرممکن یا استدعای کامل برای رشد اخلاقی و نیروی معنوی باشد. یک درخواست ممکن است برای نان روزانه یا در بر گیرندۀ یک آرزوی قلبی برای یافتن خداوند و انجام خواست او باشد. آن ممکن است یک تقاضای کاملاً خودخواهانه یا یک ایما و اشارۀ حقیقی و شکوهمند به سوی تحقق برادری عاری از خودخواهی باشد.</p>
<p style="direction:rtl">  دعا ممکن است یک فریاد خشمناک برای انتقام یا یک وساطت بخشنده برای دشمنان فرد باشد. آن ممکن است ابراز امید به تغییر خداوند یا تکنیک نیرومند تغییر خود فرد باشد. آن ممکن است تقاضای خود خوار کنندۀ یک گناهکار منحرف در پیشگاه یک به اصطلاح قاضی سخت&zwnj;گیر یا بیان سرور انگیز یک فرزند رهایی یافتۀ پدر زنده و بخشندۀ آسمانی باشد.</p>
<p style="direction:rtl">  انسان امروزی از فکر صحبت کردن راجع به چیزها با خداوند به یک طرز صرفاً شخصی مبهوت است. بسیاری دعا کردن به طور مرتب را ترک کرده&zwnj;اند. آنها فقط هنگامی که تحت فشار غیرعادی هستند دعا می&zwnj;کنند &mdash; در مواقع اضطراری. انسان نباید از حرف زدن با خداوند بترسد، اما تنها یک فرزند روحانی کار متقاعد کردن یا فرض تغییر دادن خداوند را به عهده می&zwnj;گیرد.</p>
<p style="direction:rtl">  اما دعا کردن واقعی حتماً به واقعیت دست می&zwnj;یابد. حتی هنگامی که جریانات هوا بالا می&zwnj;روند، هیچ پرنده&zwnj;ای نمی&zwnj;تواند اوج گیرد مگر با بالهای گسترده. دعا انسان را فراز می&zwnj;دهد زیرا آن یک تکنیک پیشرفت از طریق به کارگیری جریانات بالا روندۀ معنوی جهان است.</p>
<p style="direction:rtl">  دعای راستین به رشد معنوی می&zwnj;افزاید، رفتارها را اصلاح می&zwnj;کند، و موجب آن رضایتی می&zwnj;شود که از مشارکت روحانی با ربانیت می&zwnj;آید. آن یک فوران خود انگیختۀ خداشناسانه است.</p>
<p style="direction:rtl">  خداوند از طریق اعطای یک آشکارسازی افزایش یافتۀ حقیقت، یک قدردانی زیاد زیبایی، و یک برداشت تقویت شدۀ نیکی به انسان به دعای او پاسخ می&zwnj;دهد. دعا یک اشارۀ ذهنی است، اما با واقعیتهای نیرومند عینی در سطوح معنوی تجربۀ بشری ارتباط دارد؛ آن یک تلاش معنی&zwnj;دار بشر برای دستیابی به ارزشهای فوق بشری است. آن قوی&zwnj;ترین محرک رشد معنوی است.</p>
<p style="direction:rtl">  کلمات ربطی به دعا ندارند؛ آنها صرفاً کانالی عقلانی هستند که رودخانۀ استغاثۀ معنوی شانس جاری شدن در آن را می&zwnj;تواند بیابد. ارزش کلامی یک دعا در نیایشهای خصوصی کاملاً خود - الهام پذیر و در نیایشهای گروهی اجتماعی - الهام پذیر است. خداوند به گرایش روان پاسخ می&zwnj;دهد، نه به کلمات.</p>
<p style="direction:rtl">  دعا یک تکنیک گریز از تضاد نیست، بلکه محرکی برای رشد در عین شرایط وجود تضاد است. تنها برای ارزشها دعا کنید، نه برای چیزها؛ برای رشد، نه برای رضای خاطر.</p>
<div class="c1">
<h4 style="direction:rtl">9- شرایط دعای مؤثر</h4></div>

<p style="direction:rtl">  اگر شما به دعای مؤثر می&zwnj;پردازید، باید قوانین درخواستهای متداول را به خاطر داشته باشید:</p>
<blockquote>
<p style="direction:rtl">  1- شما باید از طریق رویارویی صادقانه و دلیرانه با مشکلات جهان واقعی صلاحیت یک دعا کنندۀ قوی را کسب کنید. شما باید از استقامت کیهانی برخوردار باشید.</p>
<p style="direction:rtl">  2- شما باید به طور صادقانه ظرفیت بشری برای تطبیق انسانی را تا به آخر مصرف کرده باشید. شما باید کوشا بوده باشید.</p>
<p style="direction:rtl">  3- شما باید هر آرزوی ذهن و هر اشتیاق روان را به احاطۀ دگرگون کنندۀ رشد معنوی تسلیم کنید. شما باید یک تقویت معانی و یک ارتقای ارزشها را تجربه کرده باشید.</p>
<p style="direction:rtl">  4- شما باید خواست الهی را با جان و دل انتخاب نمایید. شما باید مرکز مردۀ بی&zwnj;تصمیمی را محو نمایید.</p>
<p style="direction:rtl">  5- نه تنها شما خواست پدر را تشخیص می&zwnj;دهید و انجام آن را انتخاب می&zwnj;کنید، بلکه یک وقف کامل و یک تخصیص پویا به انجام واقعی خواست پدر را به انجام رسانده&zwnj;اید.</p>
<p style="direction:rtl">  6- دعای شما باید به طور انحصاری معطوف خرد الهی برای حل مشکلات ویژۀ بشری که در صعود بهشتی با آنها مواجه می&zwnj;شوید شود &mdash; نیل به کمال الهی.</p>
<p style="direction:rtl">  7- و شما باید ایمان داشته باشید &mdash; ایمان زنده.</p>
</blockquote>
<p style="direction:rtl">  [ارائه شده توسط رئیس بینابینیهای یورنشیا.]</p>
</body>
</html>
