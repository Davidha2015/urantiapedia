<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 92 - تکامل بعدی مذهب</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 92</h1>
</div>
<div class="c1">
<h3 style="direction:rtl">تکامل بعدی مذهب</h3>
</div>

<p style="direction:rtl">  مدتها پیش از آن که هر گونه آشکارسازی سیستماتیک الهی در یورنشیا انجام شود انسان به عنوان بخشی از تجربۀ تکاملی خود از مذهبی با منشأ طبیعی برخوردار بود. اما این مذهبِ دارای منشأ <em>طبیعی</em> خود محصول عطایای فوق حیوانی انسان بود. مذهب تکاملی طی هزاره&zwnj;های دوران تجربیِ نوع بشر از طریق کارکرد تأثیرات زیرین که در درون انسان بدوی، بربری، و متمدن عمل می&zwnj;کردند و روی او نفوذ داشتند به کندی به وجود آمد:</p>

<p style="direction:rtl">  1- <em>یاور پرستش &mdash; </em>ظهور پتانسیلهای فوق حیوانی در ضمیر آگاه حیوانی برای درک واقعیت. این می&zwnj;تواند غریزۀ نخستین بشری برای الوهیت نامیده شود.</p>
<p style="direction:rtl">  2- <em>یاور خرد</em> &mdash; بروز تمایل در ذهن پرستش&zwnj;گرا به جهت دادن نیایشات آن در کانالهای بالاتر ابراز و به سوی برداشتهای پیوسته گسترش یابنده از واقعیت الوهیت.</p>
<p style="direction:rtl">  3- <em>روح&zwnj;القدس</em> &mdash; این اعطای آغازین فوق ذهن است، و به طور پیوسته در تمامی شخصیتهای با حسن نیت بشری پدیدار می&zwnj;شود. این خدمت روحی به یک ذهن مشتاق پرستش و طالب خرد ظرفیت درک اصل بقای بشری را، هم در مفهوم الهیات و هم به عنوان یک تجربۀ واقعی و عینی شخصیتی، ایجاد می&zwnj;کند.</p>

<p style="direction:rtl">  کارکرد هماهنگ این سه خدمت الهی برای آغاز نمودن و تحقق بخشیدن رشد مذهب تکاملی کاملاً کافی است. این تأثیرات بعدها از طریق تنظیم کنندگان فکر، سرافیمها، و روح حقیقت، که تماماً میزان توسعۀ مذهبی را شتاب می&zwnj;بخشند تقویت می&zwnj;شوند. این نیروها مدتها در یورنشیا عمل کرده&zwnj;اند، و تا زمانی که این سیاره یک کرۀ مسکونی باقی بماند به کار خود در اینجا ادامه خواهند داد. بخش عمدۀ پتانسیل این نیروهای الهی هنوز هیچ فرصتی برای تجلی نداشته&zwnj;اند. به تدریج که مذهب انسانی، سطح به سطح، به سوی بلندیهای آسمانی ارزش مورانشیا و حقیقت روحی فراز می&zwnj;یابد آنها عمدتاً در اعصار آینده آشکار خواهند شد.</p>
<div class="c1">
<h4 style="direction:rtl">1- طبیعت تکاملی مذهب</h4></div>

<p style="direction:rtl">  تکامل مذهب از ترس اولیه و اشباح تا بسیاری مراحل پی در پی تکاملی که در ابتدا شامل آن تلاشهای اولیه برای ناگزیرسازی و سپس استمالت از ارواح می&zwnj;شد ردیابی شده است. بت&zwnj;واره&zwnj;های قبیله&zwnj;ای به توتمها و خدایان قبیله&zwnj;ای رشد نمودند. فرمولهای جادویی دعاهای امروزی شدند. ختنه که در ابتدا یک قربانی بود یک روش بهداشتی گردید.</p>
<p style="direction:rtl">  مذهب در طی دوران بدوی کودکی نژادها از طبیعت پرستی تا پرستش شبح و تا بت&zwnj;واره گرایی پیش رفت. با آغاز تمدن نژاد بشر عقاید راز گونه&zwnj;تر و سمبلیک&zwnj;تر را پذیرا گردید، در حالی که اکنون، با نزدیک شدن دوران عقل و درایت، نوع بشر در حال رسیدن به قدردانی از مذهب واقعی، و حتی آغازی از آشکارسازی خود حقیقت است.</p>
<p style="direction:rtl">  مذهب به صورت یک واکنش بیولوژیک ذهن نسبت به عقاید معنوی و محیط به وجود می&zwnj;آید؛ آن آخرین چیزی است که در یک نژاد نابود می&zwnj;شود یا تغییر می&zwnj;یابد. مذهب، در هر عصری، تنظیم جامعه نسبت به آن چیزی است که اسرارآمیز است. آن به عنوان یک نهاد اجتماعی در بر گیرندۀ رسوم، سمبلها، آیینها، متون مقدس، محرابها، زیارتگاهها، و معابد است. آب مقدس، آثار وابسته به مقدسان، بت&zwnj;واره&zwnj;ها، طلسمها، لباس رسمی کاهنان، زنگها، طبلها، و کهانتها در میان تمامی مذاهب مشترکند. و کاملاً غیرممکن است که مذهب صرفاً تکامل یافته را از سحر و جادو یا افسونگری جدا نمود.</p>
<p style="direction:rtl">  چیزهای اسرارآمیز و قدرت همیشه موجب برانگیختن احساسات مذهبی و ترس شده&zwnj;اند، در حالی که احساسات پیوسته به عنوان یک عامل نیرومند شرطی در توسعۀ آنها عمل کرده&zwnj;اند. ترس همیشه محرک بنیادین مذهبی بوده است. ترس خدایانِ مذهب تکاملی را می&zwnj;سازد و آیین مذهبی ایمانداران بدوی را بر می&zwnj;انگیزد. با پیشرفت تمدن، ترس به تکریم، تحسین، احترام، و همدلی تغییر شکل می&zwnj;دهد و سپس با پشیمانی و توبه بیشتر تعدیل می&zwnj;یابد.</p>
<p style="direction:rtl">  یک مردم آسیا آموزش می&zwnj;دادند که &rdquo;خداوند یک ترس بزرگ است.&ldquo; این حاصل مذهب تکاملی محض است. عیسی، تبلور بالاترین نوع زندگانی مذهبی، اعلام نمود که &rdquo;خداوند محبت است.&ldquo;</p>
<div class="c1">
<h4 style="direction:rtl">2- مذهب و آداب و رسوم</h4></div>

<p style="direction:rtl">  مذهب سختگیر&zwnj;ترین و انعطاف ناپذیرترین نهاد بشری است، اما نسبت به جامعۀ در حال تغییر به کندی انطباق می&zwnj;یابد. مذهب تکاملی سرانجام منعکس کنندۀ آداب و رسوم در حال تغییر می&zwnj;شود، و آن به نوبه خود ممکن است از مذهب آشکار شدۀ الهی تأثیر پذیرفته باشد. مذهب (پرستش) به کندی، با اطمینان، اما با اکراه، در نتیجۀ خرد &mdash; دانشی که توسط استدلال تجربی هدایت می&zwnj;شود و از طریق آشکارسازی الهی روشنایی می&zwnj;یابد &mdash; به دنبال می&zwnj;آید.</p>
<p style="direction:rtl">  مذهب به آداب و رسوم می&zwnj;چسبد؛ آن چیزی که <em>بود</em>، باستانی و به اصطلاح مقدس است. به این دلیل و نه دلیل دیگر، افزار سنگی مدتها طی عصر مفرغ و آهن باقی ماندند. این یک گفته از نگارشات تاریخی است: &rdquo;و اگر می&zwnj;خواهی برای من یک محراب سنگی بسازی، نباید آن را از سنگ بریده بسازی، زیرا اگر در ساختن آن از ابزارت استفاده کنی، آن را آلوده کرده&zwnj;ای.&ldquo; حتی امروزه، هندوها آتش محراب خود را از طریق استفاده از یک متۀ بدویِ آتش روشن می&zwnj;کنند. در مسیر حرکت مذهب تکاملی نوظهوری همیشه توهین به مقدسات تلقی شده است. خوراک مذهبی می&zwnj;بایست نه خوراک جدید و ساخته شده بلکه شامل بدوی&zwnj;ترین خوراکها باشد: &rdquo;گوشت بریان شده روی آتش و نان فطیر که با گیاهان ادویه&zwnj;ای تلخ سرو شود.&ldquo; انواع کاربرد اجتماعی و حتی روشهای قانونی تماماً به اشکال قدیمی وفادار می&zwnj;مانند.</p>
<p style="direction:rtl">  هنگامی که انسان امروزی به خاطر ارائۀ چیزهای زیاد در متون مقدس مذاهب گوناگون که ممکن است زشت تلقی شوند شگفت زده می&zwnj;شود، باید درنگ کند و این را در نظر گیرد که نسلهای متمادی از حذف آنچه که نیاکانشان مقدس و درخور تکریم می&zwnj;پنداشتند بیم داشته&zwnj;اند. مقدار زیادی از آنچه که یک نسل ممکن است زشت پندارد، نسلهای پیشین به عنوان بخشی از آداب و رسوم پذیرفته شدۀ خود، و حتی به عنوان آیینهای مورد تأیید مذهبی تلقی کرده&zwnj;اند. میزان قابل ملاحظه&zwnj;ای از جر و بحثهای مذهبی با تلاشهای بی&zwnj;پایان آشتی دادن اعمال کهن ولی ناپسند با استدلالات پیشرفتۀ اخیر همراه بوده است، تا تئوریهای محتملی در توجیه تداوم عقیدتی سنتهای باستانی و کهنه پیدا شوند.</p>
<p style="direction:rtl">  اما تلاش در شتاب دادن به رشد بسیار ناگهانی مذهبی فقط نابخردی است. یک نژاد یا ملت فقط آن چیزی از هر مذهب پیشرفته را می&zwnj;تواند جذب کند که با وضعیت تکاملی کنونی آن نسبتاً سازگار و همسان باشد، و علاوه بر آن برای تطبیق مستعد باشد. شرایط اجتماعی، آب و هوایی، سیاسی، و اقتصادی تماماً در تعیین مسیر و پیشرفت تکامل مذهبی تأثیرگذار هستند. اخلاقیات اجتماعی توسط مذهب، یعنی توسط مذهب تکاملی، تعیین نمی&zwnj;شوند؛ بلکه اَشکال مذهب توسط اخلاقیات نژادی دیکته می&zwnj;شوند.</p>
<p style="direction:rtl">  نژادهای انسانها فقط به طور سطحی یک مذهب عجیب و جدید را می&zwnj;پذیرند. آنها در واقع آن را مطابق آداب و رسوم و شیوه&zwnj;های قدیمی باور خود تعدیل می&zwnj;کنند. این امر به خوبی به وسیلۀ نمونۀ قبیلۀ مشخصی از زلاند نو روشن می&zwnj;شود. کاهنان این قبیله بعد از پذیرش ظاهری مسیحیت ادعا نمودند که آشکارسازیهای مستقیمی از جبرئیل دریافت نموده&zwnj;اند. بدین صورت که به واسطۀ آن عیناً همین قبیله مردم برگزیدۀ خدا شده&zwnj;اند و این که بنا بر این رهنمود اجازه یافته&zwnj;اند به طور آزادانه به روابط بی&zwnj;بند و بار و زیاده از حد جنسی و سایر رسوم بیشمار پیشین و ناپسند خود دست زنند. و بلافاصله تمامی اشخاص به تازگی مسیحی شده به این برداشت جدید و کمتر سختگیرانۀ مسیحیت رو آوردند.</p>
<p style="direction:rtl">  مذهب در زمانهای گوناگون انواع و اقسام رفتارهای مغایر و ناسازگار را مجاز شمرده است، و زمانی عملاً تمامی آنچه را که اکنون غیراخلاقی یا گناهکارانه محسوب می&zwnj;شود مورد تأیید قرار داده است. ضمیر باطن، اگر از تجربه درس نگرفته باشد و از استدلال کمک نگرفته باشد، هرگز یک راهنمای امن و خطاناپذیر برای رفتار بشری نبوده و نمی&zwnj;تواند باشد. ضمیر باطن یک صدای الهی نیست که با روان انسان صحبت کند. آن صرفاً جمع کل محتوای اخلاقی و وجدانی آداب و رسوم هر مرحلۀ جاری وجود می&zwnj;باشد. آن فقط نمایانگر ایده&zwnj;آلهای پندار شدۀ واکنشمند بشری در هر مجموعه شرایط است.</p>
<div class="c1">
<h4 style="direction:rtl">3- طبیعت مذهب تکاملی</h4></div>

<p style="direction:rtl">  مطالعۀ مذهب بشری بررسی لایه&zwnj;های اجتماعی حاوی فسیل اعصار گذشته است. آداب و رسومِ خدایانِ شبیه انسان انعکاس صادقانۀ اخلاقیات انسانهایی است که در ابتدا چنین الوهیتهایی را در فکر پروراندند. مذاهب باستانی و افسانۀ اساطیر به طور معتبر اعتقادات و سنن مردمانی را به تصویر در می&zwnj;آورند که از آن هنگام مدتهاست که در گمنامی محو گشته&zwnj;اند. این رسوم فرقه&zwnj;ای کهن در امتداد رسوم جدیدتر اقتصادی و تکاملهای اجتماعی ادامه می&zwnj;یابند، و البته به اندازۀ زیاد متناقض به نظر می&zwnj;رسند. بقایای فرقه تصویری حقیقی از مذاهب نژادی گذشته عرضه می&zwnj;دارند. همیشه به خاطر داشته باشید که فرقه&zwnj;ها نه برای کشف حقیقت، بلکه برای ترویج عقایدشان شکل می&zwnj;یابند.</p>
<p style="direction:rtl">  مذهب همیشه عمدتاً امری حول شعائر، آیینها، رسوم، مراسم، و تعصبات بوده است. آن معمولاً با آن خطای مداوماً فتنه&zwnj;انگیز، توهم مردم برگزیده، ملوث شده است. عقاید اساسی مذهبی پیرامون ورد، الهام، وحی، استمالت، توبه، کفاره، وساطت، قربانی، دعا، اعتراف، پرستش، بقای بعد از مرگ، نان عشای ربانی، آیین، فدیه، نجات، باز خرید، پیمان، ناپاکی، تطهیر، پیشگویی، گناه اولیه &mdash; همگی به ایام اولیۀ ترس از شبح باز می&zwnj;گردند.</p>
<p style="direction:rtl">  مذهب بدوی هیچ چیز بیشتر یا کمتر از تقلا برای وجود مادی نیست که برای در بر گرفتن وجود فراتر از گور امتداد یافته است. رسوم چنین اعتقادی نمایانگر تداوم تقلای حفظ خود به داخل قلمرو یک دنیای تخیلیِ شبحی - روحی است. اما هنگامی که وسوسه می&zwnj;شوید از مذهب تکاملی انتقاد کنید، مراقب باشید. به خاطر داشته باشید، این <em>آن چیزی است که به وقوع پیوست</em>؛ این یک واقعیت تاریخی است. و علاوه بر آن به یاد آورید که نیروی هر عقیده&zwnj;ای نه در حتمیت یا حقیقت آن، بلکه در روشنی جاذبۀ بشری آن نهفته است.</p>
<p style="direction:rtl">  مذهب تکاملی هیچ تدارکی برای تغییر یا بازنگری نمی&zwnj;بیند. برعکسِ دانش، آن برای تصحیح تدریجی خود تدارک نمی&zwnj;بیند. مذهب تکامل یافته دستور احترام می&zwnj;دهد زیرا پیروان آن باور دارند که آن <em>حقیقت</em> است. &rdquo;اعتقاد هنگامی که به مقدسان تحویل داده می&zwnj;شود&ldquo;، در تئوری باید هم نهایی و هم خطاناپذیر باشد. فرقه در برابر توسعه مقاومت می&zwnj;کند زیرا پیشرفت واقعی قطعاً خود فرقه را تغییر داده یا نابود خواهد ساخت؛ لذا همیشه باید تجدید نظر به آن تحمیل شود.</p>
<p style="direction:rtl">  فقط دو تأثیر می&zwnj;تواند تعصبات مذهب طبیعی را تغییر داده و ارتقا بخشد: فشار آداب و رسومِ به کندی در حال پیشرفت و روشنگری متناوب آشکارسازی دوره&zwnj;ای. و این عجیب نیست که پیشرفت کند بود. در روزگاران باستان پیشرو یا مبتکر بودن به معنی کشته شدن ساحر بود. فرقه در دوره&zwnj;های نسلها و سیکلهای طولانی مدت به کندی پیش می&zwnj;رود. اما قطعاً پیش می&zwnj;رود. اعتقاد تکاملی به اشباح بنیاد فلسفۀ مذهب آشکار شده را پی افکند، و این سرانجام منشأ خرافی آن را نابود خواهد ساخت.</p>
<p style="direction:rtl">  مذهب به طرق بسیار مانع توسعۀ اجتماعی شده است، اما بدون مذهب هیچ اخلاقیات یا نیک کرداری پایدار و هیچ تمدن باارزشی وجود نمی&zwnj;داشت. مذهب مادر فرهنگهای غیرمذهبی زیادی بود: منشأ مجسمه&zwnj;سازی در بت&zwnj;سازی، معماری در معبدسازی، شعر در ورد خوانی، موسیقی در سرود خوانی پرستشی، نمایش در ایفای نقش برای هدایت روحی، و رقصیدن در جشنواره&zwnj;های موسمی پرستشی بود.</p>
<p style="direction:rtl">  اما ضمن جلب توجه به این واقعیت که مذهب برای توسعه و حفظ تمدن ضروری بود، باید نگاشته شود که مذهب طبیعی همچنین برای فلج کردن و دچار نارسایی کردن همان تمدنی که سوا از این آن را شکوفا و حفظ نمود کار زیادی انجام داده است. مذهب فعالیتهای صنعتی و توسعۀ اقتصادی را مختل کرده است؛ آن کار را به هرز داده و سرمایه را هدر داده است؛ آن همیشه برای خانواده سودمند نبوده است؛ آن به قدر مکفی موجب شکوفایی صلح و خیرخواهی نشده است؛ آن گاهی اوقات از آموزش و پرورش غفلت ورزیده و علم را به عقب انداخته است؛ آن بی&zwnj;جهت زندگی را برای غنی ساختن ظاهری مرگ تحلیل برده است. مذهب تکاملی، مذهب بشری، به راستی برای تمامی اینها و بسیاری خطاهای بیشتر، لغزشها، و اشتباهات بزرگ مقصر بوده است؛ با این حال اخلاقیات فرهنگی، نیک کرداری متمدن، و به هم پیوستگی اجتماعی را حفظ نمود، و این را میسر ساخت که مذهب آشکار شدۀ الهی دوران بعد جبران بسیاری از این کاستیهای تکاملی را بنماید.</p>
<p style="direction:rtl">  مذهب تکاملی گران&zwnj;ترین اما به طور غیرقابل مقایسه مؤثرترین نهاد انسان بوده است. مذهب بشری فقط با در نظر گرفتن تمدن تکاملی می&zwnj;تواند قابل توجیه باشد. اگر انسان محصول فراز یابندۀ تکامل حیوان نبود، در آن صورت چنین مسیر توسعۀ مذهبی بدون توجیه می&zwnj;ماند.</p>
<p style="direction:rtl">  مذهب انباشت سرمایه را تسهیل نمود؛ برخی کارها را رواج داد؛ فراغت کاهنان صرف ترویج هنر و دانش شد. بشر در پایان در نتیجۀ تمامی این اشتباهات اولیه در تکنیک اخلاقی چیز زیادی به دست آورد. شمن&zwnj;ها، صادق و ناصادق، بی&zwnj;اندازه گران بودند، اما ارزش تمامی بهای آن را داشتند. حرفه&zwnj;های آموخته شده و خود علم از کهانتهای انگل&zwnj;وار به وجود آمدند. مذهب تمدن را ترویج نمود و موجب انسجام اجتماعی گردید؛ آن نیروی اخلاقی پلیسی تمامی دوران بوده است. مذهب آن انضباط بشری و کنترل خودی را که <em>خرد</em> را ممکن ساخت فراهم نمود. مذهب تازیانۀ مؤثر تکامل است که بشریت سست و رنجبر را از وضعیت طبیعی سکون عقلانی آن به جلو و به بالا به سطوح بالاتر استدلال و خرد با بی&zwnj;رحمی می&zwnj;راند.</p>
<p style="direction:rtl">  و این میراث مقدس صعود حیوانی، مذهب تکاملی، باید همواره از طریق سانسور مداوم مذهب آشکار شدۀ الهی و از طریق تنور آتشین دانش راستین به تهذیب و منزه شدن ادامه دهد.</p>
<div class="c1">
<h4 style="direction:rtl">4- هدیۀ آشکارسازی الهی</h4></div>

<p style="direction:rtl">  آشکارسازی الهی، تکاملی، اما همیشه تدریجی است. طی اعصار تاریخ یک کره، آشکارسازیهای مذهب پیوسته گسترش یابنده و به طور پی در پی روشنگرانه&zwnj;ترند. مأموریت آشکارسازی الهی این است که مذاهب متوالی تکامل را دسته&zwnj;بندی و مهار نماید. اما اگر بناست آشکارسازی الهی مذاهب تکامل را بالا برده و ارتقا دهد، پس باید این دیدارهای الهی نمایانگر آموزشهایی باشند که از اندیشه و واکنشهای عصری که در آن ارائه می&zwnj;شوند زیاد دور نباشند. بدین ترتیب آشکارسازی الهی همیشه باید با تکامل همگام بوده و می&zwnj;باشد. مذهب مبتنی بر آشکارسازی الهی باید همیشه به واسطۀ ظرفیت پذیرش انسان محدود باشد.</p>
<p style="direction:rtl">  اما مذاهب مبتنی بر آشکارسازی الهی صرف نظر از ارتباط آشکار یا اشتقاق همیشه از طریق اعتقاد به الوهیتی دارای ارزش نهایی و برداشتی از بقای هویت شخصیت بعد از مرگ تعیین ویژگی می&zwnj;شوند.</p>
<p style="direction:rtl">  مذهب تکاملی احساساتی است، نه منطقی. آن واکنش انسان نسبت به اعتقاد به یک دنیای فرضی شبحی - روحی است، واکنش اعتقادی بشری که با درک و ترس از ناشناخته&zwnj;ها برانگیخته می&zwnj;شود. مذهب آشکار شدۀ الهی از طریق دنیای واقعی روحی مطرح می&zwnj;شود؛ آن پاسخ کیهان فوق عقلانی به اشتیاق انسان به اعتقاد و وابستگی به الوهیتهای جهانی است. مذهب تکاملی نمایانگر جستجوی پر پیچ و خم بشریت برای حقیقت است. مذهب مبتنی بر آشکارسازی همان حقیقت <em>است</em>.</p>
<p style="direction:rtl">  آشکارسازیهای الهی مذهبی بسیاری به وقوع پیوسته&zwnj;اند، اما فقط پنج تا از اهمیت تاریخی برخوردار بودند. اینها عبارت بودند از:</p>

<p style="direction:rtl">  1- <em>تعالیم دلمیشیا</em>. برداشت حقیقی از اولین منبع و مرکز در ابتدا توسط یکصد عضو مادی پرسنل پرنس کلیگسشیا در یورنشیا ترویج شد. این آشکارسازیِ گسترش یابندۀ الوهیت برای بیش از سیصد هزار سال پیش رفت تا این که با جدایی طلبی سیاره&zwnj;ای و مختل شدن نظام آموزشی به طور ناگهانی خاتمه یافت. به جز در مورد کار وَن، تأثیر آشکارسازی دلمیشیایی عملاً در تمامی دنیا از دست رفت. حتی نودیها تا زمان ورود آدم این حقیقت را فراموش کرده بودند. در میان تمامی کسانی که آموزشهای یکصد نفر را دریافت کردند، انسانهای سرخ برای طولانی&zwnj;ترین مدت آنها را حفظ نمودند، اما ایدۀ روح بزرگ در مذهب سرخپوستان آمریکایی چیزی جز یک برداشت مبهم نبود، تا این که تماس با مسیحیت به قدر زیاد آن را روشن ساخته و قوت بخشید.</p>
<p style="direction:rtl">  2- <em>تعالیم باغ عدن</em>. آدم و حوا بار دیگر مفهوم پدر همه را برای مردمان تکاملی توصیف نمودند. اختلال در باغ عدن اول مسیر آشکارسازی آدم را پیش از آن که به طور کامل آغاز شود متوقف نمود. اما آموزشهای متوقف شدۀ آدم توسط کاهنان شیثی ادامه یافتند، و برخی از این حقایق هرگز به طور کامل در دنیا از دست نرفته&zwnj;اند. روند کامل تکامل مذهبی خاور نزدیک از طریق آموزشهای شیثی&zwnj;ها اصلاح گردید. اما نوع بشر تا 2500 سال پیش از میلاد مسیح آشکارسازیهایی را که در روزگاران عدن ارائه شدند عمدتاً فراموش کرده بود.</p>
<p style="direction:rtl">  3- <em>ملک صادق سالیم</em>. این پسر اضطراری نبادان سومین آشکارسازی حقیقت را در یورنشیا افتتاح نمود. احکام اصلی آموزشهای او <em>اطمینان</em> و <em>ایمان</em> بودند. او اطمینان به بخشش مطلق خداوند را آموزش داد و اعلام نمود که ایمان کارکردی است که انسانها لطف خداوند را به واسطۀ آن به دست می&zwnj;آورند. آموزشهای او به تدریج با عقاید و رسوم مذاهب گوناگون تکاملی درآمیختند و سرانجام به شکل آن سیستمهای خداشناسانه که در آغاز اولین هزارۀ بعد از مسیح در یورنشیا موجود بودند توسعه یافتند.</p>
<p style="direction:rtl">  4- <em>عیسی ناصری</em>. میکائیل مسیح برای چهارمین بار مفهوم خداوند به عنوان پدر جهانی را به یورنشیا ارائه نمود، و آموزشهای او به طور کلی از آن هنگام باقی مانده&zwnj;اند. جوهر آموزش او <em>محبت</em> و <em>خدمت</em> بود، پرستش عاشقانه&zwnj;ای که یک فرزند مخلوق در شناسایی و پاسخ به خدمت مهرآمیز پدرش، خداوند، به طور داوطلبانه اهدا می&zwnj;کند، خدمت داوطلبانه&zwnj;ای که چنین فرزندان مخلوقی به برادران خود، با این درک سرورآمیز که آنها نیز با این خدمت به خداوند پدر خدمت می&zwnj;کنند، ارزانی می&zwnj;دارند.</p>
<p style="direction:rtl">  5- <em>مقالات یورنشیا</em>. مقالاتی که این یکی از آنهاست، در بر گیرندۀ تازه&zwnj;ترین ارائۀ حقیقت به انسانهای یورنشیا است. این مقالات از تمامی آشکارسازیهای پیشین متفاوتند، زیرا آنها کار یک شخصیت واحد جهان نیستند، بلکه یک ارائۀ مرکب توسط موجودات بسیار می&zwnj;باشند. اما هیچ آشکارسازی که کمتر از دستیابی به پدر جهانی باشد هیچگاه نمی&zwnj;تواند کامل باشد. تمامی خدمات آسمانی دیگر چیزی بیش از جزئی و گذرا نیستند، و عملاً با شرایط محلی در زمان و مکان انطباق یافته&zwnj;اند. در حالی که چنین اعترافاتی ممکن است احتمالاً از توان و مرجعیت بلافصل تمامی آشکارسازیها بکاهند، زمان آن در یورنشیا فرا رسیده است که بنا به مصلحت چنین اظهارات صریحی ابراز شوند، حتی با پذیرش ریسک تضعیف نمودن تأثیر آینده و مرجعیت این جدیدترین آشکارسازی حقیقت به نژادهای انسانی یورنشیا.</p>

<div class="c1">
<h4 style="direction:rtl">5- رهبران بزرگ مذهبی</h4></div>

<p style="direction:rtl">  در مذهب تکاملی، تصور می&zwnj;شود که خدایان شبیه انسان هستند؛ در مذهب آشکار شدۀ الهی، به انسانها آموزش داده می&zwnj;شود که آنها فرزندان خداوند هستند &mdash; حتی به شکل متناهی ربانیت ساخته شده&zwnj;اند. در اعتقادات ترکیبی که از در هم آمیختن آموزشهای آشکارسازی الهی و محصولات تکامل به وجود آمده&zwnj;اند، مفهوم خداوند ترکیبی است از:</p>

<p style="direction:rtl">  1- عقاید از پیش موجود فرقه&zwnj;های تکاملی.</p>
<p style="direction:rtl">  2- آرمانهای والای مذهب آشکار شدۀ الهی.</p>
<p style="direction:rtl">  3- دیدگاههای شخصی رهبران بزرگ مذهبی، پیامبران و آموزگاران نوع بشر.</p>

<p style="direction:rtl">  بیشتر ادوار بزرگ مذهبی توسط زندگی و آموزشهای شخصیتهای برجسته آغاز شده&zwnj;اند. رهبران اکثریت جنبشهای ارزشمند اخلاقی تاریخ را آغاز کرده&zwnj;اند. و انسانها همیشه متمایل به تکریم و احترام رهبر بوده&zwnj;اند، حتی به بهای چشم&zwnj;پوشی از آموزشهای او. آنها شخصیت او را ستایش می&zwnj;کنند، حتی با از نظر دور نگاه داشتن حقایقی که وی اعلام نمود. و این بدون دلیل نیست؛ در قلب انسان تکاملی یک اشتیاق ذاتی برای دریافت کمک از بالا و ماورای آن وجود دارد. این اشتیاق برای پیش&zwnj;بینی ظهور پرنس سیاره&zwnj;ای و فرزندان ماتریال دوران بعد در کرۀ زمین طراحی شده است. در یورنشیا انسان از این رهبران و فرمانروایان فوق بشری محروم بوده است، و از این رو او دائماً به دنبال این است که این فقدان را از طریق نسبت دادن افسانه&zwnj;های اسطوره&zwnj;ای به رهبران بشری خود در رابطه با مبدأ فوق طبیعی و دوران زندگی معجزه&zwnj;آسای آنها جبران کند.</p>
<p style="direction:rtl">  بسیاری از نژادها رهبرانشان را زائیده شده از دختران باکره تصور کرده&zwnj;اند. دوران زندگی آنها با بسیاری از رویدادهای معجزه&zwnj;آسا آمیخته است، و گروههای مربوط به آنان همیشه در انتظار بازگشت آنها هستند. در آسیای مرکزی قبیله نشینان هنوز در انتظار بازگشت چنگیزخان هستند؛ در تبت، چین، و هند وی بودا می&zwnj;باشد؛ در اسلام او محمد است؛ در میان سرخپوستان او حِسونانین اُنامونالانتون بود. در رابطه با عبرانیان، او به طور کلی بازگشت آدم به عنوان یک فرمانروای مادی بود. در بابل مردوکِ خدا یک تداوم اسطورۀ آدم بود، ایدۀ پسر خداوند، حلقۀ اتصال دهنده بین انسان و خداوند. به دنبال ظهور آدم در کرۀ زمین، به اصطلاح پسران خداوند در میان نژادهای دنیا رایج بودند.</p>
<p style="direction:rtl">  اما صرف نظر از ترس آمیخته با احترامی خرافی که اغلب نسبت به آنان وجود داشت، این یک واقعیت باقی می&zwnj;ماند که این آموزگاران شاهین&zwnj;های موقت شخصیتی ترازوهایی بودند که اهرمهای حقیقت آشکار شده برای پیشرفت اخلاقیات، فلسفه، و مذهب نوع بشر به آنان وابسته بودند.</p>
<p style="direction:rtl">  صدها و صدها رهبر مذهبی در یک میلیون سال تاریخ بشری یورنشیا از اُناگار تا مرشد هندی ناناک وجود داشته&zwnj;اند. در طول این دوران جزر و مدهای بسیاری در امواج حقیقت مذهبی و ایمان معنوی وجود داشته است، و هر رنسانس مذهب یورنشیایی در گذشته با زندگی و آموزشهای یک رهبر مذهبی شناخته شده است. در بررسی آموزگاران ایام اخیر، ممکن است سودمند باشد که آنها به هفت دورۀ اصلی مذهبی عصر بعد از آدم در یورنشیا گروهبندی شوند:</p>

<p style="direction:rtl">  1- <em>دورۀ شیثی&zwnj;ها</em>. کاهنان شیثی، آنطور که تحت رهبری آموساد احیا شدند، آموزگاران بزرگ بعد از دوران آدم گشتند. آنها در سرتاسر سرزمینهای آندیها عمل می&zwnj;کردند، و تأثیر آنها در میان یونانیها، سومریها، و هندوها از همه بیشتر دوام آورد. در میان گروه آخر آنها به عنوان برهمن&zwnj;های کیش هندو تا زمان حاضر تداوم داشته&zwnj;اند. شیثی&zwnj;ها و پیروان آنها مفهوم تثلیث را که توسط آدم آشکار شد هرگز به طور کامل از دست ندادند.</p>
<p style="direction:rtl">  2- <em>عصر میسیونرهای ملک صادق</em>. مذهب یورنشیا به قدر زیاد از طریق تلاشهای آن آموزگارانی که توسط ماکی&zwnj;ونتا ملک صادق به کار گمارده شدند، هنگامی که او تقریباً دو هزار سال پیش از مسیح در سالیم زندگی کرده و آموزش می&zwnj;داد، احیا گردید. این میسیونرها ایمان را به عنوان بهای لطف خداوند اعلام نمودند، و آموزشهایشان گرچه برای هر مذهبی که فوراً ظاهر شد بی&zwnj;حاصل بود، با این حال بنیادهایی را شکل داد که آموزگاران آتی حقیقت روی آنها مذاهب یورنشیا را ساختند.</p>
<p style="direction:rtl">  3- <em>عصر بعد از ملک صادق</em>. اگر چه آمنموپ و ایخناتون هر دو در این دوره آموزش می&zwnj;دادند، نابغۀ برجستۀ مذهبی عصر بعد از ملک صادق رهبر یک گروه از بیابان نشینان خاور نزدیک و بنیانگذار مذهب عبرانی، موسی، بود. موسی یکتاپرستی را آموزش داد. او گفت: &rdquo;ای اسرائیل بشنو، خداوند خدای ما خدای واحد است.&ldquo; &rdquo;خداوند، او خداست. هیچکس غیر از او وجود ندارد.&ldquo; او با سرسختی در صدد ریشه&zwnj;کن ساختن بقایای آیین نیایشی شبح در میان مردم خود برآمد، و حتی برای کسانی که به آن عمل می&zwnj;کردند مجازات مرگ تعیین نمود. یکتاپرستی موسی توسط جانشینان او مورد دستکاری قرار گرفت، اما در ایام بعد آنها به بسیاری از آموزشهای او بازگشت نمودند. بزرگی موسی در خرد و ذکاوت او نهفته است. انسانهای دیگر برداشتهای بزرگتری از خداوند داشته&zwnj;اند، اما هیچ انسانی هیچگاه در وا داشتن تعداد زیادی از مردم برای پذیرش چنین اعتقادات پیشرفته&zwnj;ای آنطور موفق نبود.</p>
<p style="direction:rtl">  4- <em>قرن ششم پیش از مسیح</em>. انسانهای بسیاری برخاستند تا حقیقت را در این قرن، که تا آن هنگام یکی از بزرگترین قرون بیداری مذهبی مورد مشاهده در یورنشیا بود، اعلام دارند. در میان اینها گوتاما، کنفوسیوس، لائوتسه، زرتشت، و آموزگاران جین&zwnj;گرا باید نگاشته شوند. آموزشهای گوتاما در آسیا رایج شده&zwnj;اند، و او توسط میلیونها تن به عنوان بودا مورد احترام است. برای اخلاقیات چینی کنفوسیوس چیزی بود که افلاطون برای فلسفۀ یونانی بود، و در حالی که برای آموزشهای هر دو پیامدهای مذهبی وجود داشت، با گویش دقیق، هیچکدام یک آموزگار مذهبی نبودند. لائوتسه در مقایسه با کنفوسیوس که خداوند را در انسانیت، و افلاطون که خداوند را در ایده&zwnj;آلیسم تصور می&zwnj;کرد، بیشتر خداوند را در تائو مجسم می&zwnj;نمود. زرتشت ضمن این که بسیار تحت تأثیر برداشت رایج روح&zwnj;گرایی دوگانه، نیک و بد بود، در همان حال به طور یقین ایدۀ یک الوهیت جاودان و پیروزی غایی نور بر تاریکی را ستایش نمود.</p>
<p style="direction:rtl">  5- <em>قرن اول بعد از مسیح</em>. عیسی ناصری به عنوان یک آموزگار مذهبی با فرقه&zwnj;ای که توسط یحیی تعمید دهنده برقرار شده بود شروع نمود، و با فاصله گرفتن از روزه و اَشکال تا جایی که توانست پیش رفت. جدا از عیسی، پولس طرسوس و فیلون اسکندرانی بزرگترین آموزگاران این عصر بودند. برداشتهای آنها از مذهب نقش بارزی در تکامل آن کیشی که نام مسیح را با خود حمل می&zwnj;کند بازی کرده است.</p>
<p style="direction:rtl">  6- <em>قرن ششم بعد از مسیح</em>. محمد مذهبی را بنیان نهاد که از بسیاری اعتقادات زمانش برتر بود. مذهب او اعتراضی بر علیه مطالبات اجتماعیِ اعتقادات بیگانگان و بر علیه عدم انسجام زندگی مذهبی مردم خودش بود.</p>
<p style="direction:rtl">  7- <em>قرن پانزدهم بعد از مسیح</em>. این دوره شاهد دو جنبش مذهبی بود: اختلال در وحدت مسیحیت در باختر و پیدایش یک مذهب جدید در خاور. در اروپا مسیحیت نهادینه شده و به آن درجه از انعطاف ناپذیری دست یافته بود که رشد بیشتر آن را با وحدت ناسازگار ساخته بود. در خاور مجموع آموزشهای اسلام، هندوایسم، و بودائیسم توسط ناناک و پیروان او به آیین سیک، یکی از پیشرفته&zwnj;ترین مذاهب آسیا، تبدیل شدند.</p>

<p style="direction:rtl">  آیندۀ یورنشیا بدون شک با ظهور آموزگاران حقیقت مذهبی &mdash; پدر بودن خداوند و برادری تمامی مخلوقات &mdash; تعیین ویژگی خواهد شد. اما امید بر این است که تلاشهای مستمر و صادقانۀ این پیامبران آینده کمتر به تقویت موانع بین مذاهب و بیشتر به افزایش برادری مذهبیِ حاوی پرستش معنوی در میان بسیاری از پیروان الهیات گوناگون عقلانی که یورنشیای سِتانیا را چنان تعیین ویژگی می&zwnj;کند معطوف شوند.</p>
<div class="c1">
<h4 style="direction:rtl">6- مذاهب ترکیبی</h4></div>

<p style="direction:rtl">  مذاهب قرن بیستمی یورنشیا مطالعۀ جالبی از تکامل اجتماعیِ محرک پرستشی انسان را ارائه می&zwnj;دهند. بسیاری از ادیان از روزگاران آیین نیایشی شبح پیشرفت بسیار اندکی کرده&zwnj;اند. نژادهای کوتاه قامت آفریقا به عنوان یک طبقه هیچ واکنش مذهبی ندارند، گر چه برخی از آنان به یک محیط روحی اندکی باور دارند. آنها امروزه درست در جایی هستند که انسان بدوی در هنگام آغاز تکامل مذهب قرار داشت. اعتقاد بنیادین مذهب بدوی نجات بعد از مرگ بود. ایدۀ پرستش یک خدای شخصی نشان دهندۀ توسعۀ پیشرفتۀ تکاملی، حتی اولین مرحلۀ آشکارسازی الهی است. دایَکها فقط بدوی&zwnj;ترین رسوم مذهبی را تکامل داده&zwnj;اند. اسکیموها و سرخپوستانِ دوران نسبتاً اخیر برداشتهای بسیار ناچیزی از خداوند داشتند. آنها به اشباح اعتقاد داشتند و یک ایدۀ نامشخص از نوعی بقای بعد از مرگ داشتند. استرالیایی&zwnj;های بومی امروزی فقط یک ترس از شبح، وحشت از تاریکی، و یک احترام ستایش&zwnj;آمیز ابتدایی نسبت به نیاکان دارند. زولوها تازه در حال به وجود آوردن یک مذهب ترس از شبح و قربانی هستند. بسیاری از قبایل آفریقایی، به جز از طریق کار بشارتی مسیحیان و مسلمانان، هنوز از مرحلۀ بت&zwnj;واره&zwnj;ای تکامل مذهبی فراتر نرفته&zwnj;اند. اما برخی از گروهها مدتها به عقیدۀ یکتاپرستی وفادار مانده&zwnj;اند، مثل تراسیهای روزگار قدیم که همچنین به نامیرایی اعتقاد داشتند.</p>
<p style="direction:rtl">  در یورنشیا، مذهب تکاملی و مذهب آشکار شدۀ الهی پهلو به پهلو پیش می&zwnj;روند، ضمن این که به شکل سیستمهای گوناگون خداشناسانۀ موجود در دنیا، در هنگام تحریر این مقالات، در هم آمیخته و ادغام می&zwnj;شوند.این مذاهب، مذاهب قرن بیستم یورنشیا را، می&zwnj;توان به صورت زیرین برشمرد:</p>

<p style="direction:rtl">  1- هندوئیسم &mdash; باستانی&zwnj;ترین.</p>
<p style="direction:rtl">  2- مذهب عبرانی.</p>
<p style="direction:rtl">  3- بودائیسم.</p>
<p style="direction:rtl">  4- تعالیم کنفوسیوس.</p>
<p style="direction:rtl">  5- عقاید تائوئیسم.</p>
<p style="direction:rtl">  6- دین زرتشت.</p>
<p style="direction:rtl">  7- شینتو.</p>
<p style="direction:rtl">  8- جین&zwnj;گرایی.</p>
<p style="direction:rtl">  9- مسیحیت.</p>
<p style="direction:rtl">  10- اسلام.</p>
<p style="direction:rtl">  11- آیین سیک &mdash; جدیدترین.</p>

<p style="direction:rtl">  پیشرفته&zwnj;ترین مذاهب دوران باستان یهودیت و هندوئیسم بودند، و هر یک به ترتیب روی روند توسعۀ مذهبی در خاور و باختر به اندازۀ زیاد تأثیر گذاشته&zwnj;اند. هندوها و عبرانیان هر دو باور داشتند که مذاهب آنها الهام یافته و به طور الهی آشکار شده&zwnj;اند، و نیز باور داشتند که سایرین همگی اشکال رو به انحطاط یگانه دین حقیقی هستند.</p>
<p style="direction:rtl">  هندوستان در میان هندوها، سیکها، مسلمانان، و جینی&zwnj;ها تقسیم شده است، و هر یک خداوند، انسان، و جهان را آنطور که اینها به اشکال گوناگون درک می&zwnj;شوند ترسیم می&zwnj;نماید. چین از تعالیم تائوئیست و کنفوسیوس پیروی می&zwnj;کند. شینتو در ژاپن مورد احترام و ستایش است.</p>
<p style="direction:rtl">  ادیان بزرگِ بین&zwnj;المللی و بین نژادی عبرانی، بودایی، مسیحی، و اسلامی هستند. بودائیسم از سیلان و برمه تا تبت و چین و تا ژاپن امتداد می&zwnj;یابد. آن نسبت به آداب و رسوم بسیاری مردمان انطباقی نشان داده است که فقط مسیحیت با آن برابری کرده است.</p>
<p style="direction:rtl">  مذهب عبرانی گذار فلسفی از چند خدایی تا یکتاپرستی را در بر می&zwnj;گیرد. آن یک حلقۀ تکاملی بین مذاهب تکامل و مذاهب آشکار شدۀ الهی است. عبرانیان تنها مردم غربی بودند که خدایان اولیۀ تکاملی خود را مستقیماً تا خدای آشکار شدۀ الهی دنبال نمودند. اما این حقیقت تا روزگاران اشعیا هرگز به طور گسترده پذیرفته نشد. اشعیا بار دیگر ایدۀ در هم آمیختۀ یک الوهیت نژادی را با یک آفرینندۀ جهانی ترکیب نمود. &rdquo;ای خدای مردمان، خدای اسرائیل، تو خداوندی، حتی تو به تنهایی. تو آسمان و زمین را آفریده&zwnj;ای.&ldquo; روزگاری امید بقای تمدن باختر در مفاهیم متعالی عبرانی نیکی و مفاهیم پیشرفتۀ یونانی پیرامون زیبایی نهفته بود.</p>
<p style="direction:rtl">  مذهب مسیحی مذهبی دربارۀ زندگی و آموزشهای مسیح است که روی الهیات یهودیت پایه&zwnj;ریزی شده، از طریق جذب برخی آموزشهای زرتشتی و فلسفۀ یونان بیشتر تغییر یافته، و اساساً توسط سه تن، فیلون، پطرس، و پولس فرمول&zwnj;بندی شده است. آن از زمان پولس از میان مراحل تکاملی بسیاری عبور نموده است و آنقدر به طور کامل غربی شده است که بسیاری از مردمان غیر اروپایی به طور بسیار طبیعی به مسیحیت به عنوان یک آشکارسازی عجیب از یک خدای عجیب و برای مردمی عجیب می&zwnj;نگرند.</p>
<p style="direction:rtl">  اسلام رابط مذهبی - فرهنگی شمال آفریقا، خاور نزدیک، و جنوب شرقی آسیا است. الهیات یهودی در ارتباط با آموزشهای بعدی مسیحی بود که اسلام را یکتاپرستانه ساخت. پیروان محمد در برابر آموزشهای پیشرفتۀ تثلیث هاج و واج می&zwnj;ماندند. آنها نمی&zwnj;توانستند دکترین سه شخصیت الهی و یک الوهیت را درک کنند. همیشه مشکل است اذهان تکاملی را وا داشت که <em>به طور ناگهانی</em> حقیقت پیشرفتۀ آشکار شدۀ الهی را بپذیرند. انسان یک مخلوق تکاملی است و اساساً باید مذهب خود را از طریق تکنیکهای تکاملی به دست آورد.</p>
<p style="direction:rtl">  روزگاری پرستش نیاکان در بر گیرندۀ یک پیشرفت قطعی در تکامل مذهبی بود، اما این هم حیرت&zwnj;انگیز و هم تأسف&zwnj;آور است که این مفهوم بدوی در چین، ژاپن، و هند در میان بسیاری از مذاهب همچون بودائیسم و هندوئیسم که نسبتاً پیشرفته&zwnj;ترند تداوم دارد. در باختر، پرستش نیاکان به شکل ستایش خدایان ملی و احترام برای قهرمانان نژادی درآمد. در قرن بیستم این مذهب ملیِ ستایش قهرمان در سکولاریسمهای گوناگون نژادی و ملی که بسیاری از نژادها و ملتهای باختر را تعیین ویژگی می&zwnj;نماید پدیدار می&zwnj;شود. همین طرز برخورد همچنین به طور زیاد در دانشگاههای بزرگ و اجتماعات بزرگتر صنعتی مردمان انگلیسی زبان یافت می&zwnj;شود. ایده&zwnj;ای نه خیلی متفاوت&zwnj;تر از این مفاهیم این است که مذهب فقط &rdquo;یک جستجوی اشتراکی برای زندگی نیک&ldquo; می&zwnj;باشد. &rdquo;مذاهب ملی&ldquo; چیزی بیشتر از یک بازگشت به پرستش اولیۀ امپراتور روم و به شینتو &mdash; پرستش کشور که در خانوادۀ سلطنتی تجسم می&zwnj;یابد &mdash; نیستند.</p>
<div class="c1">
<h4 style="direction:rtl">7- تکامل بیشتر مذهب</h4></div>

<p style="direction:rtl">  مذهب هرگز نمی&zwnj;تواند یک واقعیت علمی شود. فلسفه به راستی ممکن است روی یک پایۀ علمی قرار گرفته باشد، اما مذهب برای همیشه تکاملی یا به طور الهی آشکار شده، یا ترکیب محتملی از هر دو باقی خواهد ماند، آنطور که امروزه در دنیا چنین است.</p>
<p style="direction:rtl">  مذاهب جدید نمی&zwnj;توانند اختراع شوند. آنها یا تکامل می&zwnj;یابند، و یا <em>ناگهان به طور الهی آشکار می&zwnj;شوند</em>. تمامی مذاهب جدید تکاملی صرفاً بیانات در حال پیشرفت عقاید کهنه، انطباقات، و تعدیلات جدید هستند. کهنه از بین نمی&zwnj;رود. آن صرفاً با جدید ادغام می&zwnj;شود، حتی آنطور که آیین سیک از خاک و اشکال هندوئیسم، بودائیسم، اسلام، و سایر کیش&zwnj;های معاصر جوانه زده و شکوفه کرد. مذهب بدوی بسیار دمکراتیک بود. انسان بدوی در قرض گرفتن یا قرض دادن سریع بود. خودبینی مستبدانه و متعصب وابسته به خداشناسی فقط با مذهب آشکار شدۀ الهی پدیدار گشت.</p>
<p style="direction:rtl">  مذاهب متعدد یورنشیا همگی تا آن حد خوب هستند که انسان را به سوی خدا سوق داده و درک پدر را به انسان ارائه دهند. برای هر گروه از مذهب&zwnj;گرایان این اشتباه است که دین خود را <em>حقیقت محض</em> بداند. چنین طرز برخوردهایی بیشتر حاکی از خودبینی در الهیات است تا یقین در دین. در یورنشیا هیچ مذهبی وجود ندارد که نتواند بهترین&zwnj;های حقایقی را که در هر دین دیگری شامل است به طور سودمند مطالعه و جذب نماید، زیرا آنها همگی در بر گیرندۀ حقیقت هستند. مذهب&zwnj;گرایان اگر به جای محکوم کردن بدترین&zwnj;های موجود در خرافات به جا مانده و آیینهای کهنۀ همسایگانشان بهترین&zwnj;های موجود در کیش زندۀ معنوی آنها را قرض نمایند بهتر عمل خواهند کرد.</p>
<p style="direction:rtl">  تمامی این مذاهب در نتیجۀ پاسخ متغیر عقلانی انسان به راهنمای معنوی یکسان او به وجود آمده&zwnj;اند. آنها هرگز نمی&zwnj;توانند امید داشته باشند که در اعتقادات، تعصبات، و آیینها به یک یگانگی دست یابند &mdash; اینها عقلانی هستند؛ اما آنها می&zwnj;توانند و روزی خواهند توانست در پرستش حقیقی پدر همگی به یگانگی برسند، زیرا این معنوی است، و این تا ابد حقیقت دارد که تمامی انسانها در روح برابرند.</p>
<p style="direction:rtl">  مذهب بدوی عمدتاً یک خودآگاهی از ارزش مادی بود، اما تمدن ارزشهای مذهبی را ارتقا می&zwnj;دهد، چرا که مذهب راستین فرد را وقف کار ارزشهای پرمعنی و متعالی می&zwnj;کند. با تکامل مذهب، اخلاقیات به فلسفۀ نیک کرداری تبدیل می&zwnj;شود، و نیک کرداری از طریق شاخصهای والاترین معانی و ارزشهای متعالی &mdash; ایده&zwnj;آلهای الهی و معنوی &mdash; به دستورالعمل فرد تبدیل می&zwnj;شود. و بدین ترتیب مذهب یک وقف خود انگیخته و بدیع، تجربۀ زندۀ وفاداری محبت، می&zwnj;شود.</p>
<p style="direction:rtl">  کیفیت یک مذهب به طرق زیر نمایان می&zwnj;شود:</p>

<p style="direction:rtl">  1- سطح ارزشها &mdash; وفاداریها.</p>
<p style="direction:rtl">  2- عمق معانی &mdash; حساس ساختن فرد به قدردانی ایده&zwnj;آل از این والاترین ارزشها.</p>
<p style="direction:rtl">  3- شدت وقف &mdash; درجۀ وقف به این ارزشهای الهی.</p>
<p style="direction:rtl">  4- پیشرفتِ بدون محدودیتِ شخصیت در این مسیر کیهانیِ زندگی آرمانی معنوی، درک فرزندی نسبت به خداوند و شهروندی تدریجی بی&zwnj;پایان در جهان.</p>

<p style="direction:rtl">  هنگامی که کودک ایده&zwnj;های خود را پیرامون قدرت مطلق از والدین خود به خداوند انتقال می&zwnj;دهد معانی مذهبی در خودآگاهی پیشرفت می&zwnj;کنند. و تمامی تجربۀ مذهبی چنین کودکی به اندازۀ زیاد به این بستگی دارد که آیا ترس یا محبت بر رابطۀ والده &ndash; فرزندی حکمفرما شده است. بردگان همیشه در جایگزینی ترسشان از ارباب با مفاهیم محبت خداوند دشواری بزرگی را تجربه کرده&zwnj;اند. تمدن، دانش، و مذاهب پیشرفته باید نوع بشر را از آن ترسهایی که ناشی از وحشت از پدیده&zwnj;های طبیعی هستند رهایی بخشند. و به همین ترتیب روشنگریِ بیشتر باید انسانهای آموزش یافته را از تمامی وابستگی&zwnj;ها به واسطه&zwnj;ها در ارتباط معنوی با الوهیت رها سازد.</p>
<p style="direction:rtl">  این مراحل بینابینی درنگ بت&zwnj;پرستانه در انتقال ستایش از بشر و موجود دیدنی به موجود الهی و نادیدنی اجتناب ناپذیر هستند، اما از طریق آگاهی نسبت به خدمت معنوی تسهیل کنندۀ روح الهی ساکن در انسان باید کوتاه شوند. با این وجود، انسان نه فقط به واسطۀ برداشتهایش از الوهیت به گونه&zwnj;ای ژرف تحت تأثیر قرار گرفته است، بلکه همچنین توسط سیرت قهرمانانی که برای محترم شمردنشان برگزیده است. بسیار تأسف&zwnj;آور است که آنهایی که مسیح الهی و برخاسته از مرگ را ستایش می&zwnj;کنند از مرد دلاور و قهرمان شجاع &mdash; یوشع فرزند یوسف &mdash; چشم&zwnj;پوشی کرده&zwnj;اند.</p>
<p style="direction:rtl">  انسان امروزی به طور مکفی نسبت به مذهب خودآگاه است، اما رسوم پرستشی او مغشوش هستند و از طریق دگرگونی شتاب زدۀ اجتماعی و پیشرفتهای بی&zwnj;سابقۀ علمی او بی&zwnj;اعتبار شده&zwnj;اند. مردان و زنان اندیشمند خواهان تعریف دوبارۀ مذهب هستند، و این درخواست مذهب را مجبور خواهد ساخت که خود را از نو ارزیابی کند.</p>
<p style="direction:rtl">  انسان امروزی در یک نسل با وظیفۀ انجام تعدیلات بیشتر در ارزشهای بشری نسبت به آنچه در دو هزار سال انجام شده مواجه است. و این تماماً روی نحوۀ برخورد اجتماعی نسبت به مذهب تأثیر می&zwnj;گذارد، زیرا مذهب یک طریقۀ زندگی کردن و نیز یک تکنیک فکر کردن است.</p>
<p style="direction:rtl">  مذهب راستین باید همواره، در هر زمان، بنیان ابدی و ستارۀ راهنمای تمامی تمدنهای پایدار باشد.</p>
<p style="direction:rtl">  [عرضه شده توسط یک ملک صادق نبادان.]</p>
</body>
</html>
