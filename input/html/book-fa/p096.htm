<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 96 - یهوه― خدای عبرانیان</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 96</h1>
</div>
<div class="c1">
<h4 style="direction:rtl">یهوه― خدای عبرانیان</h4>
</div>

<p style="direction:rtl">  انسان در پنداشت الوهیت ابتدا کلیۀ خدایان را به شمار می&zwnj;آورد، سپس تمامی خدایان بیگانه را تحت سیطرۀ خدای قبیله&zwnj;ای خود قرار می&zwnj;دهد، و نهایتاً همه را به غیر از یک خدا که از ارزش غایی و عالی برخوردار است طرد می&zwnj;کند. یهودیان تمامی خدایان را در مفهوم والاتر خویش از پروردگار، خدای اسرائیل ادغام کردند. هندوها نیز خدایان متعدد خود را در &rdquo;یک معنویت خدایان&ldquo; که در ریگ - وِدا توصیف شده تلفیق نمودند، حال آن که بین&zwnj;النهرینیها خدایان خود را به سطح برداشت متمرکزترِ بِل - مردوک تقلیل دادند. مدتی نه چندان طولانی پس از ظهور ماکی&zwnj;ونتا ملک صادق در سالیم در فلسطین، این ایده&zwnj;های یکتاپرستی در همه جای دنیا به حد بلوغ رسید. اما برداشت ملک صادق از الوهیت شباهتی به فلسفۀ تکاملیِ شمارش، سیطره، و طرد نداشت؛ آن منحصراً روی پایۀ <em>قدرت خلاق بنا</em> نهاده شده بود و به زودی بر بالاترین مفاهیم الوهیت در بین&zwnj;النهرین، هند، و مصر تأثیر گذاشت.</p>
<p style="direction:rtl">  مذهب سالیم توسط قینی&zwnj;ها و چندین قبیلۀ کنعانی دیگر به صورت یک سنت مورد احترام بود. و این یکی از اهداف ظهور ملک صادق در جسم بود: که یک مذهب تک خدایی آن چنان رواج یابد که راه را برای اعطای زمینی یک پسر همان خدای یکتا مهیا سازد. میکائیل به سختی می&zwnj;توانست به یورنشیا بیاید مگر این که مردمی معتقد به پدر جهانی که او می&zwnj;توانست در میان آنان ظاهر شود وجود می&zwnj;داشتند.</p>
<p style="direction:rtl">  مذهب سالیم به صورت کیش قینی&zwnj;ها در فلسطین تداوم یافت، و این مذهب آنطور که بعدها توسط عبرانیان پذیرفته شد، در ابتدا توسط تعالیم اخلاقی مصریان، سپس به وسیلۀ اندیشۀ یزدان شناسانۀ بابلیها، و سرانجام توسط مفاهیم ایرانی نیکو و اهریمنی تحت تأثیر قرار گرفت. مذهب عبرانی از نقطه نظر عینی مبتنی بر پیمان ابراهیم با ماکی&zwnj;ونتا ملک صادق است؛ از نظر تکاملی آن حاصل بسیاری شرایط بی&zwnj;نظیر محیطی است؛ اما از نظر فرهنگی آن از مذهب، اخلاقیات، و فلسفۀ تمامی خاور نزدیک آزادانه به عاریت گرفته است. از طریق مذهب عبرانی است که بخش عمدۀ اخلاقیات و اندیشۀ مذهبی مصر، بین&zwnj;النهرین، و ایران به مردمان باختر انتقال یافت.</p>
<div class="c1">
<h4 style="direction:rtl">1- مفاهیم الوهیت در بین سامیها</h4></div>

<p style="direction:rtl">  سامیهای اولیه تصور می&zwnj;کردند که در هر چیز یک روح ساکن است. ارواح دنیاهای حیوانی و گیاهی وجود داشتند؛ ارواح سالانه، خدای بارداری؛ ارواح آتش، آب، و هوا؛ مجموعه&zwnj;ای واقعی از ارواحی که مورد ترس بودند و پرستیده می&zwnj;شدند. و آموزش ملک صادق در رابطه با یک آفریدگار جهانی اعتقاد به این ارواح دون پایه یا خدایان طبیعت را هیچگاه به طور کامل از بین نبرد.</p>
<p style="direction:rtl">  پیشرفت عبرانیان از چند خدا پرستی با گذار از پرستش یک خدا بدون انکار وجود خدایان دیگر به یکتاپرستی، یک رشد نظریِ بی&zwnj;وقفه و مداوم نبود. آنها در تکامل برداشتهای خویش از الوهیت قهقراهای بسیاری را تجربه نمودند، ضمن این که در طول هر دوره در میان گروههای مختلف ایمانداران سامی ایده&zwnj;های متغیری دربارۀ خداوند وجود داشتند. هر چند گاه یکبار عبارات متعددی به برداشتهای آنان از خداوند اطلاق می&zwnj;شد؛ و برای جلوگیری از سردرگمی، این عناوین گوناگون الوهیت تا جایی که به تکامل خداشناسی یهودیان مربوط می&zwnj;شود، تعریف خواهند شد.</p>
<blockquote>
<p style="direction:rtl">  1- <em>یَهُوَه</em> خدای قبایل جنوبی فلسطین بود، که این برداشت از خداوند را به کوه حوریب، کوه آتشفشان سینا، مربوط می&zwnj;ساختند. یهوه صرفاً یکی از صدها و هزاران خدایان طبیعت بود که توجه قبایل و مردمان سامی را جلب نموده و پرستش وی را از آن خود ساخته بود.</p>
<p style="direction:rtl">  2- <em>اِل&zwnj;اِلیون</em>. برای قرنها بعد از اقامت موقت ملک صادق در سالیم، دکترین او پیرامون الوهیت به اشکال گوناگون دوام آورد اما به طور کلی با عبارت ال&zwnj;الیون، خدای والامرتبۀ آسمان، مورد اشاره قرار می&zwnj;گرفت. بسیاری از سامیها، از جمله نوادگان بلافصل ابراهیم، در دوران مختلف یهوه و ال&zwnj;الیون هر دو را پرستش می&zwnj;کردند.</p>
<p style="direction:rtl">  3- <em>اِل&zwnj;شَدای</em>. مشکل است توضیح داد که ال&zwnj;شدای چه چیز را نمایندگی می&zwnj;کرد. این ایده از خداوند ترکیبی از عقاید بود که از تعالیم کتاب خرد آمنموپ سرچشمه یافته، توسط دکترین ایخناتون پیرامون آتون تغییر و تبدیل یافته، و به قدر بیشتر از تعالیم ملک صادق که در مفهوم ال&zwnj;الیون گنجیده شده بود تأثیر پذیرفته بود. اما به تدریج که مفهوم ال&zwnj;شدای بر ذهن مردم عبرانی نفوذ کرد، به طور کامل از عقاید صحرانشینان دربارۀ یهوه متأثر گردید.</p>
<p style="direction:rtl">  یکی از ایده&zwnj;های غالب مذهب این عصر، مفهوم مصریِ تقدیر الهی بود، این تعلیم که رفاه مادی پاداشی برای خدمت به ال&zwnj;شدای می&zwnj;باشد.</p>
<p style="direction:rtl">  4- <em>اِل</em>. در بحبوحۀ تمامی این سردرگمی واژه شناسانه و ابهام مفهوم، بسیاری از ایمانداران پارسامنش صادقانه تلاش می&zwnj;کردند که تمامی این ایده&zwnj;های در حال تکامل ربانیت را پرستش کنند، و در آنجا رسم اشاره به این الوهیت مرکب به عنوان اِل رشد نمود. و این عبارت باز هم سایر خدایان طبیعت صحرانشینان را در بر می&zwnj;گرفت.</p>
<p style="direction:rtl">  5- <em>اِلوهیم</em>. در کیش و اور گروههای سومری - کلدانی که مفهوم خدای سه - در - یک را آموزش می&zwnj;دادند مدتها دوام آوردند. این مفهوم روی روایات روزگاران آدم و ملک صادق بنا شده بود. این عقاید به مصر انتقال داده شد، جایی که این تثلیث تحت نام اِلوهیم یا به صورت مفرد، اِلوآ، پرستیده می&zwnj;شد. محافل فلسفی مصر و آموزگاران بعدی اسکندریه که از تبار عبری بودند این یگانگی خدایان جمعی را آموزش می&zwnj;دادند، و بسیاری از مشاوران موسی در هنگام خروج قوم یهود از مصر به این تثلیث اعتقاد داشتند. اما تا بعد از این که آنها تحت نفوذ سیاسی بابلیها قرار گرفتند مفهوم الوهیمِ سه&zwnj;گانه هیچگاه بخشی واقعی از الهیات عبرانی نشد.</p>
<p style="direction:rtl">  6- <em>نامهای متفرقه</em>. سامیها دوست نداشتند نام الوهیت خویش را به زبان آورند، و از این رو گاه به گاه به نامهای گوناگون نظیر روح خداوند، پروردگار، فرشتۀ خداوند، قادر مطلق، قدّوس، والامرتبه، آدونای، قدیم&zwnj;الایامها، پروردگار خدای اسرائیل، آفرینندۀ آسمان و زمین، کایریوس، یَه، خدای لشکریان، و پدر آسمانی روی می&zwnj;آوردند.</p>
<p style="direction:rtl">  <em>جِهُوا</em> عبارتی است که در ایام اخیر به کار گرفته شده است تا مفهوم کامل یَهُوَه را که نهایتاً در تجربۀ طولانی عبرانیان تکوین یافت تعیین سازد. اما نام جِهُوا تا هزار و پانصد سال بعد از ایام عیسی مورد استفاده قرار نگرفت.</p>
</blockquote>
<p style="direction:rtl">  تا حدود دو هزار سال پیش از میلاد مسیح کوه سینا به طور متناوب به صورت یک آتشفشان فعال بود، و تا زمان اقامت موقت قوم اسرائیل گهگاهی فورانهای آتشفشانی در این ناحیه رخ می&zwnj;دادند. آتش و دود، به همراه انفجارات رعدآسایی که به فورانهای این کوه آتشفشانی مربوط بودند، تماماً صحرانشینان مناطق اطراف را متأثر ساخته و موجب ترس و شگفتی آنان می&zwnj;شدند و سبب آن بودند که از یهوه بسیار بترسند. این روحِ کوه حوریب بعدها خدای سامیهای عبرانی گردید، و آنها سرانجام اعتقاد یافتند که او از کلیۀ خدایان دیگر برتر است.</p>
<p style="direction:rtl">  کنعانی&zwnj;ها برای مدتها یهوه را مورد تکریم و تقدیس قرار داده بودند، و گر چه بسیاری از قینی&zwnj;ها به اِل&zwnj;اِلیون، ابرخدای مذهب سالیم، کم و بیش ایمان داشتند، اکثریت کنعانی&zwnj;ها به پرستش خدایان قبیله&zwnj;ای پیشین به طور ناپایدار ادامه دادند. آنها به سختی مایل بودند که خدایان ملی خویش را به نفع یک خدای بین&zwnj;المللی ترک کنند، چه رسد به یک خدای میان سیاره&zwnj;ای. آنها یک نگرش جهانی نسبت به الوهیت نداشتند، و از این رو این قبایل علاوه بر یهوه و گوساله&zwnj;های نقره&zwnj;ای و طلایی که مظهر برداشت گله&zwnj;بانهای صحرانشین از روح کوه آتشفشان سینا بود، به پرستش خدایان قبیله&zwnj;ای خویش ادامه دادند.</p>
<p style="direction:rtl">  سوریها در حالی که خدایان خویش را می&zwnj;پرستیدند، همچنین به یهوۀ عبرانیان اعتقاد داشتند. به این دلیل بود که پیامبران آنها به پادشاه سوریه گفتند: &rdquo;خدایان آنان خدایان تپه&zwnj;ها هستند؛ از این رو آنها از ما قویتر بودند؛ لیکن بگذارید روی دشت بر علیه آنها بجنگیم، و قطعاً ما از آنها نیرومندتر خواهیم بود.&ldquo;</p>
<p style="direction:rtl">  به تدریج که فرهنگ انسان پیشرفت می&zwnj;کند، خدایان کوچکتر مقهور یک خدای متعالی می&zwnj;شوند؛ ژوپیتر بزرگ فقط به منظور ابراز شگفتی تداوم می&zwnj;یابد. یکتاپرستان خدایان دون پایۀ خود را در سطح ارواح، دیوان، الهه&zwnj;های تقدیر، پریان، اجنه، جنهای قهوه&zwnj;ای، آدمچه&zwnj;ها، بَنشی&zwnj;ها، و چشم بد نگه می&zwnj;دارند. عبرانیان از میان اعتقاد به یک خدا، بدون انکار وجود خدایان دیگر، عبور کردند و برای مدتها به وجود خدایان دیگر سوا از یهوه باور داشتند، اما به طور فزاینده بر این باور بودند که این خدایان بیگانه از یهوه پایین&zwnj;ترند. آنها به واقعیت کَموش، خدای اموریان، اذعان داشتند ولی معتقد بودند که او از یهوه پایین&zwnj;تر است.</p>
<p style="direction:rtl">  ایدۀ یهوه دستخوش بیشترین تکوین از میان کلیۀ تئوریهای انسانی پیرامون خداوند شده است. تکامل تدریجی آن تنها می&zwnj;تواند با دگرگونی مفهوم بودا در آسیا مقایسه گردد، که در پایان به مفهوم مطلق جهانی، حتی همینطور که مفهوم یهوه نهایتاً به ایدۀ پدر جهانی راه برد، رهنمون گردید. اما به عنوان یک واقعیت تاریخی باید فهم شود که در حالی که یهودیان دیدگاههای خود را راجع به الوهیت از خدای قبیله&zwnj;ای کوه حوریب به پدر آفرینندۀ با محبت و بخشندۀ دوران بعد بدین نحو تغییر دادند، نام او را تغییر ندادند. آنها طی این ایام این مفهوم در حال تکامل الوهیت را همواره یهوه نامیده&zwnj;اند.</p>
<div class="c1">
<h4 style="direction:rtl">2- مردمان سامی</h4></div>

<p style="direction:rtl">  سامیهای خاور سوارکاران به خوبی سازمان یافته و به خوبی رهبری شده&zwnj;ای بودند که نواحی شرقی هلال حاصلخیز را مورد تهاجم قرار دادند و در آنجا با بابلیها وصلت کردند. کلدانیهای نزدیک به اور در زمرۀ پیشرفته&zwnj;ترین سامیهای شرقی بودند. فینیقی&zwnj;ها یک گروه برتر و به خوبی سازمان یافتۀ سامیهای مختلط بودند که بخش غربی فلسطین در امتداد ساحل مدیترانه را در اختیار داشتند. از نظر نژادی، سامیها در زمرۀ آمیخته&zwnj;ترین مردمان یورنشیا بودند، و حاوی عوامل ارثی تقریباً تمامی نُه نژاد دنیا بودند.</p>
<p style="direction:rtl">  سامیهای عرب بارها و بارها از طریق جنگ راه خود را به سوی سرزمین موعود شمالی گشودند، سرزمینی که در آن &rdquo;شیر و عسل جاری بود&ldquo;، اما آنها درست به همان اندازه توسط سامی&zwnj;ها و حیتی&zwnj;های شمالیِ بهتر سازمان یافته و بسیار متمدن&zwnj;تر بیرون رانده شدند. بعدها، طی یک قحطی فوق&zwnj;العاده شدید، تعداد کثیری از این صحراگردان پرسه&zwnj;زن برای کارهای عمومی مصر به عنوان کارگران قراردادی وارد مصر شدند، لیکن دستخوش تجربۀ تلخ بردگی در کار سخت و طاقت&zwnj;فرسای روزانۀ کارگران عامی و ستمدیدۀ درۀ رود نیل شدند.</p>
<p style="direction:rtl">  تنها بعد از روزگاران ماکی&zwnj;ونتا ملک صادق و ابراهیم بود که برخی از قبایل سامی، به علت اعتقادات ویژۀ مذهبی خود، فرزندان اسرائیل و بعدها عبرانیان، یهودیان، و &rdquo;مردم برگزیده&ldquo; نامیده شدند. ابراهیم پدر نژادی تمامی عبرانیان نبود. او حتی جد تمامی سامیان صحرانشین که در مصر در اسارت نگاه داشته شده بودند نیز نبود. درست است، نوادگان او که از مصر خارج شدند، هستۀ قوم آتی یهود را تشکیل دادند، اما اکثریت عظیم مردان و زنانی که در قبایل اسرائیل ادغام شدند هرگز در مصر اقامت نکرده بودند. آنها صرفاً چادرنشینان همتایی بودند که همینطور که فرزندان ابراهیم و یاران سامی آنها از مصر از راه شمال عربستان سفر می&zwnj;کردند، دنبال نمودن رهبری موسی را برگزیدند.</p>
<p style="direction:rtl">  آموزش ملک صادق در رابطه با ال&zwnj;الیون، والامرتبه، و میثاق لطف الهی از طریق ایمان، تا زمان بردگی مردمان سامی در مصر که در زمان کوتاهی ملت عبرانی را تشکیل دادند، به اندازۀ زیادی فراموش شده بود. اما در طی این دورۀ اسارت، این صحرانشینان عرب یک اعتقاد سنتی مداوم به یهوه به عنوان الوهیت نژادی خویش را حفظ نمودند.</p>
<p style="direction:rtl">  یهوه توسط بیش از یکصد قبیلۀ جداگانۀ عرب پرستش می&zwnj;شد، و به جز اثر خفیف مفهوم ملک صادق پیرامون ال&zwnj;الیون که در بین طبقات تحصیل کرده&zwnj;تر مصر، به علاوۀ تیره&zwnj;های مختلط عبرانی و مصری، دوام یافت، مذهب طبقۀ عامۀ بردگان اسیر عبرانی یک برداشت تغییر یافته از آیین پیشین جادو و قربانی برای یهوه بود.</p>
<div class="c1">
<h4 style="direction:rtl">3- موسی بی&zwnj;همتا</h4></div>

<p style="direction:rtl">  تاریخ آغاز تکامل مفاهیم و ایده&zwnj;آلهای عبرانی از یک آفرینندۀ متعال به دوران خروج سامی&zwnj;ها از مصر تحت رهبری آن رهبر، آموزگار، و سازمانده بزرگ، موسی، باز می&zwnj;گردد. مادر او از خانوادۀ سلطنتی مصر بود؛ پدر او یک افسر رابط سامی بین دولت و اسرای صحرانشین بود. موسی بدین ترتیب از کیفیتهایی برخوردار بود که از منابع برتر نژادی سرچشمه می&zwnj;یافت. اصل و نسب او چنان زیاد در هم آمیخته بود که غیرممکن است او را در هر یک گروه نژادی طبقه&zwnj;بندی نمود. اگر او از این نوع آمیخته نبود، هرگز آن استعداد چندگانه و قابلیت خارق&zwnj;العادۀ انطباق پذیری که او را قادر ساخت از عهدۀ آن تودۀ گوناگون برآید را آشکار نمی&zwnj;ساخت، توده&zwnj;ای که سرانجام با آن سامیهای صحرانشین که تحت رهبری او از مصر به صحرای عربی گریختند مربوط شدند.</p>
<p style="direction:rtl">  به رغم وسوسه&zwnj;های فرهنگ پادشاهی رود نیل، موسی چنین برگزید که بخت خود را با مردم پدرش بیازماید. در زمانی که این سازمانده بزرگ طرحهای خود را برای آزاد ساختن نهایی مردم پدرش تدوین می&zwnj;کرد، اسرای صحرانشین به سختی از مذهبی برخوردار بودند که ارزش نام آن را داشته باشد؛ آنها عملاً فاقد یک برداشت راستین از خداوند بوده و امیدی در دنیا نداشتند.</p>
<p style="direction:rtl">  هرگز هیچ رهبری مسئولیت اصلاح و ارتقاءِ گروهی درمانده&zwnj;تر، محزون&zwnj;تر، مأیوس&zwnj;تر، و نادان&zwnj;تر از موجودات بشری را به عهده نگرفته بود. اما این بردگان امکاناتی نهفته از پیشرفت را در رگه&zwnj;های ارثی خود حمل می&zwnj;کردند، و تعدادی مکفی از رهبران آموزش یافته که یک گروه از سازمان دهندگان کارآمد را تشکیل می&zwnj;دادند وجود داشتند، و آنها به منظور آمادگی برای روز طغیان و یورش برای آزادی توسط موسی تعلیم یافته بودند. این انسانهای برتر به عنوان سرپرستان بومی مردمشان به کار گرفته شده بودند. آنها به علت نفوذ موسی در میان حکمرانان مصر تا اندازه&zwnj;ای آموزش یافته بودند.</p>
<p style="direction:rtl">  موسی تلاش کرد برای آزادی سامیهای همتای خود به طور دیپلماتیک مذاکره کند. او و برادرش وارد یک معاهده با پادشاه مصر شدند، که به موجب آن آنها اجازه یافتند درۀ رود نیل را به مقصد صحرای عربی به طور مسالمت&zwnj;آمیز ترک کنند. آنها بنا بود به نشانۀ خدمت طولانی خویش در مصر یک مبلغ ناچیز از پول و کالا دریافت کنند. عبرانیان به سهم خود موافقت کردند که روابط دوستانه&zwnj;ای با فرعونها حفظ نموده و به هیچ ائتلافی بر علیه مصر ملحق نشوند. اما پادشاه بعداً صلاح دید که این پیمان را ملغی سازد، و به عنوان دلیل چنین بهانه آورد که جاسوسانش در میان اسرای صحرانشین کشف خیانت کرده&zwnj;اند. او ادعا کرد که آنها به این منظور درصدد آزادی هستند که به صحرا بروند تا چادرنشینان را بر ضد مصر سازمان دهند.</p>
<p style="direction:rtl">  اما موسی دلسرد نشد؛ او منتظر فرصت بود، و ظرف کمتر از یک سال هنگامی که نیروهای نظامی مصر به طور کامل سرگرم مقاومت در برابر حملۀ همزمان یک پیشروی قوی لیبیایی از سوی جنوب و یک تهاجم دریایی یونانی از طرف شمال بودند، این سازمانده جسور هموطنان خود را در یک فرار خارق&zwnj;العادۀ شبانه به خارج از مصر هدایت کرد. این حرکت شتابان برای آزادی به دقت طراحی شده و با مهارت به اجرا گذاشته شد. و آنها به رغم این که توسط فرعون و یک گروه کوچک از مصریان به گونه&zwnj;ای برآشفته مورد تعقیب قرار گرفتند به موفقیت دست یافتند. مصریان همگی در برابر خط دفاعی فراریان شکست خوردند و غنایم جنگی زیادی از خود به جا گذاشتند، و این غنیمت&zwnj;گیری تماماً توسط غارت لشکر در حال پیشروی اسرای فراری در حالی که به سوی سرزمین بیابانی نیاکان خود پیش می&zwnj;رفتند شدت یافت.</p>
<div class="c1">
<h4 style="direction:rtl">4- اعلان یهوه</h4></div>

<p style="direction:rtl">  تکامل و ارتقاءِ آموزش موسی تقریباً بر نیمی از تمامی دنیا تأثیر گذاشته است، و حتی در قرن بیستم هنوز چنین است. در حالی که موسی فلسفۀ مذهبیِ پیشرفته&zwnj;تر مصر را درک می&zwnj;کرد، بردگان صحرانشین از چنین تعلیماتی اطلاع کمی داشتند، اما آنها خدای کوه حوریب را که نیاکان آنان یهوه نامیده بودند هیچگاه به طور کامل فراموش نکرده بودند.</p>
<p style="direction:rtl">  موسی از پدر و مادرش هر دو راجع به تعالیم ماکی&zwnj;ونتا ملک صادق شنیده بود. وجه اشتراک اعتقاد مذهبی آنان مبیّن وصلت غیرمعمول بین یک زن از خون شاهانه و یک مرد از یک نژاد اسیر بود. پدر زن موسی یک پرستشگر قینیِ ال&zwnj;الیون بود، اما والدین نجات دهنده به ال&zwnj;شدای اعتقاد داشتند. بدین ترتیب موسی به صورت یک ال&zwnj;شدیست تعلیم یافت؛ از طریق نفوذ پدر زن خود او یک ال&zwnj;الیونیست شد؛ و تا زمان استقرار عبرانیان در حول و حوش کوه سینا بعد از فرار از مصر، او ایده&zwnj;ای جدید و مبسوط از الوهیت (که از تمامی اعتقادات گذشته&zwnj;اش سرچشمه می&zwnj;گرفت) تدوین کرده بود، و به طریقه&zwnj;ای خردمندانه تصمیم گرفت آن را به صورت یک مفهوم بسط یافته از خدای باستانی قبیله&zwnj;ای آنها، یهوه، به مردم خود اعلام نماید.</p>
<p style="direction:rtl">  موسی تلاش کرده بود که ایدۀ ال&zwnj;الیون را به این صحرانشینان تعلیم دهد، اما پیش از ترک مصر قانع شده بود که آنها هرگز به طور کامل این دکترین را درک نخواهند کرد. از این رو او تعمداً راه حلی سازشکارانه را پذیرا شده و خدای صحرای قبیله&zwnj;ای آنان را به عنوان خدای واحد و یگانۀ پیروانش تعیین نمود. موسی به طور مشخص آموزش نداد که ممکن نیست مردمان و ملتهای دیگر خدایان دیگری داشته باشند، اما مصممانه بر این باور ایستادگی کرد که یهوه بالاتر و برتر از کلیۀ خدایان دیگر است، به ویژه برای عبرانیان. اما او در تلاشش برای عرضه ساختن ایدۀ جدید و والاتر خود از الوهیت به این بردگان نادان تحت پوشش عبارت باستانی یهوه، که همیشه با سمبل گوسالۀ طلایی قبایل صحرانشین مشخص می&zwnj;شد، همیشه گرفتار یک تنگنای ناجور بود.</p>
<p style="direction:rtl">  این واقعیت که یهوه خدای عبرانیانِ در حال گریز بود روشن می&zwnj;سازد که چرا آنان برای چنین مدت طولانی در مقابل کوه مقدس سینا در انتظار به سر بردند، و چرا ده فرمان را که موسی به نام یهوه، خدای حوریب، اعلام نمود در آنجا دریافت کردند. در طول این اقامت طولانی در مقابل کوه سینا آیینهای مذهبیِ به تازگی در حال تکاملِ پرستش عبرانی بیشتر تکمیل شدند.</p>
<p style="direction:rtl">  به نظر نمی&zwnj;رسد که اگر به خاطر فوران شدید کوه حوریب در طی هفتۀ سوم اقامت پرستشی آنان در پایۀ آن نبود، موسی در برقراری آیین نسبتاً پیشرفتۀ نیایشی خویش و در حفظ بی کم و کاست پیروان خویش برای یک ربع قرن تا آن هنگام به موفقیت دست می&zwnj;یافت. &rdquo;کوه یهوه در آتش می&zwnj;سوخت، و دود همچون دود یک کوره بالا می&zwnj;رفت، و تمام کوه به شدت می&zwnj;لرزید.&ldquo; نظر به این دگرگونی ناگهانی سطح زمین، شگفت&zwnj;آور نیست که موسی توانست به برادران خود این آموزش را القا کند که خدای آنان &rdquo;پرتوان، مخوف، یک آتش نابود کننده، ترسناک، و تماماً نیرومند&ldquo; است.</p>
<p style="direction:rtl">  موسی اعلام نمود که یهوه پروردگار، خدای اسرائیل است و عبرانیان را به عنوان مردم برگزیدۀ خود انتخاب کرده است. او در حال ساختن یک قوم جدید بود، و به طرزی عاقلانه تعالیم مذهبی خود را ملی کرد، و به پیروان خود گفت که یهوه یک کارفرمای سختگیر و یک &rdquo;خدای غیور&ldquo; است. اما با این وجود او درصدد این برآمد که برداشت آنان را از الوهیت بسط دهد، هنگامی که به آنان تعلیم داد که یهوه &rdquo;خدای ارواح تمامی انسانهاست&ldquo;، و آنگاه که گفت: &rdquo;خدای جاودان پناهگاه شماست، و در زیر شما بازوان ابدی قرار دارند.&ldquo; موسی تعلیم می&zwnj;داد که یهوه یک خدای خوش عهد است؛ این که او شما را فراموش نخواهد کرد، شما را نابود نخواهد کرد، میثاق پدران شما را از خاطر نخواهد برد، زیرا خداوند شما را دوست دارد و سوگندی را که برای پدران شما خورد از یاد نخواهد برد.&ldquo;</p>
<p style="direction:rtl">  موسی تلاشی قهرمانانه به عمل آورد تا یهوه را به سطح حرمت یک خدای متعالی ارتقا دهد، آنگاه که او را به صورت &rdquo;خدای حقیقت و فاقد بی&zwnj;عدالتی، و در تمامی شیوه&zwnj;هایش عادل و نیکو&ldquo; عرضه نمود. و با این حال به رغم این تعلیم والا، فهم محدود پیروانش این را لازم ساخت که از خدا به صورت موجودی که شبیه انسان است و در معرض حملات عصبی، خشم، و تندی می&zwnj;باشد، و حتی این که او انتقام&zwnj;گیر است و به آسانی تحت تأثیر رفتار انسان قرار می&zwnj;گیرد، سخن گوید.</p>
<p style="direction:rtl">  تحت تعالیم موسی این خدای قبیله&zwnj;ایِ طبیعت، یهوه، خداوند خدای اسرائیل گردید؛ خدایی که آنها را در بیابان برهوت و حتی توی تبعید دنبال می&zwnj;نمود، جایی که در مدتی کم به صورت خدای تمامی مردمان پنداشته شد. اسارت بعدی که یهودیان را در بابل به بردگی درآورد سرانجام مفهوم در حال تکامل یهوه را آزاد ساخت تا نقش یکتاپرستانۀ خدای تمامی ملتها را به عهده گیرد.</p>
<p style="direction:rtl">  بی&zwnj;نظیرترین و شگفت&zwnj;انگیزترین مشخصۀ تاریخ مذهبی عبرانیان به این تکامل مداوم مفهوم الوهیت از خدای بدوی کوه حوریب به تعالیم رهبران معنوی پیاپی آنان و سپس به سطح بالای پیشرفت که در اصول عقاید الوهیت اشعیاها هویدا است مربوط می&zwnj;شود که آن مفهوم شکوهمند پدر با محبت و بخشندۀ آفریننده را اعلام نمودند.</p>
<div class="c1">
<h4 style="direction:rtl">5- تعالیم موسی</h4></div>

<p style="direction:rtl">  موسی یک ترکیب خارق&zwnj;العادۀ رهبر نظامی، سازمانده اجتماعی، و آموزگار مذهبی بود. او مهمترین آموزگار و رهبر بی&zwnj;همتای دنیا بین ایام ماکی&zwnj;ونتا و عیسی بود. موسی سعی کرد رفرمهای بسیاری در اسرائیل عرضه کند که هیچ سندی از آنها باقی نیست. در مدت حیات یک انسان، او انبوه مردم چند زبانۀ موسوم به عبرانی را از بردگی و پرسه&zwnj;زنی غیرمتمدنانه خارج ساخت، ضمن این که تولد متعاقب یک ملت و تداوم بخشیدن به یک نژاد را پی&zwnj;ریزی نمود.</p>
<p style="direction:rtl">  از کار بزرگ موسی نوشتۀ بسیار کمی باقی است، زیرا عبرانیان در هنگام خروج از مصر هیچ زبان نوشتاری نداشتند. نگارش ایام و کارهای موسی از روایاتی که بیش از یک هزار سال پس از مرگ آن رهبر بزرگ موجود بود برآمده است.</p>
<p style="direction:rtl">  بسیاری از پیشرفتهایی که موسی فراتر و بالاتر از مذهب مصریان و قبایل اطراف خاور نزدیک به آنها دست یازید به سبب روایات قینی&zwnj;ها از دوران ملک صادق بودند. بدون تعلیم ماکی&zwnj;ونتا به ابراهیم و هم عصران وی، عبرانیان در تاریکی نومیدانه از مصر خارج می&zwnj;شدند. موسی و پدر زن او، یَترون، باقیماندۀ روایات روزگاران ملک صادق را جمع&zwnj;آوری نموده، و این تعلیمات به اضافۀ آموزش مصریان، موسی را در آفرینش مذهب و آیین بهبود یافتۀ قوم اسرائیل راهنمایی نمود. موسی یک سازمانده بود؛ او بهترینهای مذهب و آداب و رسوم مصر و فلسطین را انتخاب نمود و این اعمال را با روایات تعالیم ملک صادق مربوط ساخت و سیستم آیین پرستش عبرانی را سازمان داد.</p>
<p style="direction:rtl">  موسی به تقدیر اعتقاد داشت. او در رابطه با کنترل فوق طبیعی رود نیل و عناصر دیگر طبیعت به طور کامل از تعلیمات مصر تأثیر پذیرفته بود. او بینش فوق&zwnj;العاده&zwnj;ای از خداوند داشت، اما او کاملاً صادق بود، آنگاه که به عبرانیان تعلیم می&zwnj;داد که اگر آنها از خداوند اطاعت کنند، &rdquo;او شما را دوست خواهد داشت، به شما برکت خواهد داد، و بر تعداد شما خواهد افزود. او نسل شما و ثمرۀ سرزمین شما &mdash; ذرت، شراب، روغن، و گله&zwnj;های شما &mdash; را زیاد خواهد کرد. شما فراتر از همۀ مردم سعادتمند خواهید شد، و پروردگار خدای شما تمامی بیماریها را از شما دور خواهد کرد و هیچیک از امراض اهریمنی مصر را بر شما وارد نخواهد کرد.&ldquo; او حتی گفت: &rdquo;پروردگار، خدایتان را به خاطر داشته باشید، زیرا اوست که به شما قوّت می&zwnj;دهد تا صاحب دارایی شوید.&ldquo; &rdquo;شما به بسیاری ملل قرض خواهید داد، اما قرض نخواهید کرد. شما بر بسیاری ملل حکومت خواهید کرد، اما آنها بر شما حکومت نخواهند کرد.&ldquo;</p>
<p style="direction:rtl">  اما این به راستی رقت&zwnj;انگیز بود که این اندیشۀ بزرگ موسی را که سعی داشت مفهوم والای خود از ال&zwnj;الیون، والامرتبه، را به سطح فهم عبرانیان نادان و بی&zwnj;سواد انطباق دهد نظاره کرد. او در جمع رهبران خویش غرش&zwnj;کنان گفت: &rdquo;پروردگار، خدای شما خدای واحد است، هیچکس غیر از او نیست&ldquo;؛ در حالی که به تودۀ مختلط مردم اعلام نمود: &rdquo;در میان تمامی خدایان چه کسی همانند خدای شماست؟&ldquo; موسی موضعی شجاعانه و بخشاً موفقیت&zwnj;آمیز در برابر بتها و بت&zwnj;پرستی اتخاذ نمود و چنین اعلام کرد: &rdquo;شما نظیر آن روز را که خدای شما در کوه حوریب از میان آتش با شما صحبت می&zwnj;کرد ندیده&zwnj;اید.&ldquo; او همچنین ساختن هر گونه مجسمه را ممنوع کرد.</p>
<p style="direction:rtl">  موسی می&zwnj;ترسید که بخشایش یهوه را اعلام کند. او ترجیح می&zwnj;داد مردم خود را با بیم از عدالت خداوند دچار پروا و احترام نماید. او می&zwnj;گفت: &rdquo;پروردگار خدای شما، خدای خدایان و سرور سروران است، خدایی بزرگ، خدایی پرتوان و مهیب، که طرف کسی را نمی&zwnj;گیرد.&ldquo; مجدداً او درصدد این برآمد که قبایل سرکش را تحت کنترل درآورد، آنگاه که اعلام نمود: &rdquo;خدای شما وقتی که از او نافرمانی کنید، نابود می&zwnj;سازد؛ هنگامی که از او اطاعت کنید، شفا می&zwnj;دهد و حیات عطا می&zwnj;کند.&ldquo; اما موسی به این قبایل آموزش می&zwnj;داد که آنان فقط به شرطی که &rdquo;تمامی فرامین او را به جا آورند و از قوانین او اطاعت کنند&ldquo; مردم برگزیدۀ خداوند می&zwnj;شوند.</p>
<p style="direction:rtl">  در این ایامِ نخستین قدر اندکی از بخشندگی خداوند به عبرانیان آموزش داده شد. آنها خداوند را به صورت &rdquo;قادر مطلق&ldquo; می&zwnj;شناختند؛ و این که &rdquo;خداوند یک انسان جنگی است، خدای نبردها، دارای قدرت شگرف، که دشمنانش را متلاشی می&zwnj;سازد.&ldquo; &rdquo;پروردگار خدای شما در میان اردوگاه راه می&zwnj;رود تا شما را نجات دهد.&ldquo; قوم اسرائیل خدایشان را به صورت کسی می&zwnj;پنداشتند که آنها را دوست دارد، ولی همچنین &rdquo;دل فرعون را سخت می&zwnj;سازد&ldquo; و &rdquo;دشمنانشان را نفرین می&zwnj;کند.&ldquo;</p>
<p style="direction:rtl">  در حالی که موسی تصاویری اجمالی و گذرا از یک الوهیت جهانی و بخشنده به فرزندان اسرائیل عرضه می&zwnj;کرد، برداشت روزمرۀ آنها از یهوه در مجموع به صورت خدایی بود که نسبت به خدایان قبیله&zwnj;ای مردمان اطراف تنها اندکی بهتر بود. درک آنها از خداوند ابتدایی، خام، و انسان انگارانه بود. وقتی موسی درگذشت، این قبایل صحرانشین به سرعت به برداشتهای نیمه بدوی خویش از خدایان باستانی حوریب و صحرا بازگشت نمودند. بینش بسیط و متعالی&zwnj;تر از خداوند که موسی هر چند گاهی به رهبران خود عرضه می&zwnj;نمود به زودی از نظر محو گردید، ضمن این که بیشتر مردم به پرستش بتهای گوساله&zwnj;ای طلایی خویش، سمبل شبان فلسطینی از یهوه، روی آوردند.</p>
<p style="direction:rtl">  پیش از آن که موسی فرماندهی عبرانیان را به یوشع بسپارد، او هزاران تن از هم نیاکان ابراهیم، ناحور، لوط، و سایر قبایل خویشاوند را گردآوری نموده و سریعاً آنها را به صورت ملتی از جنگجویان شبان خودکفا و بخشاً خود مختار تبدیل نموده بود.</p>
<div class="c1">
<h4 style="direction:rtl">6- برداشت از خداوند پس از درگذشت موسی</h4></div>

<p style="direction:rtl">  به دنبال درگذشت موسی، ایدۀ والای او از یهوه به سرعت رو به زوال گذاشت. یوشع و رهبران اسرائیل روایات وابسته به موسی مبنی بر خدای تماماً دانا، بخشاینده، و قدرتمند را تداوم بخشیدند، اما مردم عامی سریعاً به ایدۀ پیشین صحرا از یهوه بازگشت نمودند. و این حرکت قهقرایی از مفهوم الوهیت تحت حاکمیت پی در پی شیخهای گوناگون قبیله&zwnj;ای موسوم به داوران به طور فزاینده ادامه یافت.</p>
<p style="direction:rtl">  جاذبۀ شخصیت خارق&zwnj;العادۀ موسی القاءِ یک مفهوم به طور فزاینده بسیط از خداوند را در قلوب پیروانش زنده نگاه داشته بود؛ اما هنگامی که آنها به یکباره به سرزمینهای حاصلخیز فلسطین رسیدند، به سرعت از شبانان بیابانگرد به کشاورزان سر و سامان یافته و تا اندازه&zwnj;ای موقر تکامل پیدا کردند. و این تکامل شیوه&zwnj;های زندگی و تغییر دیدگاه مذهبی، کم و بیش تغییر کاملی در ماهیت ادراک آنان از طبیعت خدایشان، یهوه، را طلب می&zwnj;نمود. در طول ایام شروع دگردیسی خدای خشک، خشن، سختگیر، و رعدآسای صحرای سینا به برداشت یک خدای مهربان، عادل، و بخشنده که بعدها پدیدار گردید، عبرانیان تقریباً از تعالیم والای موسی نظر برگرفتند. آنها به از دست دادن کامل مفهوم یکتاپرستی نزدیک شدند؛ آنها نزدیک بود فرصت خود را برای تبدیل شدن به مردمی که می&zwnj;بایست به عنوان یک حلقۀ حیاتی در تکامل معنوی یورنشیا خدمت کنند از دست بدهند، گروهی که می&zwnj;بایست آموزش ملک صادق را پیرامون خدای یکتا تا ایام ظهور یک پسر اعطایی همان پدرِ همه محفوظ نگاه می&zwnj;داشت.</p>
<p style="direction:rtl">  یوشع با بی&zwnj;تابی درصدد این برآمد که مفهوم یک یهوۀ متعال را در اذهان قبیله&zwnj;نشینان حفظ نماید، و موجب شد ندا داده شود: &rdquo;همانطور که با موسی بودم، با تو نیز خواهم بود؛ من تو را ناکام نخواهم گذاشت و ترک نخواهم کرد.&ldquo; یوشع لازم دید آرمانی سختگیرانه به مردم ناباور خود موعظه کند، مردمی که کلاً بسیار مایل بودند مذهب قدیمی و بومی خود را باور نمایند اما برای پیشروی در مذهب ایمان و پارسامنشی رغبتی نداشتند. بار تعلیم یوشع در این بود: &rdquo;یهوه یک خدای مقدس است؛ او یک خدای غیور است؛ او عصیان و گناهان شما را نخواهد بخشید.&ldquo; بالاترین مفهوم این عصر یهوه را به صورت یک &rdquo;خدای قدرت، قضاوت، و عدالت&ldquo; تصویر می&zwnj;نمود.</p>
<p style="direction:rtl">  اما حتی در این عصر تاریک، هر چند گاهی یک آموزگار منفرد برخاسته و برداشتی موسی&zwnj;گونه از ربانیت را اعلام می&zwnj;نمود: &rdquo;شما فرزندان شرارت نمی&zwnj;توانید به خداوند خدمت نمایید، زیرا او یک خدای مقدس است&ldquo; &rdquo;آیا انسان فانی از خداوند عادل&zwnj;تر است؟ آیا انسان از آفریننده&zwnj;اش پاک&zwnj;تر است؟&ldquo; &rdquo;آیا با جستجو می&zwnj;توانید خداوند را بیابید؟ آیا می&zwnj;توانید تا حد کامل به قادر مطلق پی ببرید؟ هان، خداوند بزرگ است و ما او را نمی&zwnj;شناسیم. قادر مطلق را لمس کرده، او را درنمی&zwnj;یابیم.&ldquo;</p>
<div class="c1">
<h4 style="direction:rtl">7- مزامیر و کتاب ایوب</h4></div>

<p style="direction:rtl">  عبرانیان تحت رهبری شیوخ و کاهنانشان به طور ناپایدار در فلسطین مستقر شدند. اما آنها به زودی در عقاید جاهلانۀ صحرا به قهقرا رفته و به رسوم مذهبیِ کمتر پیشرفتۀ کنعانی آلوده شدند. آنها بت&zwnj;پرست و بی&zwnj;بند و بار شدند، و برداشت آنان دربارۀ الوهیت به سطحی بسیار پایین&zwnj;تر از مفاهیم مصری و بین&zwnj;النهرینیِ خداوند که توسط برخی گروههای بقا یافتۀ سالیم حفظ شده بود و در برخی از مزامیر و در کتاب موسوم به ایوب ثبت شده است، تنزل نمود.</p>
<p style="direction:rtl">  مزامیر کار حدود بیست نویسنده است. بسیاری از آنها توسط آموزگاران مصری و بین&zwnj;النهرینی نوشته شدند. در طول این ایام هنگامی که خاور نزدیک خدایان طبیعت را می&zwnj;پرستید، هنوز تعداد کثیری بودند که به برتری ال&zwnj;الیون، والامرتبه، اعتقاد داشتند.</p>
<p style="direction:rtl">  هیچ مجموعه&zwnj;ای از نوشتجات مذهبی همچون کتاب مزامیر بیانگر چنین نیایش غنی و عقاید الهام&zwnj;بخش پیرامون خداوند نمی&zwnj;باشد. و بسیار مفید خواهد بود اگر در مرور این مجموعۀ شگفت&zwnj;انگیز ادبیات نیایشی، مأخذ و گاهشماری هر سرود جداگانۀ نیایشی و پرستشی مورد ملاحظه قرار گیرد، و باید به خاطر داشت که هیچ مجموعۀ منفرد دیگر چنین دورۀ بزرگ زمانی را نمی&zwnj;پوشاند. این کتاب مزامیر نشانگر مفاهیم متغیر خداوند است که ایمانداران به مذهب سالیم در سراسر خاور نزدیک در سر می&zwnj;پروراندند و کل دوران آمنموپ تا اشعیا را در بر می&zwnj;گیرد. در مزامیر، خداوند در کلیۀ مراحلِ پنداشت به نمایش درآمده است، از ایدۀ ابتدایی یک خدای قبیله&zwnj;ای تا ایده&zwnj;آل بسیار بسط یافتۀ عبرانیان دوران بعد که در آن یهوه به صورت یک حکمران با محبت و پدر بخشنده به تصویر درآمده است.</p>
<p style="direction:rtl">  و هنگامی که این گروه از مزامیر بدین گونه مد نظر قرار گیرند، ارزشمندترین و مفیدترین مجموعۀ عواطف نیایشی را که تا ایام قرن بیستم توسط انسان گردآوری شده است در بر می&zwnj;گیرند. روح پرستشی این مجموعۀ سرودهای نیایشی فراتر از روح پرستشی کلیۀ کتب مقدس دیگر دنیا می&zwnj;باشد.</p>
<p style="direction:rtl">  تصویر متنوع الوهیت که در کتاب ایوب عرضه شده است محصول کار بیش از بیست تن از آموزگاران مذهبی بین&zwnj;النهرین بود که فاصلۀ زمانی تقریباً بیش از سیصد سال را در بر می&zwnj;گرفت. و هنگامی که شما مفهوم والای ربانیت را که در این منظومۀ عقاید بین&zwnj;النهرینی یافت می&zwnj;شود می&zwnj;خوانید، تشخیص خواهید داد که در همسایگی اورِ کلده بود که ایدۀ یک خدای واقعی در روزگاران تاریک در فلسطین به بهترین نحو محفوظ ماند.</p>
<p style="direction:rtl">  در فلسطین خرد و فراگیری کامل خداوند اغلب درک می&zwnj;شد ولی محبت و بخشندگی او به ندرت قابل فهم بود. یهوۀ این ایام &rdquo;ارواح خبیث می&zwnj;فرستد تا بر روانهای دشمنانش چیره شوند.&ldquo; او آنهایی را که از آن او هستند و فرزندان مطیع خود را سعادتمند می&zwnj;سازد، در حالی که کلیۀ سایرین را نفرین می&zwnj;کند و مورد مجازات سهمگین قرار می&zwnj;دهد. &rdquo;او ترفندهای مکاران را با شکست مواجه می&zwnj;کند. او فریبکاران را در فریب خودشان غافلگیر می&zwnj;سازد.&ldquo;</p>
<p style="direction:rtl">  فقط در اور ندایی برخاست تا بخشندگی خداوند را اعلام نماید: &rdquo;او نزد خداوند دعا خواهد کرد و مورد لطف او واقع خواهد شد، و روی او را با شادی خواهد دید، زیرا خداوند به انسان عدالتی الهی عطا خواهد کرد.&ldquo; بدین ترتیب از اور نجات، لطف الهی از طریق ایمان، موعظه می&zwnj;شود: &rdquo;او نسبت به فرد توبه&zwnj;کار مهربان است و می&zwnj;گوید: &rsquo;او را از رفتن به قعر دوزخ نجات ده، زیرا من فدیه&zwnj;ای یافته&zwnj;ام.&lsquo; اگر کسی بگوید: &rsquo;من گناه کرده&zwnj;ام و آنچه را نیکو است به تباهی کشانده&zwnj;ام، و این کار برای من سودی نداشت&lsquo;، خداوند روان او را از رفتن به درون دوزخ نجات خواهد داد، و او نور را خواهد دید.&ldquo; از ایام ملک صادق، دنیای خاور نزدیک چنین پیام طنین افکن و شادی بخشی از نجات بشری همچون این آموزش خارق&zwnj;العادۀ الیهو، پیامبر اور و کاهن ایمانداران سالیم، یعنی باقیماندۀ استقرارگاه سابق ملک صادق در بین&zwnj;النهرین را نشنیده بود.</p>
<p style="direction:rtl">  و بدین ترتیب بقایای بشارت دهندگان سالیم در بین&zwnj;النهرین نور حقیقت را در طول دوران عدم سازمان یافتگی مردمان عبرانی حفظ نمودند، تا این که اولین فرد از آن سلسلۀ طولانی آموزگاران اسرائیل ظهور نمود، آموزگارانی که ضمن ساختن مفاهیم مختلف هرگز دست از کار نکشیدند، تا این که به نقطۀ اوج تکامل مفهوم یهوه یعنی درک آرمان پدر جهانی و آفرینندۀ همه دست یازیدند.</p>
<p style="direction:rtl">  [عرضه شده توسط یک ملک صادق نبادان.]</p>
</body>
</html>
