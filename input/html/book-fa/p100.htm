<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 100 - مذهب در تجربۀ بشری</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 100</h1>
</div>
<div class="c1">
<h3 style="direction:rtl">مذهب در تجربۀ بشری</h3>
</div>

<p style="direction:rtl">  تجربۀ زندگی پویای مذهبی فرد میان مایه را به شخصیتی با نیرویی آرمان&zwnj;گرا دگرگون می&zwnj;سازد. مذهب از طریق شکوفایی پیشرفت هر فرد به پیشرفت همه کمک می&zwnj;کند، و پیشرفت هر فرد از طریق پیشرفت همه افزایش می&zwnj;یابد.</p>
<p style="direction:rtl">  رشد معنوی از طریق همنشینی صمیمانه با مذهب&zwnj;گرایان دیگر به طور متقابل برانگیخته می&zwnj;شود. محبت برای رشد مذهبی خاک را فراهم می&zwnj;سازد &mdash; یک گیراییِ عینی به جای رضامندیِ ذهنی &mdash; و با این حال موجب خوشنودی عالی ذهنی می&zwnj;شود. و مذهب برای رنج بریِ معمول زندگی روزانه حرمت قائل می&zwnj;شود.</p>
<div class="c1">
<h4 style="direction:rtl">1- رشد مذهبی</h4></div>

<p style="direction:rtl">  در حالی که مذهب رشد معانی و ارتقاء ارزشها را ایجاد می&zwnj;کند، هنگامی که ارزیابیهای صرفاً شخصی به سطوح مطلق بالا می&zwnj;روند همیشه شرارت ایجاد می&zwnj;شود. یک کودک مطابق محتوای لذت تجربه را ارزشیابی می&zwnj;کند؛ عقل و درایت با جایگزینیِ معانی والاتر به جای لذت شخصی متناسب است، حتی وفاداری به بالاترین مفاهیمِ وضعیتهای گوناگون زندگی و روابط کیهانی.</p>
<p style="direction:rtl">  برخی از اشخاص بیش از آن خود را مشغول ساخته&zwnj;اند که بتوانند رشد کنند و از این رو در معرض خطر جدی توقف رشد معنوی قرار دارند. برای رشد مفاهیم در سنین مختلف، در فرهنگهای متوالی، و در مراحل در حال گذار تمدن پیشرو باید ترتیبی اتخاد شود. موانع اصلی رشد تعصب و نادانی هستند.</p>
<p style="direction:rtl">  به هر کودک در حال رشد فرصت دهید که تجربۀ مذهبی خودش را به وجود آورد؛ یک تجربۀ حاضر و آمادۀ بزرگسالانه را به او تحمیل نکنید. به خاطر داشته باشید که پیشرفتِ سال به سال از طریق یک نظام تثبیت شدۀ آموزشی لزوماً به معنی پیشرفت عقلانی نیست، تا چه رسد رشد معنوی. گسترش فرهنگ لغت نشانگر رشد کاراکتر نیست. رشد به راستی از طریق ثمرات صرف نشان داده نمی&zwnj;شود، بلکه از طریق پیشرفت. رشد واقعی آموزشی از طریق بالا رفتن ایده&zwnj;آلها، قدردانی افزایش یافته از ارزشها، معانی نوین ارزشها، و وفاداری افزایش یافته نسبت به ارزشهای متعالی نشان داده می&zwnj;شود.</p>
<p style="direction:rtl">  کودکان فقط از طریق وفاداری معاشران بزرگسالشان به طور دائم تحت تأثیر واقع می&zwnj;شوند. اندرز یا حتی نمونه به گونه&zwnj;ای پایدار مؤثر نیست. اشخاص وفادار اشخاص در حال رشد هستند، و رشد یک واقعیت تحسین&zwnj;انگیز و الهام بخش است. امروز را با وفاداری زندگی کنید &mdash; رشد کنید &mdash; و فردا از خود مراقبت خواهد کرد. سریعترین راه برای این که یک بچه وزغ به یک قورباغه تبدیل شود این است که هر لحظه را با وفاداری به صورت یک بچه وزغ زندگی کند.</p>
<p style="direction:rtl">  خاک ضروری برای رشد مذهبی پیش فرض یک زندگی تدریجیِ خود شکوفایی، هماهنگی گرایشات طبیعی، به کار بردن کنجکاوی و لذت بردن از ماجراجویی منطقی، تجربه نمودن احساسات خرسندی، کارکرد محرک ترس برای توجه و هشیاری، گیراییِ در شگفتی بودن، و یک خودآگاهی نرمال نسبت به کوچکی، فروتنی، است. رشد همچنین مبتنی بر کشف خود است که با انتقاد از خود &mdash; خود آگاهی &mdash; همراه است، زیرا خود آگاهی به راستی انتقاد از خود توسط عادات ارزشمندانۀ خود فرد، آرمانهای شخصی، می&zwnj;باشد.</p>
<p style="direction:rtl">  تجربۀ مذهبی توسط سلامت فیزیکی، خلق و خوی ارثی، و محیط اجتماعی به گونه&zwnj;ای چشمگیر تحت تأثیر واقع می&zwnj;شود. اما این شرایط موقت از طریق روانی که وقف انجام خواست پدر آسمانی است مانع پیشرفت معنوی درونی نمی&zwnj;شود. در کلیۀ انسانهای فانی نرمال انگیزه&zwnj;های ذاتی مشخصی در جهت رشد و خود شکوفایی وجود دارند که اگر به طور مشخص بازداری نشوند کار می&zwnj;کنند. تکنیک مشخص شکوفا ساختن این عطیۀ بنیادینِ پتانسیل رشد معنوی این است که یک رویکردِ وقف با جان و دل به ارزشهای متعالی حفظ گردد.</p>
<p style="direction:rtl">  مذهب نمی&zwnj;تواند عطا گردد، دریافت شود، قرض داده شود، فرا گرفته شود، یا از دست برود. این یک تجربۀ شخصی است که متناسب با جستجوی در حال رشد برای ارزشهای نهایی رشد می&zwnj;کند. از این رو رشد کیهانی با انباشت معانی و ارتقاء پیوسته در حال گسترش ارزشها توأم است. اما خود نیک منشی همیشه یک رشد ناخودآگاه است.</p>
<p style="direction:rtl">  عادات مذهبیِ اندیشه کردن و عمل کردن به کارکرد رشد معنوی کمک می&zwnj;کنند. در یک فرد ممکن است تمایلات مذهبی در جهت واکنش مطلوب نسبت به محرکهای معنوی به وجود آید، گونه&zwnj;ای واکنش مشروط معنوی. عاداتی که رشد مذهبی را تسهیل می&zwnj;سازند در بر گیرندۀ اینها هستند: حساسیتِ پرورده شده نسبت به ارزشهای الهی، قدردانی از زندگی مذهبی در دیگران، تعمق اندیشمندانه روی معانی کیهانی، حل مسئله با پرستش، قسمت کردن زندگی معنوی با همیاران فرد، اجتناب از خودخواهی، امتناع از محرز پنداشتن بخشش الهی، زندگی کردن به گونه&zwnj;ای که گویا در حضور خداوند هستید. عوامل رشد مذهبی ممکن است عمدی باشند، اما خود رشد به گونه&zwnj;ای پایدار ناخودآگاه است.</p>
<p style="direction:rtl">  با این وجود، طبیعت ناخودآگاه رشد مذهبی نشانگر این نیست که فعالیتی است که در قلمروهای به اصطلاح نیمه خود آگاه خرد بشری کار می&zwnj;کند؛ بلکه نشانگر فعالیتهای خلاق در سطوح فوق هشیار ذهن انسان فانی است. تجربۀ درک واقعیتِ رشد ناخودآگاه مذهبی یک دلیل قطعیِ وجود کنش گرایانۀ فوق آگاهی است.</p>
<div class="c1">
<h4 style="direction:rtl">2- رشد معنوی</h4></div>

<p style="direction:rtl">  رشد معنوی اول به حفظ یک ارتباط زندۀ معنوی با نیروهای راستین معنوی بستگی دارد؛ و دوم، به ثمره دادن مداوم میوۀ روحی: ارائۀ خدمت به همنوعان فرد که از نیکوکاران معنوی فرد دریافت شده است. پیشرفت معنوی مبتنی بر شناخت عقلانی از فقر روحی به علاوۀ خود آگاهیِ اشتیاق برای کمال، اشتیاق برای شناخت خداوند و همانند او شدن است، تصمیم با جان و دل برای انجام خواست پدر آسمانی.</p>
<p style="direction:rtl">  رشد معنوی اول یک بیداری برای نیازها است، سپس یک تشخیص معانی، و بعد یک کشف ارزشها. گواه رشد راستین معنوی شامل به نمایش گذاردن یک شخصیت بشری است که با مهرورزی برانگیخته شده است، با خدمتِ عاری از خودخواهی فعال شده است، و تحت استیلای پرستش با جان و دلِ ایده&zwnj;آلهای کمال ربانی قرار گرفته است. و تمامی این تجربه در بر گیرندۀ واقعیت مذهب است که تفاوتش با اعتقادات الهی صرف نشان داده می&zwnj;شود.</p>
<p style="direction:rtl">  مذهب می&zwnj;تواند به آن سطح از تجربه پیشرفت کند که به واسطۀ آن یک تکنیک روشن بینانه و خردمندانه از واکنش معنوی نسبت به جهان شود. چنین مذهب جلال یافته&zwnj;ای می&zwnj;تواند در سه سطح از شخصیت بشری عمل کند: عقلانی، مورانشیایی، و معنوی؛ در ذهن، در روان در حال تکامل، و با روح ساکن در فرد.</p>
<p style="direction:rtl">  معنویت به یک باره نشان نزدیکی فرد به خداوند و مقیاس مفید بودن فرد برای موجودات همنوع می&zwnj;شود. معنویت توان کشف زیبایی در چیزها را افزایش می&zwnj;دهد، حقیقت را در معانی می&zwnj;شناسد، و نیکی در ارزشها را کشف می&zwnj;کند. رشد معنوی از طریق ظرفیت برای آن تعیین می&zwnj;شود و با حذف کیفیتهای خودخواهانۀ محبت مستقیماً متناسب است.</p>
<p style="direction:rtl">  وضعیت واقعی معنوی، مقیاس دستیابی به الوهیت، هماهنگی با تنظیم کننده است. دستیابی به نهایت معنویت برابر با دستیابی به حداکثر واقعیت، حداکثر خداگونگی است. حیات جاودان جستجوی بی&zwnj;پایان برای ارزشهای بیکران است.</p>
<p style="direction:rtl">  هدف خود شکوفایی انسان باید معنوی باشد، نه مادی. تنها واقعیتهایی که ارزش تکاپو دارند الهی، معنوی، و جاودانه هستند. انسان فانی حق بهره&zwnj;مندی از لذتهای فیزیکی و ارضای عطوفتهای بشری را دارد؛ او از وفاداری نسبت به پیوندهای بشری و نهادهای گذرا سود برده است؛ اما اینها بنیادهای جاودانه&zwnj;ای نیستند که شخصیت فناناپذیری که باید از فضا فراتر رود، بر زمان استیلا یابد، و به سرنوشت جاودان کمال الهی و خدمت پایان دهنده دست یابد روی آن بنا می&zwnj;شود.</p>
<p style="direction:rtl">  عیسی اطمینان ژرف انسان خداشناس را تصویر نمود، آنگاه که گفت: &rdquo;برای یک انسان خداشناسِ باورمند به ملکوت خداوند، چه اهمیتی دارد اگر تمامی چیزهای دنیوی فروپاشند؟&ldquo; امنیتهای گذرا آسیب&zwnj;پذیر هستند، اما اطمینانهای معنوی آسیب ناپذیرند. هنگامی که امواج سیل فجایع بشری، خودخواهی، ظلم، نفرت، کینه توزی، و حسادت بر روان بشری غلبه می&zwnj;یابد، می&zwnj;توانید مطمئن باشید که یک دژ درونی، قلعۀ روح، وجود دارد که مطلقاً یورش ناپذیر است؛ حداقل این امر در رابطه با هر موجود بشری صحت دارد که پیروی روان خود را وقف روح خدای جاودانه که در او ساکن است کرده است.</p>
<p style="direction:rtl">  بعد از این نیل معنوی، چه از طریق رشد تدریجی به دست آمده باشد و یا بحران مشخص، یک جهت&zwnj;گیریِ جدید شخصیتی و نیز به وجود آمدن یک شاخص نوین از ارزشها به وقوع می&zwnj;پیوندد. این افراد از روح زاده شده چنان در زندگی از نو برانگیخته می&zwnj;شوند که در حالی که گرانقدرترین بلندپروازیهای آنها از بین می&zwnj;روند و عالی&zwnj;ترین امیدهای آنها فرو می&zwnj;پاشند می&zwnj;توانند به آرامی در کنار بایستند. آنها با قطعیت می&zwnj;دانند که این فجایع فقط جهت&zwnj;یابیهای جدید رویدادهای ویرانگری هستند که آفرینشهای موقتِ یک فرد را پیش از به وقوع پیوستن واقعیتهای متعالی&zwnj;تر و پایدارتر از یک سطح نوین و والاتر پیشرفت جهانی از بین می&zwnj;برند.</p>
<div class="c1">
<h4 style="direction:rtl">3- مفاهیم حاوی ارزش متعالی</h4></div>

<p style="direction:rtl">  مذهب تکنیکی برای نیل به یک آرامش ساکن و شادمان ذهن نیست؛ آن انگیزه&zwnj;ای برای سازماندهی روان برای خدمت دینامیک است. آن بهره گرفتن از جمع فردیت در خدمت وفادارانۀ خدای پرمهر و خدمت به انسان است. مذهب هر بهای ضروری برای نیل به هدف متعالی، پاداش جاودان، را می&zwnj;پردازد. یک کامل بودن تقدیس شده در وفاداری مذهبی وجود دارد که فوق&zwnj;العاده والا است. و این وفاداریها از نظر اجتماعی مؤثرند و از نظر معنوی مترقی هستند.</p>
<p style="direction:rtl">  برای مذهب&zwnj;گرا لغت خداوند سمبلی می&zwnj;شود که نشانگر نزدیکی به واقعیت متعالی و شناخت ارزش الهی است. دوست داشتنها و دوست نداشتنهای انسان نیکی و شرارت را تعیین نمی&zwnj;کند؛ ارزشهای اخلاقی ناشی از تحقق آرزوها یا ناکامی احساسی نیستند.</p>
<p style="direction:rtl">  در ژرف اندیشی پیرامون ارزشها باید میان آنچه که ارزش <em>هست</em> و آنچه که ارزش<em> دارد</em> تمایز قائل شوید. شما باید رابطه میان فعالیتهای لذت بخش و تلفیق پرمعنی آنها و درک افزایش یافته در سطوح پیوسته پیشرونده و بالاتر تجربۀ بشری را بشناسید.</p>
<p style="direction:rtl">  معنی چیزی است که تجربه به ارزش می&zwnj;افزاید؛ این آگاهی قدرشناسانه نسبت به ارزشها است. یک لذت منفرد و صرفاً خودخواهانه ممکن است به معنی یک کاهش واقعی ارزشها، یک لذت بی&zwnj;معنی که در مرز شرارت نسبی است باشد. هنگامی که واقعیتها پرمعنی باشند و به طور ذهنی به هم مربوط باشند، آنگاه که این روابط توسط ذهن شناخته شده و مورد قدردانی واقع می&zwnj;شوند، ارزشها تجربی می&zwnj;شوند.</p>
<p style="direction:rtl">  ارزشها هرگز نمی&zwnj;توانند ساکن باشند؛ واقعیت نشانگر تغییر و رشد است. تغییر بدون رشد، بسط معنی و ستایش از ارزش، بی&zwnj;ارزش است &mdash; شرارت بالقوه است. هرچه کیفیت انطباق کیهانی بزرگتر باشد، هر تجربه&zwnj;ای از معنی بیشتری برخوردار می&zwnj;شود. ارزشها توهم ذهنی نیستند؛ آنها واقعی هستند، اما همیشه به واقعیت روابط بستگی دارند. ارزشها همیشه هم واقعی و هم بالقوه هستند &mdash; نه آنچه که بود، بلکه آنچه که هست و باید باشد.</p>
<p style="direction:rtl">  پیوند واقعیتها و چیزهای بالقوه برابر با رشد است، درک تجربی ارزشها. اما رشد پیشرفت صرف نیست. پیشرفت همیشه پرمعنی است، اما بدون رشد نسبتاً بی&zwnj;ارزش است. ارزش عالی زندگی بشر شامل رشد ارزشها، پیشرفت در معانی، و درک رابطۀ متقابل کیهانیِ هر دو این تجارب است. و چنین تجربه&zwnj;ای با خدا آگاهی برابر است. چنین انسانی، ضمن این که فوق طبیعی نیست، به راستی ابربشر می&zwnj;شود؛ یک روان جاودان در حال شکل&zwnj;گیری است.</p>
<p style="direction:rtl">  انسان نمی&zwnj;تواند موجب رشد شود، اما می&zwnj;تواند شرایط مطلوب را فراهم سازد. رشد همیشه ناخودآگاه است، چه فیزیکی باشد، چه عقلانی، یا معنوی. از این رو عشق رشد می&zwnj;کند؛ آن نمی&zwnj;تواند ایجاد شود، ساخته شود، یا خریداری گردد؛ آن باید رشد کند. تکامل یک تکنیک کیهانی رشد است. رشد اجتماعی نمی&zwnj;تواند از طریق قانونگذاری به دست آید، و رشد اخلاقی از طریق مدیریت بهبود یافته به دست نمی&zwnj;آید. انسان می&zwnj;تواند یک ماشین را بسازد، اما ارزش واقعی آن باید از فرهنگ بشری و قدردانی شخصی مشتق شود. تنها کمک انسان به رشد بسیج تمامی نیروهای شخصیت او &mdash; ایمان زنده &mdash; است.</p>
<div class="c1">
<h4 style="direction:rtl">4- دشواریهای رشد</h4></div>

<p style="direction:rtl">  زندگی مذهبی زندگی وقف شده است، و زندگی وقف شده زندگی خلاق است، آغازین و خودانگیخته. بینشهای مذهبی نوین ناشی از تضادهایی هستند که انتخاب عادات واکنشی جدید و بهتر به جای الگوهای واکنشی کهنه&zwnj;تر و پست&zwnj;تر را آغاز می&zwnj;کنند. معانی جدید فقط در بحبوحۀ تضاد پدیدار می&zwnj;شوند؛ و تضاد فقط در شرایط امتناع از پذیرش ارزشهای بالاتر دوام می&zwnj;یابد که در معانی برتر گنجانده شده است.</p>
<p style="direction:rtl">  سردرگمیهای مذهبی اجتناب ناپذیرند، بدون تضاد روانی و آشفتگی روحی نمی&zwnj;تواند رشدی وجود داشته باشد. سازماندهیِ یک شاخصِ فلسفیِ زندگی مستلزم آشوب قابل ملاحظه در قلمروهای فلسفی ذهن است. وفاداریها از سوی یک چیز بزرگ، نیک، راستین، و متعالی بدون یک تقلا اعمال نمی&zwnj;شوند. تلاش ملازم روشن ساختن بینش معنوی و افزایش بینش کیهانی است. و خرد بشری بر علیه ترکِ زیستن بر مبنای انرژیهای غیرمعنویِ وجود گذرا اعتراض می&zwnj;کند. ذهن تنبل حیوانی در برابر تلاش لازم برای مبارزه با حل مشکلات کیهانی شورش می&zwnj;کند.</p>
<p style="direction:rtl">  اما مشکل بزرگ زندگی مذهبی شامل کار متحد ساختن نیروهای روانِ شخصیت از طریق استیلای عشق است. سلامتی، کارایی ذهنی، و شادمانی ناشی از پیوند سیستمهای فیزیکی، سیستمهای ذهنی، و سیستمهای روحی است. انسان چیز زیادی پیرامون بهداشت و سلامت روان می&zwnj;فهمد، اما در رابطه با خوشحالی به راستی قدر بسیار اندکی درک کرده است. بالاترین شادمانی به گونه&zwnj;ای پایدار به پیشرفت معنوی مربوط است. رشد معنوی شادمانی همیشگی به بار می&zwnj;آورد، آرامشی که فراتر از تمامی فهم&zwnj;ها است.</p>
<p style="direction:rtl">  در زندگی فیزیکی حسها از وجود چیزها سخن می&zwnj;گویند؛ ذهن واقعیت معانی را کشف می&zwnj;کند؛ اما تجربۀ معنوی ارزشهای راستین زندگی را برای فرد آشکار می&zwnj;سازد. این سطوح بالای زندگی بشری در عشق متعالی خداوند و در عشق عاری از خودخواهی انسان به دست می&zwnj;آید. اگر شما همنوعان خود را دوست دارید، حتماً ارزشهای آنها را کشف کرده&zwnj;اید. عیسی انسانها را بسیار زیاد دوست داشت، زیرا برای آنها ارزش بالایی قائل بود. شما می&zwnj;توانید از طریق کشف انگیزه&zwnj;های همیاران خود به بهترین صورت ارزشهای آنها را کشف کنید. اگر کسی شما را آزرده می&zwnj;سازد، و احساسات رنجش در شما ایجاد می&zwnj;کند، باید به گونه&zwnj;ای دلسوزانه درصدد فهم نقطه نظر او و دلایل او برای چنین رفتار ناخوشایند برآیید. اگر شما به یکباره همسایۀ خود را بفهمید، شکیبا خواهید شد، و این شکیبایی به دوستی رشد خواهد کرد و به صورت عشق به بار خواهد نشست.</p>
<p style="direction:rtl">  در چشم ذهن، تصویری از یکی از نیاکان بدوی&zwnj;تان متعلق به روزگاران غارنشینی را به ذهن بیاورید، یک انسان کوتاه قامت، از شکل افتاده، کثیف، ژولیده، یغور، در حال ایستادن، با پاهای باز، چماق برافراشته، که همینطور که بی&zwnj;امان درست به جلو می&zwnj;نگرد، با نفرت و خصومت نفس می&zwnj;کشد. چنین تصویری به سختی حرمت الهی انسان را آشکار می&zwnj;سازد. اما به ما اجازه دهید تصویر را بزرگ کنیم. در جلوی این انسانِ به تصویر در آمده یک ببر شمشیر دندان خود را جمع کرده و آمادۀ پرش شده است. پشت مرد، یک زن و دو کودک قرار دارند. فوراً شما تشخیص می&zwnj;دهید که چنین تصویری نمایانگر آغاز چیز زیادی است که در نژاد بشری خوب و شکوهمند است. اما این مرد در هر دو عکس یکی است. فقط در تصویر دوم فهم شما با یک افق گسترده&zwnj;تر تسهیل شده است. شما انگیزۀ این انسان در حال تکامل را در آنجا تشخیص می&zwnj;دهید. رویکرد او قابل ستایش می&zwnj;شود، زیرا او را می&zwnj;فهمید. اگر فقط می&zwnj;توانستید انگیزه&zwnj;های معاشران خود را درک کنید، چقدر بهتر آنها را می&zwnj;فهمیدید. اگر می&zwnj;توانستید فقط همنوعان خود را بشناسید، سرانجام عاشق آنها می&zwnj;شدید.</p>
<p style="direction:rtl">  شما به راستی نمی&zwnj;توانید از طریق یک عمل صرف ارادی همنوعان خود را دوست بدارید. مهرورزی فقط از طریق فهم کامل انگیزه&zwnj;ها و احساسات همسایۀ شما به وجود می&zwnj;آید. آنقدر چنان مهم نیست که تمامی انسانها را امروز دوست بدارید بلکه این که هر روز یاد بگیرید یک موجود بشری بیشتر را دوست بدارید. اگر هر روز یا هر هفته شما به درک یک همنوع بیشتر خود دست یابید، و اگر این حد توانایی شما باشد، پس قطعاً شما شخصیت خود را اجتماعی و به راستی معنوی می&zwnj;کنید. مهرورزی واگیردار است، و هنگامی که مهرورزی بشری هوشمندانه و خردمندانه باشد، عشق بیش از تنفر گیرا می&zwnj;شود. اما فقط عشق راستین و عاری از خودخواهی به راستی واگیردار است. اگر هر انسان فقط می&zwnj;توانست یک کانون عطوفت پویا شود، این ویروس ملایم مهرورزی به زودی به چنان حدی بر جریان عاطفی احساسی بشریت چیره می&zwnj;گشت که تمامی تمدنها با مهرورزی احاطه می&zwnj;شدند، و این تحقق برادری انسانها می&zwnj;شد.</p>
<div class="c1">
<h4 style="direction:rtl">5- تغییر کیش و عرفان</h4></div>

<p style="direction:rtl">  دنیا مملو از روانهای سردرگم است، سردرگم نه به مفهوم تئولوژیک آن، بلکه سردرگم به معنیِ جهت&zwnj;دار، که در میان ایسمها و فرقه&zwnj;های یک عصر درماندۀ فلسفی در سردرگمی سرگردانند. تعداد اندکی یاد گرفته&zwnj;اند که چگونه یک فلسفۀ زندگی را به جای اتوریتۀ مذهبی قرار دهند. (نمادهای مذهبِ اجتماعی شده نباید به عنوان کانالهای رشد مورد نفرت واقع شوند، گو این که بستر رودخانه، رودخانه نیست.)</p>
<p style="direction:rtl">  پیشرفت رشد مذهبی از طریق تضاد از سکون به هماهنگی، از عدم امنیت به ایمان تزلزل ناپذیر، از سردرگمیِ آگاهی کیهانی به یگانگی شخصیتی، از هدف گذرا به جاودان، از اسارت ترس به آزادی فرزندیِ الهی راه می&zwnj;برد.</p>
<p style="direction:rtl">  باید روشن شود که اعترافات وفاداری به آرمانهای متعالی &mdash; آگاهیِ روانی، احساسی، و معنوی نسبت به خدا آگاهی &mdash; ممکن است یک رشد طبیعی و تدریجی باشد یا گاهی اوقات در مقاطع زمانی مشخص تجربه شود، مثلاً در هنگام یک بحران. پولس رسول در آن روز پررویداد در جادۀ دمشق، درست چنین دگرگونی ناگهانی و شکوهمندی را تجربه نمود. گوتاما سیدارتا در شبی که تنها نشست و در صدد برآمد که به راز حقیقت غایی رخنه کند تجربۀ مشابهی داشت. بسیاری از دیگران تجارب همسانی داشته&zwnj;اند، و بسیاری از باورمندان حقیقت بدون دگرگونی ناگهانی در روح پیشرفت کرده&zwnj;اند.</p>
<p style="direction:rtl">  بخش عمدۀ پدیده&zwnj;های فوق&zwnj;العاده که به دگرگونیهای به اصطلاح مذهبی مربوطند کاملاً طبیعت روانشناسانه دارند، اما گهگاه تجاربی رخ می&zwnj;دهند که همچنین منشأ معنوی دارند. هنگامی که تحرک ذهنی در هر سطح از دستیابی روانی به سوی نیل روحی مطلقاً کامل باشد، هنگامی که انگیزۀ بشری در وفاداری به آرمان الهی کامل باشد، در آن هنگام اغلب یک درک ناگهانی از روح سکنی گزین رخ می&zwnj;دهد که با مقصود تمرکز یافته و تقدیس شدۀ ذهن فوق آگاهِ انسان باورمند هماهنگ می&zwnj;شود. و چنین تجاربی از پدیده&zwnj;های یگانه شدۀ عقلانی و معنوی است که دگرگونی را به وجود می&zwnj;آورد، که شامل عواملی فراتر و بالاتر از درگیری صرفاً روانشناسانه هستند.</p>
<p style="direction:rtl">  اما احساس به تنهایی یک دگرگونی کاذب است؛ فرد باید ایمان و نیز احساس داشته باشد. تا حدی که این تحرک روانی قسمی باشد، و تا اندازه&zwnj;ای که این انگیزۀ وفاداری بشری ناکامل باشد، تا آن حد، تجربۀ دگرگونی یک واقعیت آمیختۀ عقلانی، احساسی، و معنوی خواهد بود.</p>
<p style="direction:rtl">  اگر فرد به این تمایل داشته باشد که یک ذهن فرضیِ نیمه خود آگاه را در زندگیِ سوا از آن یگانه شدۀ عقلانی به عنوان یک فرضیۀ عملی کارآمد به رسمیت بشناسد، پس برای این که منسجم باشد، فرد باید یک قلمرو مشابه و همخوان از فعالیت فرازگرایانۀ عقلانی را به عنوان سطح فوق آگاه، ناحیۀ تماس فوری با وجود سکنی&zwnj;گزین روحی، تنظیم کنندۀ فکر، بدیهی پندارد. خطر بزرگ در تمامی این گمان پردازیهای ماورای طبیعی این است که رویاها و تجارب به اصطلاح عرفانی دیگر، به همراه رویاهای خارق&zwnj;العاده، ممکن است به عنوان ارتباطات الهی با ذهن بشری تلقی شوند. در روزگاران گذشته موجودات الهی خود را به برخی اشخاص خدا شناس آشکار ساخته&zwnj;اند، نه به دلیل خلسه&zwnj;های عرفانی یا رویاهای سهمگین آنها، بلکه به رغم تمامی این پدیده&zwnj;ها.</p>
<p style="direction:rtl">  در مقایسه با دگرگونی طلبی، رویکرد بهتر نسبت به ناحیه&zwnj;های مورانشیاییِ تماس محتمل با تنظیم کنندۀ فکر از طریق ایمان زنده و پرستش صادقانه، دعای با جان و دل و عاری از خودخواهی، می&zwnj;باشد. در مجموع بخش عمدۀ موج خاطرات سطوح ناخودآگاه ذهن بشری با آشکارسازیهای الهی و راهبریهای روحی اشتباه گرفته شده است.</p>
<p style="direction:rtl">  خطر بزرگی در رابطه با کنش همیشگیِ رویاپردازی مذهبی وجود دارد؛ ممکن است عرفان&zwnj;گرایی یک تکنیک اجتناب از واقعیت شود، گرچه گاهی اوقات آن ابزاری از همدمی راستین معنوی بوده است. ممکن است دوران کوتاهی از کناره&zwnj;گیری از صحنه&zwnj;های پرمشغلۀ زندگی به گونه&zwnj;ای جدی خطرناک نباشد، اما انزوای طولانی شخصیت بسیار نامطلوب است. تحت هیچ شرایطی حالت خلسه&zwnj;گونۀ هشیاری رویا بینانه نباید به عنوان یک تجربۀ مذهبی پرورده شود. </p>
<p style="direction:rtl">  ویژگیهای حالت عرفانی اشاعۀ خودآگاهی با انبوهه&zwnj;های آشکار توجه کانونی هستند که در یک خرد نسبتاً منفعل عمل می&zwnj;کنند. تمامی این کار به جای این که خودآگاهی را به سمت ناحیۀ تماس روحی، فوق آگاه، گرایش دهد آن را به سمت نیمه خودآگاه گرایش می&zwnj;دهد. بسیاری از عرفان&zwnj;گرایان گسستگی ذهنی خویش را به سطح تجلیهای غیرنرمال ذهنی پیش برده&zwnj;اند.</p>
<p style="direction:rtl">  رویکرد سالمترِ ژرف اندیشی معنوی باید در پرستش اندیشمندانه و در دعای شکرگزاری یافت شود. همدمی مستقیم معنوی با تنظیم کنندۀ فکری فرد، بدان گونه که در سالهای بعدی زندگی عیسی در جسم رخ داد، نباید با این تجارب به اصلاح عرفانی اشتباه گرفته شود. عواملی که به آغاز نمودن همدمی عرفانی کمک می&zwnj;کنند نشانگر خطر این حالات روانی هستند. وضعیت عرفانی با این چیزها تسهیل می&zwnj;شود: خستگی فیزیکی، روزه، گسستگی روانی، تجارب عمیق هنری، وسوسه&zwnj;های آشکار جنسی، ترس، اضطراب، خشم شدید، و رقص هیجان&zwnj;آمیز. بخش عمدۀ مطلبی که از چنین آمادگی مقدماتی ناشی می&zwnj;شود منشأ در ذهن نیمه خودآگاه دارد.</p>
<p style="direction:rtl">  هر قدر شرایط برای پدیده&zwnj;های عرفانی مطلوب بوده باشند، باید کاملاً فهم شود که عیسی ناصری هرگز به این روشهای مشارکت ربانی با پدر بهشتی دست نزد. عیسی هیچ توهم نیمه خودآگاه یا پندار پوچ فوق آگاه نداشت.</p>
<div class="c1">
<h4 style="direction:rtl">6- نشانه&zwnj;های زندگی مذهبی</h4></div>

<p style="direction:rtl">  مذاهب تکاملی و مذاهب آشکار شدۀ الهی ممکن است در روش به گونه&zwnj;ای چشمگیر متفاوت باشند، اما در انگیزه شباهت زیادی وجود دارد. مذهب یک کارکرد مشخص زندگی نیست؛ بلکه یک شیوۀ زندگی کردن است. مذهب راستین وقف با جان و دل به واقعیتی است که مذهب&zwnj;گرا برای خود و تمامی نوع بشر ارزش متعالی می&zwnj;پندارد. و ویژگیهای برجستۀ تمامی مذاهب اینها هستند: وفاداری بی&zwnj;چون و چرا و وقف با جان و دل به ارزشهای متعال. این وقف مذهبی به ارزشهای متعال در رابطۀ به اصطلاح مادر غیرمذهبی با فرزندش و در وفاداری پراشتیاقِ غیرمذهب&zwnj;گرایان به یک آرمان مورد طرفداری نشان داده می&zwnj;شود.</p>
<p style="direction:rtl">  ارزش پذیرفته شدۀ متعالیِ مذهب&zwnj;گرا ممکن است پست یا حتی دروغین باشد، اما با این وجود مذهبی است. یک مذهب درست تا حدی راستین است که ارزشی که متعال نگریسته می&zwnj;شود به راستی یک واقعیت کیهانی و حاوی ارزش راستین معنوی باشد.</p>
<p style="direction:rtl">  نشانه&zwnj;های واکنش بشری به انگیزۀ مذهبی شامل کیفیتهای بزرگ منشی و نجابت است. مذهب&zwnj;گرای صادق نسبت به شهروندی جهان آگاه است و از ایجاد تماس با منابع نیروی فوق بشری باخبر است. او با اطمینان از تعلق داشتن به یک همدمی برتر و والا با فرزندان خداوند هیجان زده و پرانرژی است. خودآگاهی نسبت به ارزش خویشتن از طریق محرک جستجو برای والاترین اهداف جهان &mdash; اهداف متعالی &mdash; تقویت شده است.</p>
<p style="direction:rtl">  خویشتن به محرکِ انگیزندۀ یک انگیزۀ تماماً در بر گیرنده تسلیم شده است که انضباط تشدید شده بر خود را تحمیل می&zwnj;دارد، تضاد احساسی را کاهش می&zwnj;دهد، و موجب می&zwnj;شود که حیات انسانی به راستی ارزش زندگی کردن را داشته باشد. شناخت سهمگین محدودیتهای بشری به آگاهی طبیعی از کاستیهای انسانی تغییر می&zwnj;یابد، و به عزم راسخ اخلاقی و آرمان معنوی برای رسیدن به بالاترین اهداف جهان و ابرجهان مربوط است. و این تلاش شدید برای دستیابی به ایده&zwnj;آلهای فوق بشری همیشه از طریق شکیبایی فزاینده، گذشت، پایداری سرسختانه، و طاقت تعیین ویژگی می&zwnj;شود.</p>
<p style="direction:rtl">  اما مذهب راستین یک عشق زنده و یک زندگی حاوی خدمت است. جدا شدگی مذهب&zwnj;گرا از عمدۀ آنچه که صرفاً گذرا و ناچیز است هرگز به انزوای اجتماعی راه نمی&zwnj;برد، و این نباید حس مزاح را نابود سازد. مذهب راستین هیچ چیز را از وجود بشری جدا نمی&zwnj;سازد، بلکه قطعاً معانی جدیدی به تمامی زندگی اضافه می&zwnj;کند؛ آن انواع جدیدی از شور و شوق، اشتیاق، و شهامت ایجاد می&zwnj;کند. آن حتی ممکن است روح مبارز به وجود آورد، که اگر با بینش معنوی و جانفشانی وفادارانه به وظایف معمول اجتماعیِ وفاداریهای بشری کنترل نشود بسیار خطرناک است.</p>
<p style="direction:rtl">  یکی از شگفت&zwnj;انگیزین نشانه&zwnj;های زندگی مذهبی آن آرامش پویا و متعالی است، آن آرامشی که از تمامی فهم بشری فراتر می&zwnj;رود، آن آرامش کیهانی که نشانۀ فقدان تمامی تردیدها و آشفتگی&zwnj;ها است. چنین سطوحی از ثبات معنوی نسبت به ناامیدی مصون هستند. این مذهب&zwnj;گرایان مثل پولس رسول هستند، که گفت: &rdquo;یقین می&zwnj;دانم که نه مرگ، نه حیات، نه فرشتگان، نه امیران، نه قدرتها، نه چیزهای حال، نه چیزهای آینده، نه بلندی، نه ژرفا، و نه هیچ چیز دیگر نخواهد توانست که ما را از محبت خداوند جدا سازد.&ldquo;</p>
<p style="direction:rtl">  در ضمیر خودآگاه مذهب&zwnj;گرا که واقعیت متعال را درک کرده است، و هدف غائی را دنبال می&zwnj;کند، یک حس امنیت وجود دارد، که با درک شکوهمند پیروزی توام است.</p>
<p style="direction:rtl">  حتی مذهب تکاملی در وفاداری و شکوه، تمامی اینهاست زیرا یک تجربۀ راستین است. اما مذهب آشکار شدۀ الهی، <em>عالی</em> و نیز راستین است. وفاداریهای نوین که حاوی نگرش معنوی بسط یافته هستند سطوح جدیدی از مهر و جانفشانی، خدمت و مشارکت روحانی می&zwnj;آفرینند؛ و تمامی این چشم&zwnj;اندازِ بهبود یافتۀ اجتماعی یک آگاهی بسط یافته از پدر بودن خداوند و برادری انسانها ایجاد می&zwnj;کند.</p>
<p style="direction:rtl">  تفاوت مشخص میان مذهب تکاملی و مذهب آشکار شدۀ الهی یک کیفیت نوین از خرد الهی است که به خرد صرفاً تجربی بشری اضافه می&zwnj;شود. اما این تجربه در مذاهب بشری و با آنها است که ظرفیت برای پذیرش متعاقب از اعطاهای افزایش یافتۀ خرد الهی و بینش کیهانی را به وجود می&zwnj;آورد.</p>
<div class="c1">
<h4 style="direction:rtl">7- اوج زندگی مذهبی</h4></div>

<p style="direction:rtl">  اگر چه انسان معمولی یورنشیا نمی&zwnj;تواند امید داشته باشد که به کمال بالای کاراکتری که عیسی ناصری ضمن اقامت موقت در جسم به دست آورد برسد، در مجموع برای هر انسان ایماندار میسر است که یک شخصیت قوی و یگانه شده در امتداد خطوط کامل شدۀ شخصیت عیسی به وجود آورد. جنبۀ بی&zwnj;نظیر شخصیت استاد آنقدر کمال آن نبود، بلکه تناسب آن، یکپارچگی بدیع و متوازن آن. مؤثرترین معرفی عیسی شامل نمونۀ زیرین از کسی بود که حین اشاره به استاد که در مقابل متهم کنندگانش ایستاده بود گفت: &rdquo;به این مرد بنگرید!&ldquo;</p>
<p style="direction:rtl">  مهربانی بی&zwnj;دریغ عیسی قلب انسانها را لمس می&zwnj;کرد، اما قدرت دلیرانۀ شخصیت او پیروانش را شگفت زده می&zwnj;ساخت. او به راستی صادق بود؛ هیچگونه ریاکاری در او وجود نداشت. او عاری از تظاهر بود. او همیشه به گونه&zwnj;ای بسیار طراوت بخش اصیل بود. او هرگز به خودستایی سر فرود نیاورد، و هرگز به فریبکاری متوسل نشد. او مطابق حقیقت زندگی کرد، حتی بدان گونه که آن را آموزش می&zwnj;داد. او خود حقیقت بود. او ملزم بود که حقیقت نجات بخش را به نسل خود اعلام دارد، گر چه این صداقت گاهی اوقات موجب درد می&zwnj;شد. او بدون چون و چرا به تمامی حقیقت وفادار بود.</p>
<p style="direction:rtl">  اما استاد بسیار منطقی و بسیار دست یافتنی بود. او در تمامی کارکردهایش واقع&zwnj;بین بود، ضمن این که تمامی طرحهای او با چنین خرد مقدسی تعیین ویژگی می&zwnj;شد. او کاملاً عاری از تمامی تمایلات هوسبازانه، بی&zwnj;هدف، و غیرعادی بود. او هرگز دمدمی مزاج، بلهوس، یا دچار هیستری نبود. در تمامی آموزشهای او و در هر چه که انجام می&zwnj;داد همیشه یک نکته سنجی بدیع وجود داشت که با یک حس خارق&zwnj;العادۀ ادب و نزاکت همراه بود.</p>
<p style="direction:rtl">  فرزند انسان همیشه یک شخصیت کاملاً متعادل بود. حتی دشمنانش برای او یک احترام کامل داشتند؛ آنها حتی از حضور او می&zwnj;ترسیدند. عیسی بیمناک نبود. او سرشار از شور و شوق الهی بود، اما او هرگز متعصب نشد. او به لحاظ احساسی فعال بود اما هرگز دمدمی نبود. او دارای قوۀ خلاقیت بود اما همیشه واقع بین بود. او با واقعیتهای زندگی صریحاً روبرو می&zwnj;شد، اما هرگز عاری از احساس یا عاری از تخیل نبود. او با شهامت بود اما هرگز بی&zwnj;ملاحظه نبود؛ او با احتیاط بود اما هرگز بزدل نبود. او دلسوز بود اما احساساتی نبود؛ او بی&zwnj;همتا بود اما نامتعارف نبود. او پارسا بود اما مقدس&zwnj;نما نبود. و او کاملاً با متانت بود زیرا به طور کامل یگانه بود.</p>
<p style="direction:rtl">  اصالت عیسی خاموش نکردنی بود. او مقید به سنت نبود و به واسطۀ بردگی به عرف تنگ نظرانه نیز در محدودیت قرار نداشت. او با اطمینان بی&zwnj;تردید سخن می&zwnj;گفت و با اتوریتۀ مطلق آموزش می&zwnj;داد. اما اصالت شکوهمند او موجب نمی&zwnj;شد که از گوهرهای حقیقت در آموزشهای پیشینیان و هم عصران خود چشم&zwnj;پوشی کند. و اصیل&zwnj;ترین آموزش او تأکید روی مهر و بخشش به جای ترس و قربانی بود.</p>
<p style="direction:rtl">  نگرش عیسی بسیار گسترده بود. او پیروان خود را ترغیب می&zwnj;کرد که بشارت خداوند را به همگی مردمان موعظه کنند. او عاری از تمامی کوته فکریها بود. قلب دلسوز او تمامی نوع بشر را در بر می&zwnj;گرفت، حتی یک جهان. دعوت او همیشه این بود: &rdquo;بگذارید هر کس که مایل است بیاید.&ldquo;</p>
<p style="direction:rtl">  در رابطه با عیسی به راستی گفته شد: &rdquo;او به خدا اعتماد داشت.&ldquo; به عنوان یک انسان در میان انسانها، او به والاترین نحو به پدر آسمانی اعتماد داشت. او به همان گونه که یک کودک کوچک به پدر و مادر زمینی خود اعتماد دارد به پدرش اعتماد داشت. ایمان او کامل بود اما هرگز گمان&zwnj;پردازانه نبود. صرف نظر از این که طبیعت ممکن است چقدر بی&zwnj;رحم به نظر رسد یا نسبت به بهروزی انسان در زمین چقدر بی&zwnj;تفاوت باشد، عیسی هرگز در ایمانش تزلزل نشان نداد. او نسبت به ناامیدی مصون بود و نسبت به اذیت و آزار مقاوم بود. او به واسطۀ شکست ظاهری آسیب ناپذیر بود.</p>
<p style="direction:rtl">  او انسانها را همچون برادر دوست داشت، و در همان حال تشخیص می&zwnj;داد که چقدر آنها در عطایای ذاتی و کیفیتهای اکتسابی متفاوتند. &rdquo;او به دنبال انجام عمل نیک می&zwnj;رفت.&ldquo;</p>
<p style="direction:rtl">  عیسی شخصی بیش از اندازه بشاش بود، لیکن او یک خوشبین کور و بی منطق نبود. کلام دائم پندآمیز او این بود: &rdquo;همواره شادمان باشید.&ldquo; او به دلیل اطمینان تزلزل ناپذیرش به خداوند و به دلیل اعتماد دگرگون ناپذیرش به انسانها می&zwnj;توانست این رویکرد مطمئن را حفظ کند. او همیشه به گونه&zwnj;ای متأثر کننده نسبت به تمامی انسانها باملاحظه بود، زیرا آنها را دوست داشت و به آنها باور داشت. با این وجود او همیشه نسبت به اعتقاداتش ایمانی راسخ داشت و نسبت به وفاداری پایدارش به انجام خواست پدرش به گونه&zwnj;ای شکوهمند پایدار بود.</p>
<p style="direction:rtl">  استاد همیشه سخاوتمند بود. او هرگز از گفتن این خسته نمی&zwnj;شد: &rdquo;دادن از دریافت کردن پربرکت&zwnj;تر است.&ldquo; او گفت: &rdquo;به رایگان یافته&zwnj;اید، به رایگان هم بدهید.&ldquo; و با این وجود، با تمامی سخاوتمندی بی حد و حصرش، او هرگز اسرافکار یا ولخرج نبود. او آموزش می&zwnj;داد که باید ایمان داشته باشید تا نجات را دریافت دارید. &rdquo;زیرا هر کس که طلب کند دریافت خواهد کرد.&ldquo;</p>
<p style="direction:rtl">  او رک بود، اما همیشه مهربان بود. او گفت: &rdquo;اگر چنین نبود، به شما می&zwnj;گفتم.&ldquo; او صریح بود، اما همیشه دوستانه بود. او در مهرش برای گناهکاران و در تنفرش برای گناه بی&zwnj;پرده بود. اما در سرتاسر تمامی این صراحت شگفت&zwnj;آور او به گونه&zwnj;ای خطاناپذیر با انصاف بود.<em></em></p>
<p style="direction:rtl">  عیسی به طور مداوم بشاش بود، با این وجود او گاهی از فنجان اندوه بشری به گونه&zwnj;ای عمیق می&zwnj;نوشید. او با بی&zwnj;باکی با واقعیتهای وجود روبرو می&zwnj;گشت، با این وجود او برای بشارت پادشاهی خداوند سرشار از اشتیاق بود. اما او اشتیاق خود را کنترل می&zwnj;کرد. این اشتیاق هرگز او را کنترل نکرد. او با بی&zwnj;پروایی وقف &rdquo;کار پدر&ldquo; بود. این اشتیاق الهی موجب می&zwnj;گشت که برادران غیرروحانی او فکر کنند او آشفته است، اما جهانِ ناظر او را به عنوان مدل سلامت روانی و الگوی جانفشانی متعال اخلاقی به شاخصهای والای زندگی معنوی ارزیابی می&zwnj;کرد. و اشتیاق کنترل شدۀ او واگیردار بود. دستیاران او ملزم بودند که دیگران را از خوش&zwnj;بینی الهی او بهره&zwnj;مند سازند.</p>
<p style="direction:rtl">  این مرد جلیل یک مرد محزون نبود؛ او یک روان شادمان بود. او همیشه می&zwnj;گفت: &rdquo;شاد باشید و بیش از اندازه مسرور باشید.&ldquo; اما هنگامی که وظیفه ایجاب می&zwnj;نمود، او راضی بود که با شهامت در &rdquo;درۀ سایۀ مرگ&ldquo; گام بردارد. او بشاش بود اما در همان حال فروتن بود.</p>
<p style="direction:rtl">  شهامت او فقط با شکیبایی او برابری می&zwnj;کرد. هنگامی که او تحت فشار قرار می&zwnj;گرفت که به طور زودرس عمل کند، فقط پاسخ می&zwnj;داد: &rdquo;وقت من هنوز فرا نرسیده است.&ldquo; او هرگز عجله نداشت؛ خویشتن&zwnj;داری او والا بود. اما او اغلب در برابر شرارت برآشفته می&zwnj;شد و تحمل گناه را نداشت. او اغلب در برابر آنچه که مغایر بهروزی فرزندانش در زمین بود به گونه&zwnj;ای قدرتمند مقاومت می&zwnj;کرد.</p>
<p style="direction:rtl">  شهامت او شکوهمند بود، اما او هرگز بی&zwnj;فکر نبود. شعار او این بود: &rdquo;نترسید.&ldquo; دلیری او رفیع و شهامت او اغلب قهرمانانه بود. اما شهامت او با درایت توام بود و با منطق کنترل می&zwnj;شد. این شهامتی بود که ناشی از ایمان بود، نه بی&zwnj;پرواییِ جسارت کورکورانه. او به راستی دلیر بود اما هرگز بی&zwnj;ملاحظه نبود.</p>
<p style="direction:rtl">  استاد الگویی از تواضع بود. حتی دعای جوانی او چنین آغاز می&zwnj;شد: &rdquo;ای پدر ما که در آسمانی، نام تو مقدس باد.&ldquo; او حتی به پرستش خطاآمیز همنوعانش احترام می&zwnj;گذاشت. اما این امر او را از تهاجم به سنتهای مذهبی یا خطاهای شدید اعتقادات بشری باز نمی&zwnj;داشت. او نسبت به تقدس راستین متواضع بود، و با این وجود می&zwnj;توانست به درستی از همنوعانش پژوهش خواهی کند، و بگوید: &rdquo;در میان شما چه کسی مرا مجرم به گناه می&zwnj;شناسد؟&ldquo;</p>
<p style="direction:rtl">  عیسی بزرگ بود زیرا نیک بود، و با این وجود با کودکان کوچک دوستی می&zwnj;کرد. او مهربان بود و در زندگی شخصیش فروتن بود، و با این وجود او انسان کامل شدۀ یک جهان بود. معاشرانش او را استادِ ناخواسته می&zwnj;نامیدند.</p>
<p style="direction:rtl">  عیسی شخصیت کاملاً یگانه شدۀ بشری بود. و امروز، همچون در جلیل، او به یگانه ساختن تجربۀ انسان فانی و هماهنگی تلاشهای بشری ادامه می&zwnj;دهد. او زندگی را یگانه می&zwnj;سازد، شخصیت را تعالی می&zwnj;بخشد، و تجربه را ساده می&zwnj;کند. او به ذهن بشری وارد می&zwnj;شود تا آن را ارتقا دهد، دگرگون سازد، و تغییر شکل دهد. این عملاً حقیقت دارد: &rdquo;اگر در درون هر انسانی عیسی مسیح وجود داشته باشد، آفریدۀ تازه&zwnj;ای است. چیزهای کهنه سپری می&zwnj;شوند؛ بنگرید، همه چیز نو می&zwnj;شود.&ldquo;</p>
<p style="direction:rtl">  ]عرضه شده توسط یک ملک صادق نبادان.[</p>
</body>
</html>
