<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 106 - سطوح واقعیت جهان</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 106</h1>
</div>
<div class="c1">
<h4 style="direction:rtl">سطوح واقعیت جهان</h4>
</div>

<p style="direction:rtl">  این کافی نیست که انسان فراز یابنده باید چیزی از روابط الوهیت با پیدایش و تجلیهای واقعیت کیهانی بداند؛ او همچنین باید چیزی از روابطی که میان خودش و سطوح بیشمار واقعیات موجود و تجربی، واقعیات بالقوه و واقعی، وجود دارند بفهمد. جهت&zwnj;گیری دنیوی انسان، بینش کیهانی او، و جهت&zwnj;یابی معنوی او همگی به واسطۀ یک درک بهتر از واقعیات جهان و تکنیکهای آنها در زمینۀ روابط متقابل، یکپارچگی، و یگانگی افزایش می&zwnj;یابد.</p>
<p style="direction:rtl">  جهان بزرگ کنونی و جهان بنیادین که در حال پدیداری است از بسیاری از اشکال و فازهای واقعیت تشکیل شده&zwnj;اند، که به نوبۀ خود در چندین سطوح فعالیت کنشمندانه وجود دارند. این وجودهای چندگانه و پنهان از پیش در این مقالات نشان داده شده&zwnj;اند، و اکنون برای سهولتِ فهم در رسته&zwnj;های زیرین گروهبندی شده&zwnj;اند:</p>
<blockquote>
<p style="direction:rtl">  1- <em>متناهیهای ناکامل</em>. این وضعیت کنونی مخلوقات فراز یابندۀ جهان بزرگ، مرتبت کنونی انسانهای یورنشیا است. این سطح در بر گیرندۀ وجود مخلوق از انسان سیاره&zwnj;ای تا مرزِ، اما نه شاملِ دست یابندگان سرنوشت است. این به جهانها مربوط می شود، از سرآغازهای فیزیکی اولیه تا مرزِ، اما نه شاملِ استقرار در نور و حیات. این سطح تشکیل دهندۀ حاشیۀ کنونی فعالیت خلاق در زمان و فضا می&zwnj;باشد. به نظر می&zwnj;رسد که طی پایان یافتن عصر کنونی جهان، آن از بهشت به سوی بیرون حرکت می&zwnj;کند، و این شاهد دستیابی جهان بزرگ به نور و حیات خواهد بود، و همچنین قطعاً شاهد پدیداری یک نوع جدیدی از رشد تکاملی در اولین سطح فضای بیرونی خواهد بود.</p>
<p style="direction:rtl">  2- <em>متناهیهای حداکثر</em>. این وضعیت کنونی تمامی مخلوقات تجربی است که به سرنوشت دست یافته&zwnj;اند &mdash; سرنوشت بدان گونه که در محدودۀ عصر کنونی جهان آشکار شده است. حتی جهانها می&zwnj;توانند به حداکثر مرتبت دست یابند، به لحاظ روحی و فیزیکی، هر دو. اما عبارت &rdquo;حداکثر&ldquo; خود یک عبارت نسبی است &mdash; حداکثر نسبت به چه؟ و آنچه که در عصر کنونی جهان، حداکثر و ظاهراً نهایی است، ممکن است در اعصار آینده چیزی بیش از یک آغاز واقعی نباشد. به نظر می&zwnj;رسد برخی از فازهای هاونا در ردیف حداکثر باشند.</p>
<p style="direction:rtl">  3- <em>تعالی&zwnj;گرایان.</em> این سطح ابرمتناهی (از نظر ترتیب زمان) به دنبال پیشرفت متناهی می&zwnj;آید. این به معنی پیدایش پیش متناهیِ سرآغازهای متناهی و اهمیت پس متناهیِ تمامی پایانها یا سرنوشتهای ظاهراً متناهی است. به نظر می&zwnj;رسد بخش عمدۀ بهشت &ndash; هاونا در ردیف تعالی&zwnj;گرا باشد.</p>
<p style="direction:rtl">  4- <em>غائیها</em>. این سطح در بر گیرندۀ آن چیزی است که برای جهان بنیادین اهمیت دارد و به مرز سطح سرنوشتِ جهان کامل شدۀ بنیادین می&zwnj;رسد. بهشت &ndash; هاونا (به ویژه گسترۀ کرات پدر) از بسیاری جنبه&zwnj;ها از اهمیت غائی برخوردار است.</p>
<p style="direction:rtl">  5- <em>هم</em>&zwnj;مطلقها. این سطح بر افکندنِ تجربی&zwnj;ها به یک میدان ابرجهان بنیادینِ حاویِ ابراز خلاق دلالت دارد.</p>
<p style="direction:rtl">  6- <em>مطلقها</em>. این سطح بر حضور هفت مطلق وجودگرا در عرصۀ ابدیت دلالت دارد. این ممکن است همچنین در بر گیرندۀ درجاتی از نیل تجربی ارتباطی باشد، اما اگر چنین باشد، ما نمی&zwnj;فهمیم چطور، شاید از طریق پتانسیل تماس شخصیت.</p>
<p style="direction:rtl">  7- <em>بیکرانی</em>. این سطح پیش&zwnj;وجود&zwnj;گرا و پس&zwnj;تجربی می&zwnj;باشد. وحدت کامل بیکرانی پیش از تمامی سرآغازها و بعد از تمامی فرجامها یک واقعیت فرضی است.</p>
</blockquote>
<p style="direction:rtl">  این سطوح واقعیت نمادپردازیهای آسانِ مورد توافقِ عصر کنونی جهان و با در نظر گرفتنِ دیدگاه انسانی هستند. در نگرش به واقعیت چندین راه دیگر به جز نگرش انسانی و از دیدگاه اعصار دیگر جهان وجود دارد. از این رو باید تشخیص داده شود که مفاهیمی که بدین طریق عرضه می&zwnj;شوند کاملاً نسبی هستند، نسبی از این نظر که مشروط و محدود به اینها می&zwnj;باشند:</p>
<blockquote>
<p style="direction:rtl">  1- محدودیتهای زبان انسانی.</p>
<p style="direction:rtl">  2- محدودیتهای ذهن انسانی.</p>
<p style="direction:rtl">  3- توسعۀ محدود هفت ابرجهان.</p>
<p style="direction:rtl">  4- ناآگاهی شما پیرامون شش مقصود اصلیِ توسعۀ ابرجهان که به فراز انسان به بهشت مربوط نیست.</p>
<p style="direction:rtl">  5- ناتوانی شما در فهم حتی یک دیدگاه جزئی ابدیت.</p>
<p style="direction:rtl">  6- غیرممکن بودنِ شرح تکامل و سرنوشت کیهانی در رابطه با تمامی اعصار جهان، نه فقط در رابطه با عصر کنونیِ پیشرفت تکاملی هفت ابرجهان.</p>
<p style="direction:rtl">  7- ناتوانی هر مخلوق در فهم این امر که به راستی منظور از پیش وجودگراها یا پس&zwnj;تجربی&zwnj;ها چیست &mdash; آنچه که پیش از سرآغازها و پس از فرجامها قرار دارد.</p>
</blockquote>
<p style="direction:rtl">  رشد واقعیت مشروط به شرایط اعصار پیاپی جهان است. جهان مرکزی دستخوش هیچ تغییر تکاملی در عصر هاونا نشد، اما در ادوار کنونیِ عصر ابرجهان دارد دستخوش تغییرات مشخص تدریجی می&zwnj;شود که از طریق هماهنگی با ابرجهانهای تکاملی به وجود آمده است. هفت ابرجهان که اکنون در حال تکامل هستند، روزگاری به مرتبت تثبیت شدۀ نور و حیات دست خواهند یافت، و به بیشترین حد رشد برای عصر کنونی جهان خواهند رسید. اما بدون شک، عصر بعد، عصر اولین سطح فضای بیرونی، ابرجهانها را از محدودیتهای فرجام عصر کنونی رها خواهد ساخت. به دنبال تکمیل شدن، آکندگی مداوماً در حال افزوده شدن است.</p>
<p style="direction:rtl">  اینها برخی از محدودیتهایی هستند که ما در تلاش برای ارائۀ یک مفهوم یکپارچۀ رشد کیهانیِ چیزها، معانی، و ارزشها و ترکیبات آنها در سطوح پیوسته در حال فرازِ واقعیت با آنها مواجه می&zwnj;شویم.</p>
<div class="c1">
<h4 style="direction:rtl">1- پیوند اولیۀ کنشمندان متناهی</h4></div>

<p style="direction:rtl">  فازهای آغازین یا روح &ndash; منشأِ واقعیت متناهی در سطوح مخلوق به صورت شخصیتهای کامل و در سطوح جهان به صورت آفرینش کامل هاونا فوراً نمایان می&zwnj;شوند. حتی الوهیت تجربی در شخصِ روحیِ خدای متعال در هاونا بدین گونه نمایان می&zwnj;شود. اما فازهای متناهیِ ثانوی، تکاملی، محدود در زمان و ماده فقط در نتیجۀ رشد و پیشرفت به طور کیهانی یکپارچه می&zwnj;شوند. سرانجام تمامی متناهیهای ثانوی یا در حال کمال به سطحی دست خواهند یافت که با سطح کمال آغازین برابر است، اما این سرنوشت در معرض یک تأخیر زمانی قرار دارد، یک کیفیت اساسیِ ابرجهانی که به طور نهادین در آفرینش مرکزی یافت نمی&zwnj;شود. (ما از وجود متناهیهای سوم آگاهی داریم، اما تکنیک یکپارچه شدن آنها هنوز آشکار نشده است.)</p>
<p style="direction:rtl">  این تأخیر زمانیِ ابرجهان، این مانعِ دستیابی به کمال، برای شرکت مخلوق در رشد تکاملی تدارک می&zwnj;بیند. از این رو برای مخلوق این را ممکن می&zwnj;سازد که در تکامل همان مخلوق به شراکت با آفریننده وارد شود. و در طول این روزگارانِ رشدِ در حال توسعه، از طریق خدمت خدای هفتگانه، ناکامل با کامل همبسته می&zwnj;شود.</p>
<p style="direction:rtl">  خدای هفتگانه نشانگر به رسمیت شناختنِ موانع زمان در جهانهای تکاملی فضا توسط الوهیت بهشت است. صرف نظر از این که منشأ یک شخصیت بقا یابندۀ مادی چقدر از بهشت دور باشد، و چقدر در عمق فضا باشد، خدای هفتگانه در آنجا یافت خواهد شد تا برای چنین مخلوق ناکامل، در حال تقلا، و تکاملی، حاضر و مشغول خدمت مهرآمیز و بخشندۀ حقیقت، زیبایی، و نیکی باشد. خدمت ربانیِ هفتگانه از طریق پسر جاودان به سوی داخل به پدر بهشتی و از طریق قدمای ایامها به سوی بیرون به پدران جهان &mdash; پسران آفریننده &mdash; می&zwnj;رسد.</p>
<p style="direction:rtl">  از آنجا که انسان شخصی و فراز یابنده است، از طریق پیشرفت معنوی، ربانیت شخصی و روحیِ الوهیت هفتگانه را می&zwnj;یابد؛ اما فازهای دیگری از هفتگانه وجود دارند که به پیشرفت شخصیت مربوط نیستند. جنبه&zwnj;های ربانی این گروهبندی الوهیت در حال حاضر در رابطۀ میان هفت روح استاد و عامل مشترک تلفیق شده&zwnj;اند، اما سرنوشت آنها این است که در شخصیتِ در حال پدیداریِ ایزد متعال برای ابد یگانه شوند. فازهای دیگر الوهیت هفتگانه به طرق گوناگون در عصر کنونی جهان یکپارچه شده&zwnj;اند، اما سرنوشت همگی آنها نیز این است که در متعال یگانه شوند. هفتگانه، در تمامی فازها، منبع یگانگی نسبیِ واقعیتِ کنشمندِ جهان بزرگ کنونی می&zwnj;باشد.</p>
<div class="c1">
<h4 style="direction:rtl">2- یکپارچگی ثانویِ عالیِ متناهی</h4></div>

<p style="direction:rtl">  همانطور که خدای هفتگانه تکامل متناهی را به گونه&zwnj;ای کنشمند هماهنگی می&zwnj;کند، ایزد متعال نیز سرانجام نیل به سرنوشت را به وجود می&zwnj;آورد. ایزد متعال اوج ربانیِ تکامل جهان بزرگ است &mdash; تکامل فیزیکی به دور یک هستۀ روحی و استیلای نهاییِ هستۀ روحی بر قلمروهای در حال گردش و چرخشِ تکامل فیزیکی. و تمامی اینها مطابق فرامین شخصیت به وقوع می&zwnj;پیوندد: شخصیت بهشت از بالاترین نظر، شخصیت آفریننده از نظر جهان، شخصیت انسان فانی از نظر بشری، شخصیت متعال از جهت کمال یافتگی یا تجربیِ محض.</p>
<p style="direction:rtl">  مفهوم متعال باید شناخت متفاوتِ شخص روحی، نیروی تکاملی، و ترکیب نیرو &ndash; شخصیت را فراهم سازد &mdash; یگانگیِ نیروی تکاملی با شخصیت روحی و استیلای آن از طریق شخصیت روحی.</p>
<p style="direction:rtl">  در تحلیل نهایی، روح از طریق هاونا از بهشت می&zwnj;آید. انرژی &ndash; ماده ظاهراً در اعماق فضا تکامل می&zwnj;یابد و از طریق فرزندان روح بیکران در ارتباط با پسران آفرینشگر خداوند به صورت نیرو سازمان می&zwnj;یابد. و تمامی این امر تجربی است؛ این یک کارکرد در زمان و فضا است که رشتۀ وسیعی از موجودات زنده از جمله حتی الوهیتهای آفریننده و مخلوقات تکاملی را شامل می&zwnj;شود. چیرگی نیروی الوهیتهای آفریننده در جهان بزرگ به آرامی بسط می&zwnj;یابد تا استقرار تکاملی و تثبیت آفرینشهای زمان - فضا را در بر گیرد، و این شکوفایی نیروی تجربی خدای هفتگانه است. آن تمامی دامنۀ نیل ربانی در زمان و فضا از اعطاهای تنظیم کنندۀ پدر جهانی تا اعطاهای حیاتِ پسران بهشت را در بر می&zwnj;گیرد. این قدرتِ به دست آمده است، نیروی به نمایش در آمده، نیروی تجربی؛ آن در مقایسه با نیروی ابدیت، نیروی غیرقابل تصور، قدرت وجودگرایانۀ الوهیتهای بهشت قرار دارد.</p>
<p style="direction:rtl">  این قدرت تجربی که ناشی از دستاوردهای ربانی خدای هفتگانه است، خود کیفیتهای منسجم ربانیت را از طریق ادغام &mdash; یکپارچه نمودن &mdash; به صورت نیروی عظیمِ خبرگیِ به دست آمدۀ تجربیِ آفرینشهای در حال تکامل جلوه&zwnj;گر می&zwnj;سازد. و این قدرت عظیم به نوبۀ خود انسجام روحی &ndash; شخصیتی را در کرۀ راهبرِ کمربند بیرونیِ کرات هاونا در پیوند با شخصیت روحی حضور خدای متعال در هاونا می&zwnj;یابد. از این رو الوهیت تجربی از طریق اعطای حضور روحی و شخصیت الهی که در آفرینش مرکزی ساکن است به ثمرۀ نیروی زمان و فضا، تقلای طولانی تکاملی را به کمال می&zwnj;رساند.</p>
<p style="direction:rtl">  بدین ترتیب ایزد متعال سرانجام به در بر گرفتنِ تمامیِ هر آنچه که در زمان و فضا تکامل یافته است دست می&zwnj;یابد، ضمن این که به این کیفیتها شخصیت روحی اعطا می&zwnj;کند. از آنجا که مخلوقات، حتی انسانها، شخصیتهای شرکت کننده در این کار شکوهمند هستند، به همین ترتیب قطعاً به ظرفیت شناخت متعال و درک متعال به عنوان فرزندان راستین این الوهیت تکاملی دست می&zwnj;یابند.</p>
<p style="direction:rtl">  میکائیل نبادان همانند پدر بهشتی است، زیرا در کمال بهشتی او سهیم است؛ انسانهای تکاملی نیز روزگاری به خویشاوندی با متعالِ تجربی دست خواهند یافت، زیرا آنها به راستی در کمال تکاملی او سهیم خواهند شد.</p>
<p style="direction:rtl">  خدای متعال تجربی است؛ از این رو کاملاً قابل تجربه کردن است. واقعیات وجودگرایانۀ هفت مطلق توسط تکنیک تجربه قابل درک نیستند؛ فقط <em>واقعیات شخصیتیِ</em> پدر، پسر، و روح می&zwnj;توانند از طریق شخصیتِ مخلوق متناهی در رویکرد دعا &ndash; پرستش درک شوند.</p>
<p style="direction:rtl">  در حیطۀ شکل یابیِ تکمیل شدۀ نیرو &ndash; شخصیتیِ ایزد متعال، تمامی مطلق بودنِ چندین سه&zwnj;گانگی که بتوانند بدین گونه به هم مرتبط شوند، به هم مرتبط خواهند شد، و این شخصیت شکوهمند تکامل توسط تمامی شخصیتهای متناهی به طور تجربی قابل دستیابی و قابل فهم خواهد بود. هنگامی که فرازگرایان به هفتمین مرحلۀ پنداشته شدۀ وجود روحی دست می&zwnj;یابند، در آنجا درک یک معنی &ndash; ارزش نوین از مطلق بودن و بیکرانیِ سه&zwnj;گانگی&zwnj;هایی را تجربه خواهند کرد که در سطوح زیرمطلق در ایزد متعال، که قابل تجربه کردن است، بدین گونه آشکار شده است. اما دستیابی به این مراحل از توسعۀ حداکثر احتمالاً در انتظار استقرار هماهنگ تمامی جهان بزرگ در نور و حیات به سر خواهد برد.</p>
<div class="c1">
<h4 style="direction:rtl">3- سومین پیوند تعالی&zwnj;گرایانۀ واقعیت</h4></div>

<p style="direction:rtl">  آرشیتکتهای ابسونایت طرح را به سرانجام می&zwnj;رسانند؛ آفرینندگان متعال آن را به وجود می&zwnj;آورند؛ ایزد متعال تمامیت آن را بدان گونه که آفرینندگان متعال در زمان آفریدند، و بدان گونه که توسط آرشیتکتهای استاد در فضا مورد پیش&zwnj;بینی واقع شد، به اوج خواهد رساند.</p>
<p style="direction:rtl">  در طول عصر کنونی جهان هماهنگی اداریِ جهان بنیادین کارکرد آرشیتکتهای جهان بنیادین است. اما پدیداریِ قادر متعال در خاتمۀ عصر کنونی جهان نشانگر این خواهد بود که متناهیِ تکاملی به اولین مرحله از سرنوشت تجربی دست یافته است. این رخداد قطعاً به کارکرد تکمیل شدۀ اولین تثلیث تجربی راه خواهد برد &mdash; پیوند آفرینندگان متعال، ایزد متعال، و آرشیتکتهای جهان بنیادین. سرنوشت این تثلیث این است که یکپارچگیِ بیشترِ تکاملی آفرینش بنیادین را به وجود آورد.</p>
<p style="direction:rtl">  تثلیث بهشت به راستی یک تثلیث بیکران است، و هیچ تثلیثی که این تثلیث آغازین را شامل نشود به هیچ وجه نمی&zwnj;تواند بیکران باشد. اما تثلیث آغازین یک پیامد پیوند ویژۀ الوهیتهای مطلق است؛ موجودات زیرمطلق هیچ ربطی به این پیوند آغازین ندارند. تثلیثهایی که متعاقباً پدیدار می&zwnj;شوند و تثلیثهای تجربی مساعدتهای حتی شخصیتهای آفریده شده را شامل می&zwnj;شوند. این قطعاً در رابطه با تثلیث غایی صحت دارد، جایی که خودِ حضور پسران استاد آفریننده در میان اعضای متعال آفرینندۀ آن نشانگر حضور همزمان تجربۀ واقعی و با حسن نیت مخلوق در <em>درون</em> این پیوند تثلیث می&zwnj;باشد.</p>
<p style="direction:rtl">  نخستین تثلیث تجربی، نیل گروهیِ پیامدهای غائی را فراهم می&zwnj;سازد. ارتباطات گروهی قادرند ظرفیتهای فردی را پیش&zwnj;بینی کنند، و حتی از آن فراتر روند؛ و این امر حتی در فراسوی سطح متناهی صحت دارد. در اعصار آینده، بعد از این که هفت ابرجهان در نور و حیات استقرار یافتند، بدون شک سپاه نهایت مقاصد الوهیتهای بهشت را، بدان گونه که توسط غائیِ تثلیث فرمان داده می&zwnj;شوند، و بدان گونه&zwnj; که در ایزد متعال یگانگیِ نیرویی &ndash; شخصیتی می&zwnj;یابند، برملا خواهد کرد.</p>
<p style="direction:rtl">  در سرتاسر تمامی رویدادهای عظیم جهان در ابدیت گذشته و آینده، ما بسط عناصر قابل درک پدر جهانی را کشف می&zwnj;کنیم. ما رخنۀ او را در کل ابدیت به صورت من هستم به لحاظ فلسفی بدیهی می&zwnj;پنداریم، اما هیچ مخلوقی قادر نیست به طور تجربی دارای چنین پنداشتی شود. به تدریج که جهانها بسط می&zwnj;یابند، و به تدریج که جاذبه و عشق به داخل فضای در حال سازمانیابی طی زمان گسترش می&zwnj;یابد، ما قادر می&zwnj;شویم اولین منبع و مرکز را بیشتر و بیشتر بفهمیم. ما عمل جاذبه را که به حضور مطلق کامل در فضا رخنه می&zwnj;کند مشاهده می&zwnj;کنیم، و مخلوقات روحی را که در حیطۀ حضور ربانی مطلق الوهیت تکامل و بسط می&zwnj;یابند کشف می&zwnj;کنیم. در این میان، تکامل کیهانی و روحی هر دو از طریق ذهن و تجربه در سطوح متناهی الوهیت به صورت ایزد متعال یگانه می&zwnj;شوند و در سطوح تعالی&zwnj;گرا به صورت غائیِ تثلیث هماهنگ می&zwnj;شوند.</p>
<div class="c1">
<h4 style="direction:rtl">4- یکپارچگی چهارتایی غائی</h4></div>

<p style="direction:rtl">  تثلیث بهشت از جهت غائی قطعاً هماهنگی می&zwnj;کند، اما از این نظر به صورت یک مطلق خود محدود کننده عمل می&zwnj;کند؛ تثلیث تجربیِ غائی تعالی&zwnj;گرا را به صورت یک تعالی&zwnj;گرا هماهنگ می&zwnj;کند. در آیندۀ جاودان این تثلیث تجربی از طریق یگانگیِ در حال افزایش، حضور در حال رخ دادنِ الوهیت غائی را بیشتر فعال خواهد کرد.</p>
<p style="direction:rtl">  در حالی که سرنوشت غائیِ تثلیث این است که آفرینش بنیادین را هماهنگ کند، خدای غائی نیرو &ndash; شخصیت&zwnj;یابیِ تعالی&zwnj;گرایانۀ جهت&zwnj;یابیِ تمامی جهان بنیادین است. منجر شدنِ کامل شدۀ غائی به معنی تکمیل شدنِ آفرینش بنیادین است و بر پدیداریِ کامل این الوهیت تعالی&zwnj;گرا دلالت دارد.</p>
<p style="direction:rtl">  ما نمی&zwnj;دانیم چه تغییراتی از طریق پدیداری کامل غائی آغاز خواهد شد. اما همانطور که متعال به لحاظ روحی و شخصی اکنون در هاونا حاضر است، غائی نیز در آنجا حضور دارد، اما از نظر ابسونایت و فوق شخصی. و به شما پیرامون وجود قائم مقامان شایستۀ غائی آگاهی داده شده است، گر چه به شما پیرامون مکان یا کارکرد کنونی آنها آگاهی داده نشده است.</p>
<p style="direction:rtl">  اما صرف نظر از پیامدهای اجرایی ملازم با پدیداری الوهیت غائی، ارزشهای شخصی ربانیت تعالی&zwnj;گرایانۀ او توسط کلیۀ شخصیتهایی که در واقعیت یافتن این سطح الوهیت شرکت داشته&zwnj;اند قابل تجربه خواهد بود. فراتر رفتن از متناهی فقط می&zwnj;تواند به دستیابی به غائی راه یابد. خدای غائی در فراتر رفتن از زمان و فضا وجود دارد اما با این حال به رغم ظرفیت ذاتی برای پیوند کنشمندانه با مطلقها زیرمطلق است.</p>
<div class="c1">
<h4 style="direction:rtl">5- پیوند هم&zwnj;مطلق یا فاز پنجم</h4></div>

<p style="direction:rtl">  غائی اوج واقعیت تعالی&zwnj;گرایانه است، حتی بدان گونه که متعال نهایتِ واقعیت تکاملی &ndash; تجربی است. و پدیداریِ واقعیِ این دو الوهیت تجربی دومین تثلیث تجربی را بنا می&zwnj;نهد. این مطلقِ تثلیث است، پیوند خدای متعال، خدای غائی، و به اوج رسانندۀ آشکار ناشدۀ سرنوشت جهان. و این تثلیث برای فعال ساختن مطلقهای بالقوگی &mdash; الوهیت، جهانی، و کامل &mdash; دارای ظرفیت تئوریک می&zwnj;باشد. اما شکل&zwnj;یابیِ تکمیل شدۀ این مطلقِ تثلیث فقط بعد از تکامل تکمیل شدۀ سرتاسر جهان بنیادین، از هاونا تا چهارمین و بیرونی&zwnj;ترین سطح فضا می&zwnj;تواند به وقوع پیوندد.</p>
<p style="direction:rtl">  باید روشن شود که این تثلیثهای تجربی همبسته هستند، نه فقط از کیفیتهای شخصیتیِ ربانیت تجربی، بلکه همچنین از تمامی کیفیتهای غیر از شخصی که یگانگیِ دست یافتۀ الوهیت آنها را تعیین ویژگی می&zwnj;کند. در حالی که این مطلب عمدتاً به فازهای شخصیِ یگانگیِ کیهان می&zwnj;پردازد، با این حال این حقیقت دارد که سرنوشت جنبه&zwnj;های غیرشخصیِ جهان جهانها به همین منوال این است که در معرض یگانگی قرار گیرد، بدان گونه که توسط ترکیب نیرویی &ndash; شخصیتی که اکنون در ارتباط با تکامل ایزد متعال در جریان است نشان داده می&zwnj;شود. کیفیتهای روحی &ndash; شخصیِ متعال از امتیازات نیروییِ قادر متعال جدایی ناپذیر است، و هر دو به وسیلۀ پتانسیل ناشناختۀ ذهن متعال کامل می&zwnj;شوند. خدای غائی نیز نمی&zwnj;تواند به صورت یک شخص از جنبه&zwnj;های غیر از شخصیِ الوهیت غائی جدا تصور شود. و در سطح مطلق، مطلقهای الوهیت و کامل در حضور مطلق جهانی جدایی ناپذیر و تمیز ناپذیر هستند.</p>
<p style="direction:rtl">  تثلیثها به واسطۀ خود شخصی نیستند، اما با شخصیت مغایر نیز نیستند. در عوض، آنها آن را در بر می&zwnj;گیرند و با آن همبسته هستند، از یک نظر جمعی، با کارکردهای غیرشخصی. از این رو تثلیثها همیشه واقعیت <em>الوهیت</em> هستند اما هرگز واقعیت <em>شخصیت</em> نیستند. جنبه&zwnj;های شخصیتیِ یک تثلیث ذاتیِ تک تک اعضای آن هستند، و به عنوان اشخاص جداگانه، آنها آن تثلیث <em>نیستند</em>. آنها فقط به عنوان یک جمعی تثلیث هستند؛ این تثلیث <em>می&zwnj;باشد</em>. اما تثلیث همیشه در بر گیرندۀ تمامی الوهیتِ در بر گرفته شده است؛ تثلیث وحدت الوهیت است.</p>
<p style="direction:rtl">  سه مطلق &mdash; الوهیت، جهانی، و کامل &mdash; تثلیث نیستند، زیرا همگی الوهیت نیستند. فقط الوهیت یافته می&zwnj;تواند تثلیث شود، کلیۀ پیوندهای دیگر وحدتهای سه&zwnj;گانه یا سه&zwnj;گانگی&zwnj;ها هستند.</p>
<div class="c1">
<h4 style="direction:rtl">6- یکپارچگی مطلق یا فاز ششم</h4></div>

<p style="direction:rtl">  پتانسیل کنونی جهان بنیادین به سختی مطلق است، گر چه کاملاً می&zwnj;تواند نزدیک به غائی باشد، و ما این را غیرممکن می&zwnj;پنداریم که در گسترۀ یک کیهان زیرمطلق به آشکارسازی کامل معنی &ndash; ارزشهای مطلق دست یابیم. از این رو ما در تلاش برای پنداشت یک بیان کاملِ امکانات نامحدودِ سه مطلق یا حتی در تلاش برای تجسم شخصیت&zwnj;یابیِ تجربیِ خدای مطلق در سطح اکنون غیرشخصیِ مطلق الوهیت با دشواری فراوان مواجه می&zwnj;شویم.</p>
<p style="direction:rtl">  به نظر می&zwnj;رسد که صحنۀ فضای جهان بنیادین برای واقعیت یافتنِ ایزد متعال، برای شکل&zwnj;یابی و کنش کاملِ غائیِ تثلیث، برای منجر شدنِ خدای غائی، و حتی برای زایش مطلق تثلیث کافی باشد. اما به نظر می&zwnj;رسد که برداشتهای ما در رابطه با کارکرد کامل این دومین تثلیث تجربی به معنی چیزی فراتر از حتی جهان بنیادینِ در حال گسترش باشد.</p>
<p style="direction:rtl">  اگر ما یک جهان بیکران را در نظر بگیریم &mdash; یک کیهان محدود نشدنی در فراسوی جهان بنیادین &mdash; و اگر چنین پنداریم که تکامل نهایی تثلیث مطلق در یک چنین صحنۀ ابرغائیِ عمل به وقوع خواهد پیوست، پس ممکن می&zwnj;شود حدس بزنیم که کارکرد تکمیل شدۀ مطلق تثلیث در آفرینشهای بیکران تجلی نهایی خواهد یافت و واقعیت&zwnj;یابیِ مطلق <em>تمامی</em> پتانسیلها را به اوج خواهد رساند. ادغام و پیوند بخشهای پیوسته در حال گسترش واقعیت، متناسب با شمول تمامی واقعیت در درون بخشهایی که بدین گونه مربوطند به مطلق بودنِ مرتبت نزدیک خواهد شد.</p>
<p style="direction:rtl">  با گویشی دیگر: مطلق تثلیث، همانطور که از نامش بر می&zwnj;آید، در تمامیت کارکردش به راستی مطلق است. ما نمی&zwnj;دانیم که یک کنش مطلق چگونه می&zwnj;تواند بر یک مبنای ناکامل، محدود، یا سوا از آن کنترل شده، به ابراز کامل دست یابد. از این رو ما باید چنین پنداریم که هر چنین کنش کلیتی (به طور بالقوه) نامشروط خواهد بود. همچنین اینطور به نظر می&zwnj;رسد که نامشروط نامحدود نیز می&zwnj;باشد، حداقل از یک نقطه نظر کیفی، گر چه ما در رابطه با روابط کمی آنقدر مطمئن نیستیم.</p>
<p style="direction:rtl">  با این وجود، از این مطمئن هستیم: در حالی که تثلیث وجودگرایانۀ بهشت بیکران است، و در حالی که غائیِ تجربیِ تثلیث زیرمتناهی است، طبقه&zwnj;بندی کردن مطلق تثلیث آنقدر آسان نیست. اگر چه آن در پیدایش و ساختار، تجربی است، قطعاً به مرز مطلقهای تجربیِ بالقوگی می&zwnj;رسد.</p>
<p style="direction:rtl">  در حالی که برای ذهن انسان به سختی سودمند است که در صدد فهم این مفاهیم دور و فوق بشری برآید، ما پیشنهاد می&zwnj;کنیم عمل جاودان مطلق تثلیث به صورت اوج رسیدن در نوعی از تجربه نمودن مطلقهای بالقوگی تصور شود. به نظر می&zwnj;رسد که این یک نتیجۀ منطقی در رابطه با مطلق جهانی، اگر نه مطلق کامل باشد؛ حداقل ما می&zwnj;دانیم که مطلق جهانی نه فقط استاتیک و بالقوه است بلکه همچنین از نظر کلِ الوهیتِ آن لغات مرتبط است. اما در رابطه با ارزشهای قابل مشاهدۀ ربانیت و شخصیت، این رخدادهای حدسی به معنی شخصیت یافتنِ مطلق الوهیت و پدیداریِ آن ارزشهای فوق شخصی و آن معانی ماورای شخصی است که ذاتی تکمیل شخصیتِ خدای مطلق &mdash; سومین و آخرین الوهیت تجربی &mdash; می&zwnj;باشد.</p>
<div class="c1">
<h4 style="direction:rtl">7- نهایت سرنوشت</h4></div>

<p style="direction:rtl">  برخی از دشواریها در شکل دادن مفاهیم یکپارچگیِ واقعیت بیکران در این واقعیت نهفته است که تمامی این ایده&zwnj;ها در بر گیرندۀ نوعی سرانجامِ رخداد جهانی، نوعی تحقق تجربی تمامی آنچه که می&zwnj;توانسته تاکنون باشد است. و این غیرقابل تصور است که بیکرانیِ کمّی پیوسته بتواند به طور کامل در نهایت تحقق یابد. در سه مطلق بالقوه که هیچ کمیت رخداد تجربی هیچگاه نمی&zwnj;تواند به پایان رساند، احتمالات کاوش نشده همیشه باید باقی بماند. خود ابدیت، گر چه مطلق است، بیش از مطلق نیست.</p>
<p style="direction:rtl">  حتی یک مفهوم احتمالیِ یکپارچگیِ نهایی از ثمراتِ ابدیتِ کامل جدایی&zwnj;ناپذیر است، و از این رو در هر زمان قابل تصور آینده عملاً تحقق ناپذیر است.</p>
<p style="direction:rtl">  سرنوشت از طریق کنش ارادی الوهیتها که تثلیث بهشت را تشکیل می&zwnj;دهند بنا نهاده می&zwnj;شود؛ سرنوشت در عظمت سه پتانسیل بزرگ که مطلق بودن آنها احتمالات تمامی رخدادهای آینده را در بر می&zwnj;گیرد پی افکنده می&zwnj;شود؛ سرنوشت احتمالاً از طریق کنش به اوج رسانندۀ سرنوشت جهان به اوج می&zwnj;رسد، و این کنش احتمالاً به متعال و غائی در مطلق تثلیث مربوط است. هر سرنوشت تجربی می&zwnj;تواند توسط مخلوقات در حال کسبِ تجربه حداقل بخشاً فهم شود؛ اما سرنوشتی که به مرز وجودگراییهای بیکران می&zwnj;رسد به سختی قابل درک است. سرنوشت ابدیت یک نیل وجودگرایانه &ndash; تجربی است که به نظر می&zwnj;رسد به مطلق الوهیت مربوط است. اما مطلق الوهیت به واسطۀ مطلق جهانی با مطلق کامل در رابطۀ ابدی قرار دارد. و این سه مطلق، که در امکان تجربی هستند، در واقع وجودگرا و بیشتر هستند. آنها نامحدود، فاقد زمان، فاقد فضا، بی&zwnj;حد و مرز، و بی&zwnj;اندازه &mdash; به راستی بیکران &mdash; می&zwnj;باشند.</p>
<p style="direction:rtl">  با این وجود، غیرمحتمل بودنِ دستیابی به هدف، از تئوری&zwnj;پردازی فلسفی پیرامون چنین سرنوشتهای فرضی پیشگیری نمی&zwnj;کند. درک واقعیت یافتن مطلق الوهیت به عنوان یک خدای مطلقِ قابل دستیابی ممکن است عملاً غیرممکن باشد؛ با این وجود، چنین پیامد نهایی یک امکان تئوریک باقی می&zwnj;ماند. درگیری مطلق کامل در یک کیهان بیکرانِ غیرقابل تصور ممکن است در آیندۀ ابدیت بی&zwnj;پایان بی&zwnj;اندازه دور باشد، اما با این وجود چنین فرضی معتبر است. انسانها، مورانشیاییها، ارواح، پایان دهندگان، تعالی&zwnj;گرایان، و دیگران به همراه خودِ جهانها و کلیۀ فازهای دیگر واقعیت، قطعاً از یک <em>سرنوشت بالقوه نهایی برخوردارند که ارزشش مطلق است</em>؛ اما ما شک داریم که هر موجود یا جهان هیچگاه بتواند به کلیۀ جنبه&zwnj;های چنین سرنوشتی به طور کامل دست یابد.</p>
<p style="direction:rtl">  صرف نظر از این که شما چقدر بتوانید در درک پدر رشد کنید، ذهن شما به واسطۀ بیکرانیِ آشکار نشدۀ من هستمِ پدر همیشه در بهت و حیرت خواهد بود، عظمت کاوش ناشده&zwnj;ای که در سرتاسر ادوار ابدیت همیشه غیرقابل درک و غیرقابل فهم باقی خواهد ماند. صرف نظر از این که شما به چه میزان از خداوند بتوانید دست یابید، همیشه بخش بسیار بیشتری از او باقی خواهد ماند که به وجودش حتی گمان نخواهید برد. و ما باور داریم که در سطوح تعالی&zwnj;گرایانه این درست همانقدر حقیقت دارد، که در قلمروهای وجود متناهی صحت دارد. جستجو برای خداوند بی&zwnj;پایان است!</p>
<p style="direction:rtl">  در یک دیدگاه نهایی، این ناتوانی در دستیابی به خداوند به هیچ وجه نباید مخلوقات جهان را نومید کند؛ در واقع، شما می&zwnj;توانید به سطوح الوهیتِ هفتگانه، متعال، و غائی دست یابید و چنین می&zwnj;کنید. این برای شما به همان معنی است که درک بیکران خدای پدر برای پسر جاودان و برای عامل مشترک در مرتبت مطلق وجود جاودان آنها معنی می&zwnj;دهد. بیکرانی خداوند، به دور از به ستوه آوردن مخلوق، باید این اطمینان عالی باشد که یک شخصیت فرازگرا در سرتاسر تمامی آیندۀ بی&zwnj;پایان امکانات رشد شخصیت و ارتباط با الوهیت را در برابر خود خواهد داشت، که حتی ابدیت نیز نه به اتمام خواهد رساند و نه پایان خواهد داد.</p>
<p style="direction:rtl">  برای مخلوقات متناهی جهان بزرگ، مفهوم جهان بنیادین به نظر می&zwnj;رسد تقریباً نامتناهی باشد، اما بی&zwnj;شک آرشیتکتهای ابسونایتِ آن ارتباط آن را با آینده و رویدادهای غیرقابل تصور در حیطۀ من هستمِ بی&zwnj;پایان مشاهده می&zwnj;کنند. حتی خود فضا چیزی جز یک وضعیت غائی نیست، یک وضعیت ویژه <em>در حیطۀ</em> مطلق بودن نسبیِ ناحیه&zwnj;های آرام فضای میانی.</p>
<p style="direction:rtl">  در لحظۀ غیرقابل تصور آیندۀ دور ابدیِ تکمیل نهاییِ سرتاسر جهان بنیادین، بی&zwnj;شک ما همگی به سرتاسر تاریخ آن فقط به عنوان سرآغاز خواهیم نگریست، صرفاً آفرینش بنیادهای مشخص متناهی و تعالی&zwnj;گرا برای حتی دگرگونیهای بزرگتر و مسحور کننده&zwnj;تر در بیکرانیِ ناشناخته. در چنین لحظۀ ابدیت آینده، جهان بنیادین هنوز جوان به نظر خواهد رسید؛ به راستی، در شرایط امکانات نامحدودِ ابدیت پایان ناپذیر، آن همیشه جوان خواهد بود.</p>
<p style="direction:rtl">  غیرمتحمل بودن نیل به سرنوشت بیکران، حتی در کمترین حد آن مانعِ در سر پروراندنِ ایده&zwnj;هایی پیرامون چنین سرنوشتی نمی&zwnj;شود، و ما درنگ نمی&zwnj;کنیم که بگوییم اگر سه پتانسیل مطلق همواره بتوانند به طور کامل تحقق یابند، ممکن خواهد بود که یکپارچگی نهاییِ تمامیت واقعیت درک شود. تحقق این رخداد مبتنی بر واقعیت یافتن تکمیل شدۀ مطلقهای کامل، جهانی، و الوهیت می&zwnj;باشد، سه بالقوگیهایی که پیوند آنها در بر گیرندۀ نهان بودن من هستم، واقعیات به تعویق افتادۀ ابدیت، امکانات تعلیق یافتۀ تمام آینده، و بیشتر می&zwnj;باشد.</p>
<p style="direction:rtl">  همین قدر بگوییم که چنین پیامدهایی بسیار دور هستند؛ با این حال، در مکانیسمها، شخصیتها، و پیوندهای سه تثلیث، ما باور داریم که امکان تئوریک پیوند مجدد هفت فاز مطلق من هستمِ پدر را شناسایی می&zwnj;کنیم. و این ما را با مفهوم تثلیث سه&zwnj;گانه رو به رو می&zwnj;سازد که در بر گیرندۀ تثلیث بهشت است که مرتبت وجودگرا دارد و دو تثلیث دیگر که سرشت و منشأ تجربی دارند و متعاقباً پدیدار خواهند شد.</p>
<div class="c1">
<h4 style="direction:rtl">8- تثلیث تثلیثها</h4></div>

<p style="direction:rtl">  توصیف سرشت تثلیث تثلیثها برای ذهن انسان دشوار است؛ این حاصل جمع واقعیِ تمامیت بیکرانیِ تجربی، بدان گونه که آن در یک بیکرانیِ تئوریکِ تحققِ ابدیت تجلی یافته است می&zwnj;باشد. در تثلیث تثلیثها بیکرانِ تجربی با بیکرانِ وجودگرا به هویت دست می&zwnj;یابد، و هر دو در من هستمِ پیش تجربی و پیش وجودگرا همچون یکی هستند. تثلیث تثلیثها ابراز نهایی تمامی چیزهایی است که در پانزده وحدت سه&zwnj;گانه و سه&zwnj;گانگی&zwnj;های مربوطه معنی یافته است. برای موجودات نسبی درک نهایت&zwnj;ها دشوار است، چه آنها وجودگرا باشند یا تجربی؛ از این رو آنها همیشه باید به صورت نسبیتها ارائه شوند.</p>
<p style="direction:rtl">  تثلیث تثلیثها در چندین فاز وجود دارد. آن شامل امکانات، احتمالات، و اجتناب ناپذیریهایی است که تخیلات موجودات را به مراتب فراتر از سطح بشری تحت تأثیر قرار می&zwnj;دهد. آن پیامدهایی دارد که احتمالاً توسط فیلسوفان آسمانی مورد گمان واقع نشده&zwnj;اند، زیرا پیامدهای آن در وحدتهای سه&zwnj;گانه هستند، و در تحلیل نهایی، وحدتهای سه&zwnj;گانه غیرقابل فهم هستند.</p>
<p style="direction:rtl">  راههای متعددی وجود دارند که تثلیث تثلیثها می&zwnj;توانند توسط آنها توصیف شوند. ما برگزیده&zwnj;ایم که مفهوم سه سطح را که به صورت زیرین است ارائه دهیم:</p>
<blockquote>
<p style="direction:rtl">  1- سطح سه تثلیث.</p>
<p style="direction:rtl">  2- سطح الوهیت تجربی.</p>
<p style="direction:rtl">  3- سطح من هستم.</p>
</blockquote>
<p style="direction:rtl">  اینها سطوح یگانگی فزاینده هستند. در واقع تثلیث تثلیثها سطح اول است، در حالی که سطح دوم و سوم یگانگی - فرآمده&zwnj;های اولی هستند.</p>
<p style="direction:rtl">  سطح اول: در این سطح آغازینِ پیوند، باور بر این است که سه تثلیث به طور کاملاً هماهنگ، گر چه بارز از گروهبندیهای شخصیتهای الوهیت عمل می&zwnj;کنند.</p>
<blockquote>
<p style="direction:rtl">  1- <em>تثلیث بهشت</em>، پیوند سه الوهیت بهشت &mdash; پدر، پسر، و روح. باید به خاطر سپرد که تثلیث بهشت به معنی یک کارکرد سه&zwnj;گانه &mdash; یک کارکرد مطلق، یک کارکرد تعالی&zwnj;گرا (تثلیث غائیت)، و یک کارکرد متناهی (تثلیث تعالیت) می&zwnj;باشد. تثلیث بهشت هر یک و تمامی اینها در هر لحظه و تمامی لحظات است.</p>
<p style="direction:rtl">  2- <em>تثلیث غائی. </em>این پیوند الوهیت آفرینندگان متعال، خدای متعال، و آرشیتکتهای جهان بنیادین می&zwnj;باشد. در حالی که این یک ارائۀ کافی از جنبه&zwnj;های ربانیت این تثلیث است، باید ثبت شود که فازهای دیگری از این تثلیث وجود دارند، که با این وجود به نظر می&zwnj;رسد به طور کامل با جنبه&zwnj;های ربانیت در حال هماهنگی هستند.</p>
<p style="direction:rtl">  3- <em>تثلیث مطلق</em>. این گروهبندی خدای متعال، خدای غائی، و به اوج رسانندۀ سرنوشت جهان در رابطه با تمامی ارزشهای ربانیت است. برخی از فازهای دیگر این گروهبندی سه&zwnj;گانه به ارزشهای غیر از ربانیت در کیهان در حال گسترش مربوط هستند. اما درست همانطور که نیرو و جنبه&zwnj;های شخصیتیِ الوهیتهای تجربی اکنون در حال ترکیب تجربی می&zwnj;باشند، اینها با فازهای ربانیت در حال یگانگی هستند.</p>
</blockquote>
<p style="direction:rtl">  پیوند این سه تثلیث در تثلیث تثلیثها یکپارچگی ممکنِ نامحدودِ واقعیت را فراهم می&zwnj;سازد. این گروهبندی شامل علتها، میانه&zwnj;ها، و نهایتها می&zwnj;باشد؛ آغاز کنندگان، تحقق یابندگان، و به اوج رسانندگان؛ سرآغازها، وجودها، و سرنوشتها. شراکت پدر &ndash; پسر، به شراکت پسر &ndash; روح و سپس روح &ndash; متعال تبدیل شده است، و تا متعال &ndash; غائی و غائی &ndash; مطلق، حتی تا مطلق و پدر &ndash; بیکران ادامه یافته است &mdash; تکمیل چرخۀ واقعیت. به همین ترتیب، در فازهای دیگر که چنان فوراً به ربانیت و شخصیت مربوط نیستند، اولین منبع و مرکز بزرگ، نامحدود بودن واقعیت پیرامون دایرۀ ابدیت را از مطلق بودنِ وجودِ خود، از طریق بی&zwnj;پایانیِ خود آشکارسازی، تا نهایت درک خود به واسطۀ خود درک می&zwnj;کند &mdash; از مطلق وجودها تا نهایت تجربی&zwnj;ها.</p>
<p style="direction:rtl">  سطح دوم: هماهنگی سه تثلیث به گونه&zwnj;ای اجتناب ناپذیر شامل پیوند همخوان&zwnj;گرای الوهیتهای تجربی است، که به گونه&zwnj;ای نهادین با این تثلیثها مربوط هستند. طبیعت این سطح دوم گاهی اوقات به صورت زیرین ارائه شده است:</p>
<blockquote>
<p style="direction:rtl">  1- <em>متعال</em>. این پیامد ربانیِ وحدت تثلیث بهشت در رابطۀ تجربی با فرزندان آفریننده &ndash; آفرینشگر الوهیتهای بهشت می&zwnj;باشد. متعال مظهر ربانیِ تکمیل اولین مرحلۀ تکامل متناهی می&zwnj;باشد.</p>
<p style="direction:rtl">  2- <em>غائی</em>. این پیامد ربانی وحدت منجر شدۀ دومین تثلیث، تجلی تعالی&zwnj;گرا و ابسونایتِ ربانیت است. غائی در بر گیرندۀ یک وحدت متغیر مهم است که از کیفیتهای بسیار برخوردار است، و سزاوار است که پنداشت بشری دربارۀ آن حداقل آن فازهای غائی را شامل شوند که رهنمون کنندۀ کنترل، شخصاً قابل تجربه، و از نظر تنشی یگانه&zwnj;ساز می&zwnj;باشند، اما بسیاری جنبه&zwnj;های آشکار نشدۀ دیگر از الوهیت منجر شده وجود دارند. در حالی که غائی و متعال قابل مقایسه هستند، آنها یکسان نیستند، و غائی نیز صرفاً یک بسط متعال نیست.</p>
<p style="direction:rtl">  3- <em>مطلق</em>. تئوریهای بسیاری در رابطه با سرشت سومین عضو سطح دوم تثلیث تثلیثها وجود دارد. بدون شک خدای مطلق به عنوان پیامد شخصیتیِ کارکرد نهاییِ مطلق تثلیث در این پیوند درگیر است، با این وجود مطلق الوهیت یک واقعیت وجودگرا و حاوی مرتبت ابدی است.</p>
<p style="direction:rtl">  دشواریِ برداشت در رابطه با این عضو سوم، ذاتی این واقعیت است که پیش فرض چنین عضویتی به راستی به معنی فقط یک مطلق است. از نظر تئوریک، اگر چنین رخدادی بتواند به وقوع پیوندد، ما باید نظاره&zwnj;گر یگانگیِ <em>تجربیِ</em> سه مطلق به صورت یکی باشیم. و به ما آموزش داده شده که در بیکرانی و <em>به طور وجود گرایانه</em> یک مطلق وجود دارد. در حالی که در کمترین حد روشن است که این عضو سوم چه کسی می&zwnj;تواند باشد، اغلب چنین پنداشته شده است که این ممکن است به شکلی از ارتباط غیرقابل تصور و تجلی کیهانی شامل مطلقهای الوهیت، جهانی، و کامل باشد. قطعاً، تثلیث تثلیثها به سختی می&zwnj;توانند به کارکرد کاملی کمتر از یگانگی کامل سه مطلق دست یابند، و سه مطلق به سختی می&zwnj;توانند کمتر از تحقق کامل تمامی پتانسیلهای بیکران یگانه باشند.</p>
<p style="direction:rtl">  احتمالاً این نشانگر حداقل تحریف حقیقت خواهد بود اگر سومین عضو تثلیث تثلیثها به صورت مطلق جهانی تصور شود، به این شرط که این پنداشت، جهانی را نه تنها به صورت استاتیک و بالقوه بلکه همچنین به صورت همیارانه در نظر بگیرد. اما ما هنوز رابطه با جنبه&zwnj;های آفرینشگرانه و تکاملی کارکرد جمع الوهیت را درک نمی&zwnj;کنیم.</p>
</blockquote>
<p style="direction:rtl">  اگر چه شکل دادن به یک برداشت کامل تثلیث تثلیثها دشوار است، یک برداشت محدود آنقدر دشوار نیست. اگر دومین سطح تثلیث تثلیثها به صورت اساساً شخصی تصور شود، کاملاً ممکن می&zwnj;شود که پیوند خدای متعال، خدای غائی، و خدای مطلق به صورت پیامد شخصیِ پیوند تثلیثهایی شخصی که نیای این الوهیتهای تجربی هستند پنداشته شود. ما بر این عقیده هستیم که این سه الوهیت تجربی به عنوان پیامد مستقیم یگانگیِ در حال رشدِ تثلیثهای نیایی و سببی آنها که اولین سطح را شکل می&zwnj;دهند قطعاً در دومین سطح یگانه خواهند شد.</p>
<p style="direction:rtl">  اولین سطح شامل سه تثلیث است؛ دومین سطح به صورت پیوند شخصیتیِ شخصیتهایِ ربانیِ تجربی &ndash; تکامل یافته، تجربی &ndash; منجر شده، و تجربی &ndash; وجودگرایانه وجود دارد. و صرف نظر از هر دشواریِ ذهنی در فهم تثلیث کاملِ تثلیثها، پیوند شخصیِ این سه الوهیت در دومین سطح در پدیدۀ الوهیت یافتنِ مجستان به عصر جهان خودمان جلوه&zwnj;گر شده است. مجستان توسط مطلق الوهیت که از طریق غائی و در پاسخ به فرمان آغازین آفرینشگرانۀ ایزد متعال عمل می&zwnj;کرد در این سطح دوم واقعیت یافت.</p>
<p style="direction:rtl">  سطح سوم: در یک فرضیۀ کامل پیرامون دومین سطح تثلیث تثلیثها، ارتباط هر فاز از هر نوع از واقعیت که در تمامیت ابدیت هست، یا بود، یا می&zwnj;تواند وجود داشته باشد، در بر گرفته شده است. ایزد متعال نه تنها روح است بلکه همچنین ذهن و نیرو و تجربه است. غائی تمامی اینها و بسیار بیشتر است، در حالی که در برداشت توام از یگانگیِ مطلقهای الوهیت، جهانی، و کامل، نهایت مطلقِ تمامی تحقق واقعیت در بر گرفته شده است.</p>
<p style="direction:rtl">  در پیوند متعال، غائی، و تمامیت مطلق، تجدید مونتاژ کنشمندانۀ آن جنبه&zwnj;های بیکرانی می&zwnj;تواند رخ دهد که بدواً توسط من هستم به قطعات تقسیم شده بود، و به پدیداریِ هفت مطلق بیکرانی انجامید. اگر چه فیلسوفان جهان این را یک احتمال بسیار دور می&zwnj;پندارند، باز ما اغلب این پرسش را می&zwnj;پرسیم: اگر دومین سطح تثلیث تثلیثها همواره بتواند به وحدت تثلیث دست یابد، آنگاه در نتیجۀ این وحدت الوهیت چه رخ خواهد داد؟ ما نمی&zwnj;دانیم، اما ما اطمینان داریم که این مستقیماً به تحقق من هستم به عنوان یک دستیابیِ قابل تجربه راه خواهد برد. از نقطه نظر موجودات شخصی، این می&zwnj;تواند به این معنی باشد که من هستمِ غیرقابل شناخت به صورت پدر &ndash; بیکران قابل تجربه شدن گردیده است. آنچه که این فرجامهای مطلق از یک دیدگاه غیرشخصی ممکن است معنی دهند یک موضوع دیگر است و چیزی است که احتمالاً فقط ابدیت می&zwnj;تواند روشن سازد. اما به تدریج که ما این سرانجامهای دور را به صورت مخلوقات شخصی نظاره می&zwnj;کنیم، چنین استنتاج می&zwnj;کنیم که سرنوشت نهایی تمامی شخصیتها شناخت نهایی پدر جهانیِ همین شخصیتها است.</p>
<p style="direction:rtl">  همینطور که ما من هستم را در ابدیت گذشته به گونه&zwnj;ای فلسفی تصور می&zwnj;کنیم، او تنها است، هیچکس غیر از او وجود ندارد. با نگرش به سوی ابدیت آینده، ما نمی&zwnj;بینیم که من هستم به هر طریق ممکن بتواند به صورت یک وجودگرا تغییر یابد، اما ما به این تمایل داریم که یک تفاوت عظیم تجربی را پیش&zwnj;بینی کنیم. چنین مفهومی از من هستم به معنی ادراک کامل خود است &mdash; این شامل آن کهکشان نامحدود شخصیتهایی است که شرکت کنندگان ارادی در خود &ndash; آشکارسازیِ من هستم شده&zwnj;اند، و به صورت اجزای مطلق ارادیِ کلیتِ بیکرانی، آخرین فرزندان پدر مطلق، برای ابد باقی خواهند ماند.</p>
<div class="c1">
<h4 style="direction:rtl">9- یگانگی وجودگرایانۀ بیکران</h4></div>

<p style="direction:rtl">  در مفهوم تثلیث تثلیثها، ما یگانگیِ ممکنِ تجربیِ واقعیتِ بیکران را بدیهی می&zwnj;پنداریم، و گاهی چنین تئوری پردازی می&zwnj;کنیم که ممکن است تمامی این امر در دوریِ محضِ ابدیت بسیار دور دست رخ دهد. اما با این وجود یک یگانگیِ واقعی و حاضر از بیکرانی در همین عصر همچون کلیۀ اعصار گذشته و آیندۀ جهان وجود دارد؛ این یگانگی در تثلیث بهشت وجود دارد. یگانگیِ بیکرانی به عنوان یک واقعیت تجربی به گونه&zwnj;ای غیرقابل تصور دور است، اما اکنون یک یگانگیِ کاملِ بیکرانی بر لحظۀ کنونیِ وجود جهان حاکم است و دوگانگی&zwnj;های تمامی واقعیت را با یک شکوه موجود که <em>مطلق</em> است متحد می&zwnj;سازد.</p>
<p style="direction:rtl">  هنگامی که مخلوقات متناهی تلاش می&zwnj;کنند یگانگیِ بیکران را در سطوح نهایتِ ابدیتِ کامل بفهمند، با محدودیتهای عقلانی که ذاتی وجود متناهی آنها است رو به رو می&zwnj;شوند. زمان، فضا، و تجربه در بر گیرندۀ موانعی برای برداشت مخلوق است؛ و با این وجود، بدون زمان، جدا از فضا، و به جز از طریق تجربه، هیچ مخلوقی نمی&zwnj;تواند به حتی یک درک محدود از واقعیت جهان دست یابد. بدون حساسیت زمانی، ممکن نیست هیچ مخلوق تکاملی بتواند روابط زنجیره&zwnj;ای را درک کند. بدون فهم فضا، هیچ مخلوقی نمی&zwnj;تواند روابط همزمان را درک کند. بدون تجربه، هیچ مخلوق تکاملی حتی نمی&zwnj;تواند وجود داشته باشد؛ فقط هفت مطلق بیکرانی به راستی از تجربه فراتر می&zwnj;روند، و حتی ممکن است اینها در برخی فازها تجربی باشند.</p>
<p style="direction:rtl">  زمان، فضا، و تجربه بزرگترین مددکاران انسان برای درک نسبی واقعیت و با این وجود سخت&zwnj;ترین موانع او برای درک کامل واقعیت هستند. انسانها و بسیاری از مخلوقات دیگر جهان این را ضروری می&zwnj;یابند که پتانسیلها را به صورت واقعیت یافته در فضا، و در حال ثمر یافتن در زمان پندارند، اما تمامی این روند یک پدیدۀ زمان &ndash; فضا است که در واقع در بهشت و در ابدیت رخ نمی&zwnj;دهد. در سطح مطلق نه زمان وجود دارد و نه فضا؛ در آنجا تمامی پتانسیلها را می&zwnj;توان به صورت واقعیتها پنداشت.</p>
<p style="direction:rtl">  مفهوم یگانگی تمامی واقعیت، چه در این عصر جهان باشد یا در هر عصر دیگر، اساساً دوگانه است: وجودگرا و تجربی. چنین وحدتی در تثلیث تثلیثها در حال تحقق تجربی است، اما درجۀ واقعیت&zwnj;یابیِ ظاهری این تثلیث سه&zwnj;گانه با ناپدید شدن محدودیتها و نواقص واقعیت در کیهان به طور مستقیم متناسب است. اما جمع یکپارچگی واقعیت به گونه&zwnj;ای کامل و ابدی و وجودگرایانه در تثلیث بهشت وجود دارد که در درونش، در همین لحظۀ جهان، واقعیتِ بیکران مطلقاً یگانه است.</p>
<p style="direction:rtl">  پارادوکسی که توسط دیدگاههای تجربی و وجودگرا آفریده شده است اجتناب ناپذیر است و بخشاً مبتنی بر این واقعیت است که تثلیث بهشت و تثلیث تثلیثها هر کدام یک رابطۀ ابدی هستند که انسانها فقط می&zwnj;توانند به صورت یک نسبیت زمان &ndash; فضا درک کنند. برداشت انسان پیرامون تحقق تدریجیِ تجربیِ تثلیث تثلیثها &mdash; دیدگاه زمان &mdash; باید از طریق این فرضِ اضافه که این از پیش یک تحقق&zwnj;یابی <em>می&zwnj;باشد</em> &mdash; دیدگاه ابدیت &mdash; کامل گردد. اما این دو دیدگاه چگونه می&zwnj;توانند به سازش دست یابند؟ ما پذیرش این حقیقت را که تثلیث بهشت، یگانگیِ وجودگرایانۀ بیکرانی است برای انسانهای متناهی پیشنهاد می&zwnj;کنیم، و این که ناتوانی در یافتن حضور واقعی و تجلی تکمیل شدۀ تثلیث تجربیِ تثلیثها بخشاً به سبب تحریف متقابل و به دلایل زیر است:</p>
<blockquote>
<p style="direction:rtl">  1- دیدگاه محدود بشری، ناتوانی در فهم مفهوم ابدیت کامل.</p>
<p style="direction:rtl">  2- وضعیت ناکامل بشری، دوری از سطح مطلق تجربیها.</p>
<p style="direction:rtl">  3- منظور از وجود بشری، این واقعیت که نوع بشر طوری طراحی شده که از طریق تکنیک تجربه تکامل یابد، و از این رو باید به گونه&zwnj;ای ذاتی و ساختاری به تجربه متکی باشد. فقط یک مطلق می&zwnj;تواند هم وجودگرا و هم تجربی باشد.</p>
</blockquote>
<p style="direction:rtl">  پدر جهانی در تثلیث بهشت، من هستمِ تثلیث تثلیثها است، و ناتوانی در تجربه نمودن پدر به عنوان بیکران به سبب محدودیتهای متناهی است. مفهومِ من هستمِ<em> وجودگرا</em>، تنها، پیش &ndash; تثلیثِ غیرقابل دستیابی و اصل من هستمِ پس &ndash; تثلیثِ تثلیثهای <em>تجربی</em> و قابل دستیابی یکی و همان فرضیه هستند؛ هیچ تغییر واقعی در بیکران رخ نداده است؛ تمامی رخدادهای ظاهری به سبب ظرفیتهای افزایش یافته برای درک واقعیت و شناخت کیهانی هستند.</p>
<p style="direction:rtl">  در تحلیل نهایی، من هستم، باید <em>پیش از</em> تمامی وجودگرایان و <em>بعد از</em> تمامی تجربیها وجود داشته باشد. در حالی که ممکن است این ایده&zwnj;ها پارادوکسهای ابدیت و بیکرانی را در ذهن بشر روشن نسازند، باید حداقل این خردهای متناهی را برانگیزانند که با این مشکلات پایان ناپذیر به طریقی نوین مقابله کنند، مشکلاتی که در سلوینگتون و بعدها به عنوان پایان دهندگان و به دنبال آن در سرتاسر آیندۀ پایان ناپذیر دوران زندگانی جاودان شما در جهانهای در حال گسترش به مبهوت ساختن شما ادامه خواهند داد.</p>
<p style="direction:rtl">  دیر یا زود تمامی شخصیتهای جهان شروع به درک این امر می&zwnj;کنند که جستجوی نهاییِ ابدیت، پژوهش بی&zwnj;پایان بیکرانی، سفر پایان ناپذیر اکتشافی، به مطلق بودنِ اولین منبع و مرکز است. دیر یا زود ما همگی آگاه می&zwnj;شویم که تمامی رشد مخلوق متناسب با تعیین هویت با پدر است. ما به این درک می&zwnj;رسیم که زندگی کردن مطابق خواست خداوند، گذرنامۀ جاودان برای امکانِ پایان ناپذیرِ خودِ بیکرانی است. روزی انسانها درک خواهند کرد که موفقیت در جستجو برای بیکران با دستیابی به پدر گونه شدن مستقیماً متناسب است، و این که در این عصر جهان واقعیات پدر در حیطۀ کیفیتهای ربانیت آشکار می&zwnj;شوند. و این کیفیتهای ربانیت، در تجربۀ الهی زندگی کردن، توسط مخلوقات جهان شخصاً به دست می&zwnj;آیند، و الهی زندگی کردن در واقع به معنی زندگی کردن مطابق خواست خداوند است.</p>
<p style="direction:rtl">  برای مخلوقات مادی، تکاملی، و متناهی، حیاتی که مبتنی بر زندگی کردن مطابق خواست پدر باشد مستقیماً به نیل به تعالیت روحی در عرصۀ شخصیت راه خواهد برد، و این مخلوقات را به درک پدر - بیکران یک گام نزدیکتر می&zwnj;کند. این زندگی پدر گونه مبتنی بر حقیقت است، نسبت به زیبایی حساس است، و تحت سلطۀ نیکی قرار دارد. چنین شخص خداشناس از درون با پرستش روشنایی یافته است و از برون وقف خدمت با جان و دل به برادری جهانیِ تمامی شخصیتها شده است، یک کار خدماتی که با بخشش پر شده است و با مهرورزی انگیزه یافته است، در حالی که تمامی این کیفیتهای زندگی در سطوح پیوسته در حال فراز خرد کیهانی، خود شکوفایی، یافتن خداوند، و پرستش پدر، در شخصیت در حال تکامل یگانه شده&zwnj;اند.</p>
<p style="direction:rtl">  ]عرضه شده توسط یک ملک صادق نبادان.[</p>
</body>
</html>
