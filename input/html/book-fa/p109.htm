<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 109 - رابطۀ تنظیم کنندگان با مخلوقات جهان</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 109</h1>
</div>
<div class="c1">
<h4 style="direction:rtl">رابطۀ تنظیم کنندگان با مخلوقات جهان</h4>
</div>

<p style="direction:rtl">  تنظیم کنندگان فکر فرزندان دوران زندگانی جهان هستند، و به راستی ضمن این که مخلوقات انسانی رشد و تکامل می&zwnj;یابند، تنظیم کنندگان باکره باید تجربه کسب کنند. همانطور که شخصیت کودک بشری برای تقلاهای وجود تکاملی توسعه می&zwnj;یابد، تنظیم کننده نیز در تمرینات مرحلۀ بعدی حیات فرازگرایانه ارتقا می&zwnj;یابد. همانطور که کودک از طریق حیات اجتماعی و تفریحی دوران اولیۀ کودکی برای فعالیتهای بزرگسالی خود به مهارت انطباق پذیر چند جانبه دست می&zwnj;یابد، تنظیم کنندۀ ساکن در فرد نیز برای مرحلۀ بعدی حیات کیهانی از طریق برنامه&zwnj;ریزی مقدماتی انسانی و تمرین آن فعالیتهایی که به دوران زندگانی مورانشیا مربوط هستند مهارت کسب می&zwnj;کند. وجود بشری در بر گیرندۀ دوره&zwnj;ای از تمرین است که توسط تنظیم کننده در آمادگی برای مسئولیتهای افزایش یافته و موقعیتهای بزرگتر یک زندگی آینده به طور مؤثر مورد استفاده قرار می&zwnj;گیرد. اما تلاشهای تنظیم کننده، ضمن این که در درون شما زندگی می&zwnj;کند، زیاد درگیر امور زندگی گذرا و وجود سیاره&zwnj;ای نیست. امروز تنظیم کنندگان فکر واقعیتهای دوران زندگانی جهان را، آنطور که هستند، در اذهان در حال تکامل موجودات بشری تمرین می&zwnj;کنند.</p>
<div class="c1">
<h4 style="direction:rtl">1- رشد و نمو تنظیم کنندگان</h4></div>

<p style="direction:rtl">  برای آموزش و رشد و نمو تنظیم کنندگان باکره، پیش از اعزام آنها از دیوینینگتون، باید طرحی جامع و مبسوط وجود داشته باشد، اما در واقع ما چیز زیادی دربارۀ آن نمی&zwnj;دانیم. همچنین برای آموزش مجدد تنظیم کنندگان حاوی تجربۀ اقامت در فرد، پیش از آن که به مأموریتهای جدید معاشرت انسانی مبادرت کنند، بدون شک باید سیستم گسترده&zwnj;ای وجود داشته باشد، ولی در واقع باز ما نمی&zwnj;دانیم.</p>
<p style="direction:rtl">  تنظیم کنندگان شخصیت یافته به من گفته&zwnj;اند که هر بار یک انسان با ناصح مورد سکنی واقع شده در بقا شکست می&zwnj;خورد، هنگامی که تنظیم کننده به دیوینینگتون باز می&zwnj;گردد، در معرض درس آموزشی گسترده&zwnj;ای قرار می&zwnj;گیرد. این آموزش اضافه از طریق تجربۀ اقامت در یک موجود بشری میسر می&zwnj;شود، و این همیشه پیش از بازگشت تنظیم کننده به کرات تکاملی زمان صورت می&zwnj;گیرد.</p>
<p style="direction:rtl">  تجربۀ واقعی زندگی هیچ جانشین کیهانی ندارد. کمال ربانیت یک تنظیم کنندۀ فکریِ به تازگی شکل یافته به هیچ ترتیب به این ناصح اسرارآمیز توان تجربی خدماتی عطا نمی&zwnj;کند. تجربه از یک وجود زنده جدایی ناپذیر است؛ آن تنها چیزی است که هیچ مقدار از عطیۀ الهی نمی&zwnj;تواند شما را از ضرورت کسب آن از طریق <em>زندگانی واقعی </em>آزاد سازد. از این رو تنظیم کنندگان فکر در اشتراک با کلیۀ موجوداتی که در گسترۀ کنونیِ متعال زندگی و عمل می&zwnj;کنند، باید تجربه کسب کنند؛ آنان باید از گروههای پایین&zwnj;تر و بی&zwnj;تجربه به گروههای بالاتر و باتجربه&zwnj;تر تکامل یابند.</p>
<p style="direction:rtl">  تنظیم کنندگان یک دوران قطعی رشد و نمو در ذهن انسانی را طی می&zwnj;کنند؛ آنها به یک مهارت واقعی دست می&zwnj;یابندکه برای ابد متعلق به آنان است. آنها صرف نظر از بقا یا عدم بقای افراد مشخص انسانی تابع خود در نتیجۀ هر تماس با نژادهای مادی به طور تدریجی از مهارت و توانمندیِ تنظیم کننده برخوردار می&zwnj;شوند. آنها همچنین شرکای برابرِ ذهن بشری در شکوفاییِ تکامل روان فناناپذیر هستند که از ظرفیت بقا برخوردار است.</p>
<p style="direction:rtl">  اولین مرحلۀ تکامل تنظیم کننده در یگانگی با روان بقا یابندۀ یک موجود انسانی به دست می&zwnj;آید. از این رو، در حالی که شما طبیعتاً به سوی درون و به سمت بالا از انسان به خدا تکامل می&zwnj;یابید، تنظیم کنندگان طبیعتاً به سوی بیرون و به سمت پایین از خدا به انسان تکامل می&zwnj;یابند؛ و بدین ترتیب محصول نهایی این یگانگی ربانیت و بشریت برای ابد فرزند انسان و فرزند خداوند خواهد بود.</p>
<div class="c1">
<h4 style="direction:rtl">2- تنظیم کنندگان خودکار</h4></div>

<p style="direction:rtl">  شما پیرامون طبقه&zwnj;بندی تنظیم کنندگان در رابطه با تجربه اطلاع یافته&zwnj;اید: باکره، پیشرفته، و متعالی. شما همچنین باید یک طبقه&zwnj;بندی مشخص کارکردی &mdash; تنظیم کنندگان خودکار &mdash; را بشناسید. یک تنظیم کنندۀ خودکار کسی است که:</p>
<blockquote>
<p style="direction:rtl">  1- تجربۀ مشخص لازم در حیات در حال تکامل یک مخلوق دارای اراده را به عنوان یک ساکن موقت در یک نوع کره&zwnj;ای که تنظیم کنندگان به افراد انسانی فقط قرض داده شده&zwnj;اند، یا در یک سیارۀ واقعیِ یگانگی که انسان در بقا شکست خورده است، دارا می&zwnj;باشد. چنین ناصحی یک تنظیم کنندۀ پیشرفته و یا متعالی است.</p>
<p style="direction:rtl">  2- در انسانی که به سومین دایرۀ روانی رسیده و یک فرشتۀ محافظ شخصی سراف به او تخصیص یافته، در توانمندی معنوی به توازن دست یافته است.</p>
<p style="direction:rtl">  3- انسانِ تابعی دارد که تصمیم عالی را گرفته است، و به نامزدی صمیمانه و صادقانه با تنظیم کننده وارد شده است. تنظیم کننده از پیش به زمان یگانگی واقعی می&zwnj;نگرد و یگانگی را به صورت یک رخداد واقعی محسوب می&zwnj;دارد.</p>
<p style="direction:rtl">  4- انسانِ تابعی دارد که به یکی از سپاههای ذخیرۀ سرنوشت در یک کرۀ تکاملی صعود انسانی فراخوانده شده است.</p>
<p style="direction:rtl">  5- زمانی در طول خوابیدن انسان، از ذهن انسانی که در آن محبوس بوده&zwnj; موقتاً جدا شده است تا به کار ارتباطی، تماس، ثبت نام مجدد، یا خدمت فوق بشری دیگری که به مدیریت روحیِ کرۀ مأموریتش مربوط است دست زند.</p>
<p style="direction:rtl">  6- در هنگام بحران در تجربۀ یک موجود بشری خدمت کرده است که مکمل مادی یک شخصیت روحی بوده، شخصیتی که اجرای یک دستاورد کیهانی که برای کارکرد روحی سیاره ضروری بوده به او سپرده شده است.</p>
</blockquote>
<p style="direction:rtl">  به نظر می&zwnj;رسد تنظیم کنندگانِ خودکار، چنان که با مشغله&zwnj;های بیشمارشان هم در درون و هم در خارج از افراد انسانی متصل نشان داده می&zwnj;شود، از یک درجۀ قابل ملاحظۀ اراده در تمامی اموری که شخصیتهای بشریِ مورد اقامتِ بلافصلشان را درگیر نمی&zwnj;سازد برخوردارند. چنین تنظیم کنندگانی در فعالیتهای بیشمار عالم شرکت می&zwnj;کنند، اما آنها بیشتر مکرراً به صورت اقامتگران ناآشکار منزلگاههای زمینیِ انتخابی خودشان عمل می&zwnj;کنند.</p>
<p style="direction:rtl">  بدون شک این انواع بالاتر و باتجربه&zwnj;تر تنظیم کنندگان می&zwnj;توانند با آنهایی که در قلمروهای دیگر هستند ارتباط برقرار کنند. اما در حالی که تنظیم کنندگانِ خودکار بدین نحو ارتباط متقابل دارند، فقط در سطوح کار متقابلشان و به منظور حفظ اطلاعات سپرده شده که برای خدمت روحانیِ تنظیم کنندگان در قلمروهای اقامتیشان ضروری است چنین می&zwnj;کنند، گر چه در مواقعی دانسته شده که آنها در طی ایام بحران در امور بین سیاره&zwnj;ای عمل کرده&zwnj;اند.</p>
<p style="direction:rtl">  تنظیم کنندگان متعال و خودکار می&zwnj;توانند بدن انسان را مطابق خواستشان ترک کنند. اقامتگران یک بخش ارگانیک یا بیولوژیک حیات انسانی نیستند؛ آنها سوار شوندگان الهی هستند که روی آن قرار گرفته&zwnj;اند. در طرحهای آغازین حیات برای آنها تدارک دیده شد، اما آنها برای وجود مادی ضروری نیستند. با این وجود باید ذکر شود که آنها منزلگاه انسانی خود را پس از این که در آن سکنی گزیدند، حتی به طور موقت، به ندرت ترک می&zwnj;کنند.</p>
<p style="direction:rtl">  تنظیم کنندگان فوق عمل کننده آنهایی هستند که به استیلا بر وظایف محولۀ خود دست یافته&zwnj;اند و فقط منتظر زوال وسیلۀ حیات مادی یا انتقال روان فناناپذیر به دنیای آن سو هستند.</p>
<div class="c1">
<h4 style="direction:rtl">3- رابطۀ تنظیم کنندگان با انواع انسانی</h4></div>

<p style="direction:rtl">  سرشت کار مفصل ناصحان اسرارآمیز بنا بر طبیعت تکالیفشان فرق می&zwnj;کند، و این که تنظیم کنندگان <em>رابط</em> یا <em>پیوند</em> باشند. برخی از تنظیم کنندگان صرفاً برای طول عمر موقت افراد تابع خود قرض داده می&zwnj;شوند؛ دیگران، اگر افراد تابعشان بقا یابند، به عنوان کاندیداهای شخصیتی برای پیوند ابدی با اجازه اعطا می&zwnj;شوند. همچنین در کار آنها در میان انواع متفاوت سیاره&zwnj;ای و نیز سیستمها و جهانهای گوناگون یک تنوع اندک وجود دارد. اما در مجموع تلاشهای آنها، بیشتر از کارکردهای هر یک از رسته&zwnj;های آفریده شدۀ موجودات آسمانی، به گونه&zwnj;ای چشمگیر یکنواخت است.</p>
<p style="direction:rtl">  در برخی کرات بدوی (گروه سری یک) تنظیم کننده به صورت یک آموزش تجربی، عمدتاً برای فرهیختگی و توسعۀ تدریجی خود، در ذهن مخلوق سکنی می&zwnj;گزیند. تنظیم کنندگان باکره معمولاً در طول ایام آغازین، هنگامی که انسانهای بدوی به درۀ تصمیم نزدیک می&zwnj;شوند، به چنین کراتی اعزام می&zwnj;گردند؛ اما هنگامی که تعداد نسبتاً اندکی صعود از بلندیهای اخلاقی فراتر از تپه&zwnj;های استیلا بر نفس و دستیابی به کاراکتر برای رسیدن به سطوح بالاتر معنویت در حال پدیداری را انتخاب می&zwnj;کنند. (با این وجود بسیاری که از آنهایی که قادر به پیوند با تنظیم کننده نمی&zwnj;شوند به عنوان یک فراز یابندۀ با روح پیوند یافته بقا می&zwnj;یابند.) تنظیم کنندگان در معاشرت گذرا با اذهان بدوی آموزش ارزشمندی دریافت می&zwnj;کنند و تجربۀ شگفت&zwnj;انگیزی به دست می&zwnj;آورند، و متعاقباً قادر می&zwnj;شوند این تجربه را به نفع موجودات برتر در سایر کرات مورد استفاده قرار دهند. <em>هرگز چیزی که حاوی ارزش بقا باشد در تمامی جهان پهناور از دست نمی&zwnj;رود</em>.</p>
<p style="direction:rtl">  در نوع دیگری از کرات (گروه سری دوم) تنظیم کنندگان صرفاً به موجودات بشری قرض داده می&zwnj;شوند. در اینجا ناصحان از طریق چنین اقامتی هرگز به پیوند شخصیتی دست نمی&zwnj;یابند، اما در طول عمر انسان به افراد بشری تابع خود کمک زیادی می&zwnj;کنند، بسیار بیشتر از آنچه که قادرند به انسانهای یورنشیا بدهند. تنظیم کنندگان در اینجا به عنوان الگویی برای نیل بالاتر معنوی آنان فقط برای یک طول عمر به مخلوقات بشری قرض داده می&zwnj;شوند. آنها در کار کنجکاوی برانگیز کامل ساختن یک کاراکتر بقا یابنده یاوران موقت هستند. تنظیم کنندگان بعد از مرگ طبیعی بازنمی&zwnj;گردند. این انسانهای در حال بقا از طریق پیوند با روح به حیات جاودانه دست می&zwnj;یابند.</p>
<p style="direction:rtl">  در کراتی نظیر یورنشیا (گروه سری سه) یک نامزدی واقعی با هدایای الهی وجود دارد، یک نامزدی حیات و مرگ. اگر شما بقا یابید، یک یگانگی جاودان، یک پیوند ابدی، تبدیل انسان و تنظیم کننده به یک موجود، به وجود خواهد آمد.</p>
<p style="direction:rtl">  در انسانهای سه مغزۀ این سری از کرات، تنظیم کنندگان قادرند در طول حیات موقت نسبت به نوع یک مغزه و دو مغزه تماس عملی بسیار بیشتری با افراد تابع خود به دست آورند. اما در دوران زندگی پس از مرگ، نوع سه مغزه درست مثل مردمان نوع یک و دو مغزه &mdash; نژادهای یورنشیا &mdash; پیش می&zwnj;روند.</p>
<p style="direction:rtl">  در کرات دو مغزه، به دنبال اقامت موقت یک پسر اعطایی بهشت، تنظیم کنندگان باکره به ندرت به اشخاصی که از ظرفیت محرز برای بقا برخوردارند تخصیص داده می&zwnj;شوند. اعتقاد ما بر این است که در چنین کراتی عملاً تمامی تنظیم کنندگانی که در مردان و زنان هوشمندِ برخوردار از ظرفیت بقا ساکنند به نوع پیشرفته یا متعال تعلق دارند.</p>
<p style="direction:rtl">  در بسیاری از نژادهای اولیۀ تکاملی یورنشیا سه گروه از موجودات وجود داشتند. کسانی بودند که آنقدر حیوانی بودند که به کلی فاقد ظرفیت تنظیم کننده بودند. آنهایی بودند که ظرفیت بی&zwnj;چون و چرا برای تنظیم کنندگان را به نمایش می&zwnj;گذاشتند و هنگامی که سن مسئولیت اخلاقی فرا می&zwnj;رسید فوراً آنها را دریافت می&zwnj;کردند؛ یک طبقۀ سومی وجود داشت که یک موقعیت بینابینی را اشغال می&zwnj;کرد؛ آنها از ظرفیت دریافت تنظیم کننده برخوردار بودند، اما ناصحان فقط می&zwnj;توانستند به دنبال درخواست شخصی فرد در ذهن سکنی گزینند.</p>
<p style="direction:rtl">  اما در رابطه با آن موجوداتی که به واسطۀ محرومیت ارثی از طریق عامل نیاکان نامناسب و پست عملاً شایستۀ بقا نیستند، یک تنظیم کنندۀ باکره در تماس با ذهن تکاملی یک تجربۀ مقدماتی با ارزش به دست آورده است و بدین ترتیب برای انجام یک مأموریت متعاقب در یک نوع بالاتر ذهن در یک کرۀ دیگر بهتر واجد شرایط شده است.</p>
<div class="c1">
<h4 style="direction:rtl">4- تنظیم کنندگان و شخصیت بشری</h4></div>

<p style="direction:rtl">  اشکال بالاتر ارتباط هوشمند میان موجودات بشری به وسیلۀ تنظیم کنندگان ساکن به اندازۀ زیاد مورد کمک واقع شده است. حیوانات برای همنوعان خود از احساسات برخوردارند، اما آنها مفاهیم را به یکدیگر انتقال نمی&zwnj;دهند؛ آنها می&zwnj;توانند ابراز احساسات کنند اما نمی&zwnj;توانند ایده&zwnj;ها و ایده&zwnj;آلها را بیان کنند. انسانهای دارای تجربۀ منشأ حیوانی نیز یک نوع بالای مبادلۀ عقلانی یا همدمی معنوی با همنوعان خویش را تجربه نمی&zwnj;کنند تا این که تنظیم کنندگان فکر اعطا شوند، گر چه هنگامی که چنین مخلوقات تکاملی دارای قدرت تکلم می&zwnj;شوند، در راستای دریافت تنظیم کنندگان قرار می&zwnj;گیرند.</p>
<p style="direction:rtl">  حیوانات به یک طریقۀ بدوی با یکدیگر ارتباط برقرار می&zwnj;کنند، اما در چنین تماس بدوی هیچ <em>شخصیتی</em> وجود ندارد یا این که اندک وجود دارد. تنظیم کنندگان شخصیت نیستند؛ آنها موجودات پیش شخصی هستند. اما آنها از منبع شخصیت می&zwnj;آیند، و حضور آنها جلوه&zwnj;های کیفی شخصیت بشری را ارتقا می&zwnj;دهد؛ این امر به ویژه اگر تنظیم کننده از تجربۀ پیشین برخوردار باشد صدق می&zwnj;کند.</p>
<p style="direction:rtl">  نوع تنظیم کننده در پتانسیل ابراز شخصیت بشری نقش عمده&zwnj;ای ایفا می&zwnj;کند. طی اعصار، بسیاری از رهبران بزرگ فکری و معنوی یورنشیا عمدتاً به دلیل تجربۀ برتر و پیشین تنظیم کنندگان ساکن در آنها تأثیر خود را اعمال کرده&zwnj;اند.</p>
<p style="direction:rtl">  تنظیم کنندگان سکنی&zwnj;گزین در دگرگونی و انسانی ساختن نواده&zwnj;های انسانهای بدوی اعصار کهن با تأثیرات دیگر روحی به اندازۀ زیاد همکاری کردند. اگر تنظیم کنندگانی که در اذهان ساکنان یورنشیا اقامت دارند از کار کناره گیرند، دنیا به بسیاری از صحنه&zwnj;ها و کارکردهای انسانهای روزگاران اولیه به آرامی بازمی&zwnj;گردد؛ ناصحان الهی یکی از پتانسیلهای واقعی تمدن پیشرو هستند.</p>
<p style="direction:rtl">  من یک تنظیم کنندۀ فکری ساکن در یک ذهن در یورنشیا را مشاهده کرده&zwnj;ام که مطابق اسناد یوورسا پیش از آن در پانزده ذهن در اُروانتان اقامت گزیده است. ما نمی&zwnj;دانیم که آیا این ناصح از تجارب مشابه در ابرجهانهای دیگر برخوردار بوده است یا نه، اما من گمان می&zwnj;برم چنین بوده است. این یک تنظیم کنندۀ شگفت&zwnj;انگیز و یکی از مفیدترین و قدرتمندترین نیروها در یورنشیا در طول این عصر حاضر است. آنچه دیگران از دست داده&zwnj;اند، این که بقا را نفی کردند، این موجود بشری (و تمامی کرۀ شما) اکنون به دست می&zwnj;آورد. از او که کیفیتهای بقا ندارد حتی آن تنظیم کنندۀ باتجربه که اکنون دارد گرفته خواهد شد، در حالی که از او که از چشم&zwnj;انداز بقا برخوردار است حتی یک تنظیم کنندۀ از پیش با تجربۀ یک فراری تنبل داده خواهد شد.</p>
<p style="direction:rtl">  از یک نظر ممکن است که تنظیم کنندگان در حال شکوفا ساختن یک درجۀ مشخص از باروری سیاره&zwnj;ای در قلمروهای حقیقت، زیبایی، و نیکی باشند. اما به ندرت دو تجربۀ سکنی گزینی در همان سیاره به آنها داده می&zwnj;شود. اکنون هیچ تنظیم کننده&zwnj;ای در یورنشیا خدمت نمی&zwnj;کند که سابقاً در این کره بوده باشد. من می&zwnj;دانم دربارۀ چه سخن می&zwnj;گویم زیرا ما تعداد و سوابق آنها را در بایگانی یوورسا داریم.</p>
<div class="c1">
<h4 style="direction:rtl">5- محدودیتهای مادی در سکنی گزینی تنظیم کننده</h4></div>

<p style="direction:rtl">  تنظیم کنندگان متعال و خودکار اغلب قادرند عواملی را که از اهمیت معنوی برخوردارند به ذهن بشری، هنگامی که آزادانه در کانالهای رهایی یافته ولی کنترل شدۀ تصور خلاق جریان دارد، اهدا کنند. در چنین ایامی، و گاهی اوقات در طول خواب، تنظیم کننده قادر است جریانات ذهنی را تحت کنترل درآورد، روند را متوقف سازد، و سپس حرکت ایده را تغییر جهت دهد. و این تماماً به این منظور انجام می&zwnj;شود که در نهانگاههای بالاتر فرا آگاهی موجب دگرگونیهای عمیق شود. بدین ترتیب نیروها و انرژیهای ذهنی به طریقۀ کاملتری با نوای نغمه&zwnj;های ارتباطیِ سطح روحیِ حال و آینده تنظیم می&zwnj;شوند.</p>
<p style="direction:rtl">  گاهی اوقات میسر است که ذهن را روشن ساخت، و صدای الهی را که مداوماً از درون شما سخن می&zwnj;گوید شنید، تا شما نسبت به خرد، حقیقت، نیکی، و زیباییِ شخصیت بالقوه&zwnj;ای که به طور ثابت در شما سکنی دارد بخشاً آگاه شوید.</p>
<p style="direction:rtl">  اما حالات بی&zwnj;ثبات و به سرعت تغییر یابندۀ ذهنی شما اغلب به خنثی نمودن طرحها و مختل ساختن کار تنظیم کنندگان منجر می&zwnj;شود. کار آنها نه تنها به واسطۀ طبیعت ذاتی نژادهای انسانی مختل می&zwnj;شود، بلکه این کارکرد خدماتی همچنین به وسیلۀ دیدگاههای پیش پنداشته شده، ایده&zwnj;های جا افتاده، و تعصبات پابرجای خود شما به اندازۀ زیاد کند می&zwnj;شود. به دلیل این محدودیتها، بارها فقط آفرینشهای ناتمام آنها در خودآگاهی پدیدار می&zwnj;شود، و سردرگمی در برداشت اجتناب ناپذیر است. از این رو، در بررسی وضعیتهای ذهنی، احتیاط فقط در شناخت فوریِ هر اندیشه و تجربه فقط برای آنچه که در واقع و به طور بنیادین هست نهفته است، و این که آنچه که می&zwnj;توانست باشد کاملاً نادیده انگاشته شود.</p>
<p style="direction:rtl">  مشکل بزرگ زندگی تنظیم تمایلات اجدادیِ زیستن مطابق مطالبات خواسته&zwnj;های معنوی است که با حضور الهی ناصح اسرارآمیز آغاز شده است. در حالی که در دوران زندگانی در جهان و ابرجهان هیچ انسانی نمی&zwnj;تواند در خدمت دو ارباب باشد، در حیاتی که اکنون در یورنشیا دارید هر انسان باید به ناچار در خدمت دو ارباب باشد. او ضمن این که فقط با یک ارباب بیعت معنوی می&zwnj;کند، باید در هنر یک سازش مداوم گذرای بشری مهارت یابد؛ و به این دلیل است که بسیاری دچار تزلزل می&zwnj;شوند و شکست می&zwnj;خورند، خسته می&zwnj;شوند و تسلیم فشارهای ناشی از تقلای تکاملی می&zwnj;شوند.</p>
<p style="direction:rtl">  در حالی که میراث آبا و اجدادیِ عطیۀ فکری و فوق کنترل الکتروشیمیایی هر دو عمل می&zwnj;کنند تا حد و مرز گسترۀ فعالیت مؤثر تنظیم کننده را تعیین نمایند، هیچ محدودیت ارثی (در اذهان نرمال) هرگز مانع دستیابی نهایی معنوی نمی&zwnj;شود. وراثت ممکن است در میزان استیلای شخصیتی اختلال ایجاد کند، اما مانع فرجام نهایی ماجرای فرازیابی نمی&zwnj;شود. اگر شما با تنظیم کنندۀ خود همکاری کنید، هدیۀ الهی، دیر یا زود، روان فناناپذیر مورانشیایی را تکامل خواهد بخشید، و به دنبال پیوند با او، مخلوق جدید را به پسر عالی مقام استاد جهان محلی و سرانجام به پدر تنظیم کنندگان در بهشت ارائه خواهد نمود.</p>
<div class="c1">
<h4 style="direction:rtl">6- تداوم ارزشهای راستین</h4></div>

<p style="direction:rtl">  تنظیم کنندگان هرگز شکست نمی&zwnj;خورند؛ چیزی که ارزش بقا داشته باشد هیچگاه از بین نمی&zwnj;رود؛ بقای هر ارزش پرمعنی در هر مخلوق صاحب اراده، صرف نظر از بقا یا عدم بقای شخصیت کاشف معنی یا ارزشیاب، قطعی است. و چنین است که گر چه یک مخلوق انسانی ممکن است بقا را نپذیرد؛ تجربۀ حیات تلف نمی&zwnj;شود؛ تنظیم کنندۀ جاودان جنبه&zwnj;های ارزشمند چنین حیات ظاهراً ناکام را به دنیای دیگر حمل می&zwnj;کند و این معانی و ارزشهای بقا یافته را به یک نوع بالاتر ذهن انسانی، نوعی که از ظرفیت بقا برخوردار باشد، عطا می&zwnj;کند. هیچ تجربۀ ارزشمند به بیهودگی اتفاق نمی&zwnj;افتد؛ هیچ معنی راستین یا ارزش واقعی هرگز از میان نمی&zwnj;رود.</p>
<p style="direction:rtl">  آنطور که به کاندیداهای پیوند ربط دارد، اگر یک ناصح اسرارآمیز توسط معاشر انسانی ترک شود، اگر شریک بشری از دنبال نمودن دوران زندگی فرازگرایانه خودداری کند، هنگامی که توسط مرگ طبیعی (یا پیش از آن) رها می&zwnj;شود، تنظیم کننده هر چیز حاوی ارزش بقا را که در ذهن آن مخلوق بقا نیافته تکامل یافته است با خود می&zwnj;برد. اگر یک تنظیم کننده به دلیل عدم بقای افراد پیاپی تابع بشری مکرراً از دستیابی به شخصیت پیوندی ناکام بماند، و اگر این ناصح متعاقباً شخصیت یابد، تمامی تجربۀ کسب شدۀ سکنی گزیدن و استادی در تمامی این اذهان انسانی داراییِ واقعیِ چنین تنظیم کنندۀ به تازگی شخصیت یافته می&zwnj;شود، عطیه&zwnj;ای که در سرتاسر تمامی اعصار آینده از آن بهره&zwnj;مند شده و مورد استفاده قرار می&zwnj;دهد. یک تنظیم کنندۀ شخصیت یافتۀ متعلق به این رسته یک مونتاژ مرکب تمامی ویژگیهای بقای تمامی مخلوقات میزبان پیشین خود است.</p>
<p style="direction:rtl">  هنگامی که تنظیم کنندگان برخوردار از تجربۀ طولانی جهانی داوطلب می&zwnj;شوند طی مأموریتهای اعطایی در پسران الهی سکنی گزینند، به خوبی می&zwnj;دانند از طریق این خدمت نیل به شخصیت هرگز نمی&zwnj;تواند به دست آید. اما اغلب پدر ارواح به این داوطلبان شخصیت عطا می&zwnj;کند و آنها را به عنوان مدیران نوع خود تثبیت می&zwnj;کند. اینها شخصیتهایی هستند که از افتخارِ داشتنِ مسئولیت در دیوینینگتون برخوردار شده&zwnj;اند. و طبیعت بی&zwnj;نظیر آنان آمیزۀ بشریِ تجارب چندگانۀ اقامت در انسان و همچنین نسخۀ روحیِ ربانیت بشریِ پسر اعطاییِ بهشت از تجربۀ نهایی سکنی گزینی است.</p>
<p style="direction:rtl">  فعالیتهای تنظیم کنندگان در جهان محلی شما توسط تنظیم کنندۀ شخصیت یافتۀ میکائیل نبادان هدایت می&zwnj;شود. او همان ناصحی است که میکائیل را در هنگام زندگی بشریش در جسم یوشع بن یوسف گام به گام راهنمایی می&zwnj;کرد. این تنظیم کنندۀ خارق&zwnj;العاده به امانت خود وفادار بود، و این ناصح شجاع طبیعت بشری پسر بهشت را هدایت &zwnj;نمود، و پیوسته ذهن انسانیِ وی را در انتخاب مسیر خواست کامل خداوند با خردمندی راهنمایی &zwnj;نمود. این تنظیم کننده سابقاً در روزگار ابراهیم با ماکی ونتا ملک صادق خدمت نموده بود و در بهره&zwnj;وریهای شگرف، هم پیش از این سکنی گزینی، و هم بینابین این تجارب اعطایی درگیر بود.</p>
<p style="direction:rtl">  این تنظیم کننده به راستی در ذهن بشری عیسی پیروز شد، آن ذهنی که در هر یک از وضعیتهای تکراری زندگی یک وقف تقدیس شده به خواست پدر را حفظ می&zwnj;نمود، و می&zwnj;گفت: &rdquo;نه خواست من، بلکه خواست تو تحقق یابد.&ldquo; چنین از خود گذشتگی مصممانه گذرنامۀ حقیقی از محدودیتهای طبیعت بشری به فرجام نیل الهی را تشکیل می&zwnj;دهد.</p>
<p style="direction:rtl">  همین تنظیم کننده اکنون در طبیعت اسرارآمیز شخصیت توانمند او بشریت پیش غسل تعمید داده شدۀ یوشع بن یوسف را منعکس می&zwnj;سازد، نسخۀ جاودان و زندۀ ارزشهای جاودان و زنده&zwnj;ای که بزرگترین انسان یورنشیا از میان شرایط حقیرانۀ یک زندگی معمولی، آنطور که تا مصرف کامل ارزشهای معنویِ قابل دستیابی در تجربۀ انسانی زیست شد، آفرید.</p>
<p style="direction:rtl">  بقای جاودان هر چیز حاوی ارزش دائمی که به یک تنظیم کننده سپرده شود تضمین شده است. ناصح در موارد مشخص این داراییها را برای اعطا به یک ذهن انسانی متعلق به سکنی گزینی آینده نگاه می&zwnj;دارد. در موارد دیگر، و به دنبال شخصیت&zwnj;یابی، این واقعیات بقا یافته و حفظ شده برای استفاده در آینده در خدمت آرشیتکتهای جهان بنیادین حفظ می&zwnj;شوند.</p>
<div class="c1">
<h4 style="direction:rtl">7- سرنوشت تنظیم کنندگان شخصیت یافته</h4></div>

<p style="direction:rtl">  ما نمی&zwnj;توانیم بگوییم که آیا قطعات غیر تنظیم کنندۀ پدر قابل شخصیت&zwnj;یابی هستند یا نه، اما شما آگاهی یافته&zwnj;اید که شخصیت عطیۀ مستقل داوطلبانۀ پدر جهانی است. تا جایی که ما می&zwnj;دانیم، نوع تنظیم کنندۀ قطعۀ پدر تنها با نیل به ویژگیهای شخصی از طریق خدمت روحانی به یک موجود شخصی به شخصیت دست می&zwnj;یابد. این تنظیم کنندگانِ شخصیت یافته در دیوینینگتون در منزلگاهشان هستند، جایی که به دستیاران پیش شخصی خویش آموزش می&zwnj;دهند و آنها را راهنمایی می&zwnj;کنند.</p>
<p style="direction:rtl">  تنظیم کنندگان فکریِ شخصیت یافته ثبات دهندگان و جبران کنندگانِ فاقد محدودیت، مأموریت نیافته، و مستقل جهان جهانهای پهناور هستند. آنها تجربۀ خالق و مخلوق &mdash; وجودگرا و تجربی &mdash; را تلفیق می&zwnj;کنند. آنها موجودات به هم پیوستۀ زمان و ابدیت هستند. آنها پیش شخصی و شخصی را در ادارۀ جهان به هم پیوند می&zwnj;دهند.</p>
<p style="direction:rtl">  تنظیم کنندگان شخصیت یافته مدیران تماماً خردمند و قدرتمند آرشیتکتهای جهان بنیادین هستند. آنها عوامل شخصی خدمت کامل پدر جهانی &mdash; شخصی، پیش شخصی، و فوق شخصی &mdash; هستند. آنها خادمان شخصی کارکردهای خارق&zwnj;العاده، غیرعادی، و غیرمنتظره در سراسر تمامی قلمروهای کرات متعالی اَبسونایتِ حوزۀ خدای غائی، حتی تا سطوح خدای مطلق می&zwnj;باشند.</p>
<p style="direction:rtl">  آنها موجودات منحصر به فرد جهانهایی هستند که در محدودۀ وجودشان تمامی روابط شناخته شدۀ شخصیتی را در بر دارند. آنها چندشخصی هستند &mdash; آنها پیش از شخصیت هستند، شخصیت هستند، و بعد از شخصیت هستند. آنها شخصیت پدر جهانی را همچون در گذشتۀ جاودان، زمان حاضر جاودان، و آیندۀ جاودان نمایندگی می&zwnj;کنند.</p>
<p style="direction:rtl">  پدر شخصیت وجودگرا در ردۀ بیکران و مطلق را به پسر جاودان عطا نمود، اما چنین برگزید که شخصیت تجربیِ نوع تنظیم کنندۀ شخصیت یافته را که به تنظیم کنندۀ وجودگرای پیش شخصی اعطا شده است برای خدمت روحانی خود حفظ نماید. و از این رو سرنوشت هر دو آنها برخورداری از فوق شخصیتِ آیندۀ جاودانِ خدمت متعالیِ قلمروهای اَبسونایتِ غایی، متعال - غائی، و حتی تا سطوح غائی - مطلق است.</p>
<p style="direction:rtl">  تنظیم کنندگان شخصیت یافته به ندرت در جهانها در حال فراغت دیده می&zwnj;شوند. آنها گهگاه با قدمای ایامها مشورت می&zwnj;کنند، و گاهی اوقات تنظیم کنندگان شخصیت یافتۀ پسران آفرینندۀ هفتگانه به کرات ستاد مرکزی کواکب می&zwnj;آیند تا با حکمرانان وُراندادِک مشورت نمایند.</p>
<p style="direction:rtl">  هنگامی که وُراندادِکِ سیاره&zwnj;ایِ ناظر یورنشیا &mdash; والامرتبۀ سرپرست که از مدتی نه چندان زیاد در گذشته نیابت اضطراری کرۀ شما را به عهده گرفت &mdash; اتوریتۀ خویش را در حضور فرماندار کل مقیم اعمال نمود، سرپرستی اضطراری یورنشیا را با یک کادر کامل برگزیدۀ خویش آغاز نمود. او بلافاصله به تمامی همکاران و دستیارانش وظایف سیاره&zwnj;ای&zwnj;شان را مقرر نمود. اما او سه تنظیم کنندۀ شخصیت یافته&zwnj;ای را که در لحظۀ به عهده گرفتن نیابت در حضورش ظاهر شدند انتخاب نکرد. او حتی نمی&zwnj;دانست که آنها بدین گونه ظاهر می&zwnj;شوند، زیرا آنها حضور الهی خویش را در هنگام یک نیابت پیشین آشکار نساختند. و والامرتبۀ نایب برای این تنظیم کنندگان داوطلب شخصیت یافته خدمتی مقرر نکرد یا وظایفی تعیین نکرد. با این وجود، این سه موجود چندشخصی در زمرۀ فعالترین رسته&zwnj;های بیشمار موجودات آسمانی بودند که در آن هنگام در یورنشیا خدمت کردند.</p>
<p style="direction:rtl">  تنظیم کنندگان شخصیت یافته یک رشتۀ گسترده از خدمات را برای رسته&zwnj;های بیشمار شخصیتهای جهان انجام می&zwnj;دهند، اما ما اجازه نداریم این خدمات را با مخلوقات تکاملی که تنظیم کننده در آنان ساکن است در میان بگذاریم. این ربانیتهای خارق&zwnj;العادۀ بشری در زمرۀ فوق&zwnj;العاده&zwnj;ترین شخصیتهای تمامی جهان بزرگ هستند، و هیچکس جرأت ندارد پیش بینی کند که مأموریتهای آیندۀ آنان چه می&zwnj;تواند باشد.</p>
<p style="direction:rtl">  [عرضه شده توسط یک پیام&zwnj;آور منفرد اُروانتان.]</p>
</body>
</html>
