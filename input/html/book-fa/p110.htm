<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 110 - رابطۀ تنظیم کنندگان با افراد انسانی</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 110</h1>
</div>
<div class="c1">
<h3 style="direction:rtl">رابطۀ تنظیم کنندگان با افراد انسانی</h3>
</div>

<p style="direction:rtl">  اعطای موجودات ناکاملی که از آزادی برخوردار باشند تراژدی اجتناب ناپذیری را در پی دارد، و طبیعت الوهیت کاملِ نیایی چنین است که به طور عمومی و با عطوفت با همیاری مهرآمیز در این رنجها سهیم باشد.</p>
<p style="direction:rtl">  تا جایی که من با امور یک جهان آشنایی دارم، من به مهر و جانفشانی یک تنظیم کنندۀ فکر به عنوان حقیقی&zwnj;ترین عطوفت الهی در تمامی آفرینش می&zwnj;نگرم. مهر پسران در خدمتشان به نژادها فوق&zwnj;العاده است، اما وقف یک تنظیم کننده به فرد به گونه&zwnj;ای متأثر کننده متعالی، و به طوری الهی پدرگونه است. پدر بهشتی ظاهراً این شکل از تماس شخصی با تک تک مخلوقاتش را به عنوان یک امتیاز منحصر به فرد آفریدگار حفظ کرده است. و در تمامی جهان جهانها هیچ چیز وجود ندارد که با خدمت شگفت&zwnj;انگیز این موجودات غیرشخصی که به گونه&zwnj;ای بسیار سحرانگیز در فرزندان سیارات تکاملی ساکنند دقیقاً قابل مقایسه باشد.</p>
<div class="c1">
<h4 style="direction:rtl">1- سکنی گزینی در ذهن انسانی</h4></div>

<p style="direction:rtl">  نباید تنظیم کنندگان را به صورت موجوداتی که در مغز مادی موجودات بشری زندگی می&zwnj;کنند در نظر گرفت. آنها اجزای ارگانیک مخلوقات فیزیکی عالم نیستند. می&zwnj;توان تنظیم کنندۀ فکر را به طور صحیح&zwnj;تر به این صورت تجسم نمود که در ذهن فانی انسان سکنی می&zwnj;گزیند، نه این که در محدودۀ یک ارگان فیزیکی تنها وجود داشته باشد. و تنظیم کننده به طور غیرمستقیم و ناشناخته دائماً با فرد بشری ارتباط برقرار می&zwnj;کند، به ویژه در طول آن تجارب والای تماس نیایش&zwnj;آمیز ذهن با روح در فوق آگاهی.</p>
<p style="direction:rtl">  ای کاش برای من ممکن بود که به انسانهای در حال تکامل کمک کنم به درک بهتر و قدردانی کاملتری از کار فداکارانه و پرعظمت تنظیم کنندگانی که در درونشان زندگی می&zwnj;کنند دست یابند، تنظیم کنندگانی که به طور صمیمانه به کار شکوفایی سعادت معنوی انسان وفادارند. این ناصحان برای فازهای بالاتر اذهان انسانها خادمان مؤثری هستند؛ آنها کنترلگران خردمند و باتجربۀ پتانسیل معنوی نیروی عقلانی بشری هستند. این یاوران آسمانی وقف کار عظیم هدایت امن شما به سوی درون و بالا به سمت پناهگاه آسمانیِ شادمانی می&zwnj;باشند. این زحمتکشان خستگی ناپذیر برای ابد وقف ظهور آیندۀ پیروزی حقیقت الهی در زندگانی شما هستند. آنها کارکنان مراقبی هستند که ضمن این که ذهن خدا آگاه بشری را از مخاطرات پنهان شرارت دور می&zwnj;سازند، روان در حال تکامل انسان را به سوی لنگرگاههای الهی کمال در سواحل دوردست و جاودانه با مهارت هدایت می&zwnj;کنند. تنظیم کنندگان رهبران با محبت، راهنمایان امن و مطمئن شما در میان پیچ راههای تاریک و نامطمئن دوران کوتاه زندگی زمینی شما هستند؛ آنها آموزگاران صبوری هستند که دائماً افراد تابع خود را در مسیرهای کمال تدریجی به طور پیوسته مصرانه به پیش هدایت می&zwnj;کنند. آنها نگاهدارندگان مراقب ارزشهای متعالی کاراکتر مخلوق هستند. ای کاش که شما می&zwnj;توانستید آنها را بیشتر دوست داشته باشید، به طور کاملتر با آنها همکاری کنید، و آنها را با عطوفت بیشتری گرامی بدارید.</p>
<p style="direction:rtl">  اگر چه سکنی گزینان الهی عمدتاً درگیر آمادگی معنوی شما برای مرحلۀ بعدی وجود پایان ناپذیر هستند، همچنین به بهروزی گذرای شما و دستاوردهای واقعی شما در زمین عمیقاً علاقمند هستند. آنها از مساعدت کردن به سلامتی، شادی، و سعادت حقیقی شما بسیار شادمان می&zwnj;شوند. آنها نسبت به موفقیت شما در کلیۀ امور پیشرفت سیاره&zwnj;ای که مغایر با حیات آیندۀ پیشرفت جاودانۀ شما نیست بی&zwnj;تفاوت نیستند.</p>
<p style="direction:rtl">  تنظیم کنندگان به کارهای روزانۀ شما و جزئیات چندگانۀ زندگی شما درست تا آن حد که در تعیین گزینشهای با اهمیت گذرا و تصمیمات حیاتی معنوی شما مؤثرند، و لذا در حل مشکل بقای روان و پیشرفت جاودانۀ شما نقش دارند، علاقمند و در آن درگیر هستند. تنظیم کننده، در حالی که در رابطه با بهروزی صرفاً گذرا غیرفعال است، پیرامون کلیۀ امور آیندۀ جاودان شما به گونه&zwnj;ای الهی فعال است.</p>
<p style="direction:rtl">  تنظیم کننده در تمامی مصائب و طی هر بیماری که ذهنیت را به طور کامل نابود نسازد با شما باقی می&zwnj;ماند. اما ناپاک ساختن آگاهانه یا آلوده کردن عمدی بدن فیزیکی که باید به عنوان منزلگاه زمینی این هدیۀ شگفت&zwnj;انگیز خداوند خدمت کند چقدر نامهربانانه است. تمامی سموم فیزیکی تلاشهای تنظیم کننده را برای تعالی بخشیدن به ذهن مادی به اندازۀ زیاد کند می&zwnj;کنند، ضمن این که سموم ذهنی ترس، خشم، رشک، حسادت، سوءظن، و عدم بردباری به همین ترتیب پیشرفت معنوی روان در حال تکامل را به اندازۀ فاحش مختل می&zwnj;سازند.</p>
<p style="direction:rtl">  شما امروز دورۀ آشنایی با تنظیم کنندۀ خود را طی می&zwnj;کنید؛ و فقط اگر وفاداری&zwnj;تان را نسبت به اعتمادی که روح الهی که در یگانگی جاودانه به دنبال ذهن و روان شماست به شما ورزیده اثبات کنید، سرانجام آن یگانگی مورانشیا، آن توازن آسمانی، آن همکاری کیهانی، آن هماهنگی الهی، آن پیوند آسمانی، آن آمیزش پایان ناپذیر هویت، آن یگانگی وجود که آنقدر کامل و نهایی است، که حتی باتجربه&zwnj;ترین شخصیتها هرگز نمی&zwnj;توانند شرکای پیوند &mdash; انسان فانی و تنظیم کنندۀ الهی &mdash; را به عنوان هویتهای جداگانه جداسازی نموده یا تشخیص دهند، به وقوع خواهد پیوست.</p>
<div class="c1">
<h4 style="direction:rtl">2- تنظیم کنندگان و ارادۀ بشری</h4></div>

<p style="direction:rtl">  هنگامی که تنظیم کنندگان فکر در اذهان بشری سکنی می&zwnj;گزینند، مدلهای دوران زندگانی، حیاتهای ایده&zwnj;آل را، آنطور که توسط خودشان و تنظیم کنندگان شخصیت یافتۀ دیوینینگتون تعیین شده و از پیش مقرر گشته است، و توسط تنظیم کنندۀ شخصیت یافتۀ یورنشیا تأیید شده است، با خود می&zwnj;آورند. بدین ترتیب آنها با یک طرح قطعی و از پیش تعیین شده برای توسعۀ عقلانی و معنوی افراد بشری تابع خویش شروع به کار می&zwnj;کنند، اما برای هیچ موجود بشری واجب نیست که این طرح را بپذیرد. شما همگی در معرض سرنوشت از پیش تعیین شده قرار دارید، اما برای شما از پیش مقرر نگشته که این پیش سرنوشت الهی را باید بپذیرید؛ شما آزادی کامل دارید که هر بخش یا تمامی برنامۀ تنظیم کنندگان فکر را رد کنید. مأموریت آنها این است که موجب چنان تغییرات ذهنی شوند و چنان تنظیمات معنوی را انجام دهند که شما مشتاقانه و با هوشمندی به آنان اجازه دهید نفوذ بیشتری روی جهت&zwnj;گیری شخصیتی به دست آورند؛ اما این ناصحان الهی تحت هیچ شرایطی از شما سوءِ استفاده نمی&zwnj;کنند، یا به هیچ وجه به طور اختیاری در انتخابها و تصمیمات شما اعمال نفوذ نمی&zwnj;کنند. تنظیم کنندگان به استقلال شخصیت شما احترام می&zwnj;گذارند؛ <em>آنها همیشه مطیع خواست شما هستند</em>.</p>
<p style="direction:rtl">  آنها در روشهای کارشان پایدار، با ابتکار، و کامل هستند، اما به خویشتنِ ارادی میزبانانشان هرگز آسیب نمی&zwnj;رسانند. هیچ موجود بشری بر خلاف خواستش توسط یک ناصح الهی هرگز معنوی نخواهد شد؛ بقا یک هدیۀ خدایان است که باید توسط مخلوقات زمان آرزو شود. در تحلیل نهایی، اسناد نشان خواهند داد که هر چه تنظیم کننده در انجامش برای شما موفق شده، دگرگونی با رضایت همیارانۀ شما صورت گرفته است؛ شما در دستیابی به هر گام از دگرگونی عظیم دوران زندگانی فرازگرایانه یک شریک مشتاق تنظیم کننده بوده&zwnj;اید.</p>
<p style="direction:rtl">  تنظیم کننده سعی نمی&zwnj;کند اندیشۀ شما را بدین نحو کنترل کند، بلکه آن را معنوی و جاودانه می&zwnj;سازد. نه فرشتگان و نه تنظیم کنندگان مستقیماً وقف تأثیرگذاری روی اندیشۀ بشری نیستند؛ این امتیاز منحصر به فرد شخصیتی شماست. تنظیم کنندگان وقف بهبود، تعدیل، تنظیم، و هماهنگی روندهای فکری شما هستند؛ اما به طور ویژه&zwnj;تر و مشخص&zwnj;تر آنها وقف کار ایجاد همتاهای روحی دوران زندگانی شما، نسخه&zwnj;های مورانشیایی نفس حقیقی در حال پیشرفت شما برای مقاصد بقا هستند.</p>
<p style="direction:rtl">  تنظیم کنندگان در گسترۀ سطوح بالاتر ذهن بشری کار می&zwnj;کنند، و به طور بی&zwnj;وقفه در صدد ایجاد همتا&zwnj;های مورانشیاییِ هر مفهوم خرد انسانی هستند. از این رو دو واقعیت وجود دارد که به مدارهای ذهن بشری خطور کرده و روی آن متمرکز است: یکی یک نفس بشری است که از طرحهای آغازین حاملین حیات تکامل یافته است، دیگری، یک وجود فناناپذیر از کرات بالاتر دیوینینگتون، یک هدیۀ سکنی گزین از جانب خداوند است. اما نفس بشری نیز یک خودِ شخصی است؛ آن شخصیت دارد.</p>
<p style="direction:rtl">  شما به عنوان یک مخلوق شخصی از ذهن و اراده برخوردار هستید. تنظیم کننده به عنوان یک مخلوق پیش شخصی از پیش ذهن و پیش اراده برخوردار است. اگر شما چنان به طور کامل با ذهن تنظیم کننده همسان شوید که در توافق کامل با آن باشید، آنگاه اذهان شما یگانه می&zwnj;شوند، و شما نیروی تقویتی ذهن تنظیم کننده را دریافت می&zwnj;کنید. متعاقباً اگر ارادۀ شما فرمان به اجرای تصمیمات این ذهن جدید یا ترکیبی دهد و آن را تقویت کند، ارادۀ پیش شخصی تنظیم کننده از طریق تصمیم شما به تجلی شخصیت دست می&zwnj;یابد، و تا جایی که به آن پروژۀ خاص مربوط است، شما و تنظیم کننده یکی هستید. ذهن شما به هماهنگی ربانی دست یافته است، و ارادۀ تنظیم کننده به تجلی شخصیت دست یافته است.</p>
<p style="direction:rtl">  تا حدی که این هویت تحقق یافته است، از نظر ذهنی شما به نوع مورانشیایی وجود نزدیک می&zwnj;شوید. ذهن مورانشیا واژه&zwnj;ای است که نشانگر جوهر و جمع کل اذهان همکاری کننده&zwnj;ای است که از سرشت مادی و روحی گوناگون برخوردارند. از این رو خرد مورانشیا دلالت بر یک ذهن دوگانه در جهان محلی دارد که توسط یک اراده مورد استیلا واقع شده&zwnj; است. و در رابطه با انسانها این اراده&zwnj;ای است که منشأ آن بشری است، و از طریق تعیین هویت ذهن بشری انسان با ذهنیت خداوند در حال الهی شدن است.</p>
<div class="c1">
<h4 style="direction:rtl">3- همکاری با تنظیم کننده</h4></div>

<p style="direction:rtl">  تنظیم کنندگان مشغول به بازی مقدس و پرعظمت اعصار هستند؛ آنها درگیر یکی از ماجراهای متعالی زمان در فضا هستند. و چقدر شادمان هستند، هنگامی که همکاری شما به آنان اجازه می&zwnj;دهد که همینطور که به انجام کارهای بزرگترشان در ابدیت ادامه می&zwnj;دهند، به تقلاهای کوتاه شما که متعلق به زمان است یاری رسانند. اما معمولاً هنگامی که تنظیم کنندۀ شما سعی می&zwnj;کند با شما ارتباط برقرار کند، در مسیرهای مادیِ جریانات انرژیِ ذهن بشری پیام گم می&zwnj;شود؛ فقط گهگاه شما یک پژواک، یک پژواک ضعیف و دور صدای الهی را می&zwnj;گیرید.</p>
<p style="direction:rtl">  موفقیت تنظیم کنندۀ شما در کار هدایت شما طی حیات مادی و موجب بقای شما شدن آن چنان زیاد به تئوریهای اعتقادی شما بستگی ندارد که تصمیمات، عزم، و<em> ایمان</em> راسخ شما دارد. تمامی این حرکتهای رشد شخصیت تأثیرات نیرومندی می&zwnj;شوند که به پیشرفت شما کمک می&zwnj;کنند، زیرا آنها به شما کمک می&zwnj;کنند که با تنظیم کننده همکاری کنید؛ آنها به شما کمک می&zwnj;کنند که از مقاومت دست بکشید. تنظیم کنندگان فکر تا آن حد در مسئولیتهای زمینی خود موفق می&zwnj;شوند یا ظاهراً شکست می&zwnj;خورند که انسانها در همکاری با طرحی که از طریق آن می&zwnj;توانند در امتداد مسیر فرازگرایانۀ دستیابی به کمال پیش روند، موفق شوند یا شکست بخورند. راز بقا در نهایت میل انسان به خداگونه شدن و در تمایل مربوطه به انجام هر چیز و تمامی چیزهایی که برای نیل نهایی به آن اشتیاق وافر ضروری هستند نهفته است.</p>
<p style="direction:rtl">  هنگامی که ما از موفقیت یا شکست یک تنظیم کننده صحبت می&zwnj;کنیم، منظورمان بقای بشری است. <em>تنظیم کنندگان هرگز شکست نمی&zwnj;خورند</em>؛ جوهر وجودی آنان الهی است، و آنها همیشه در هر یک از تعهدات خویش پیروزمند بیرون می&zwnj;آیند.</p>
<p style="direction:rtl">  من اغلب مشاهده می&zwnj;کنم که بسیاری از شما وقت و فکر خیلی زیادی را صرف امور صرفاً جزئی زندگی می&zwnj;کنید، در حالی که واقعیات اساسی&zwnj;تری را که اهمیت ابدی دارند تقریباً کاملاً نادیده می&zwnj;انگارید، همان دستاوردهایی را که به پیدایش یک توافق کاریِ موزون&zwnj;تر میان شما و تنظیم کنندگان شما مربوط هستند. هدف بزرگ وجود بشری این است که با ربانیت تنظیم کنندۀ سکنی گزین هماهنگ شود؛ دستاورد بزرگ حیات انسانی نیل به یک وقف حقیقی و با درایت به اهداف جاودانۀ روحی الهی که در درون ذهن شما منتظر است و کار می&zwnj;کند می&zwnj;باشد. اما یک تلاش وقف شده و مصمم برای واقعیت بخشیدن به سرنوشت جاودان با یک حیات سرخوش و شادمان و با یک دوران زندگانی موفق و شرافتمند در زمین به طور کامل سازگار است. همکاری با تنظیم کنندۀ فکر مستلزم شکنجۀ خود، پرهیزکاری مسخره، یا تحقیر خودِ ریاکارانه و متظاهرانه نیست. زندگی ایده&zwnj;آل به جای وجود یک دلهرۀ هراس&zwnj;انگیز، در بر گیرندۀ خدمت مهرآمیز است.</p>
<p style="direction:rtl">  سردرگمی، متحیر بودن، حتی گاهی اوقات مأیوس و پریشان خاطر بودن، لزوماً نشانگر مقاومت در برابر راهبریهای تنظیم کنندۀ ساکن نیست. چنین برخوردهایی ممکن است گاهی اوقات به معنی فقدان همکاری فعال با ناصح الهی باشد و از این رو ممکن است پیشرفت معنوی را تا اندازه&zwnj;ای به تأخیر اندازد، اما چنین دشواریهای عقلانیِ احساسی در بقای قطعی روان خداشناس به کمترین وجه اختلال ایجاد نمی&zwnj;کنند. نادانی به تنهایی هرگز نمی&zwnj;تواند مانع بقا شود؛ تردید ناشی از سردرگمی یا شک ناشی از ترس نیز نمی&zwnj;تواند چنین کند. فقط مقاومت آگاهانه نسبت به راهبری تنظیم کننده می&zwnj;تواند مانع بقای روان فناناپذیر در حال تکامل شود.</p>
<p style="direction:rtl">  شما نباید همکاری با تنظیم کنندۀ خود را به صورت یک روند ویژۀ خود آگاه تلقی کنید، زیرا چنین نیست؛ اما انگیزه&zwnj;های شما و تصمیمات شما، عزم راسخ و اشتیاق کامل شما، در بر گیرندۀ همکاری واقعی و مؤثر هستند. شما می&zwnj;توانید به طرق زیر به طور آگاهانه هماهنگی با تنظیم کننده را افزایش دهید:</p>

<p style="direction:rtl">  1- گزینش پاسخ گویی به راهبری الهی؛ بنا نهادن صادقانۀ زندگی بشری روی والاترین آگاهی از حقیقت، زیبایی، و نیکی، و سپس هماهنگی این کیفیتهای ربانیت از طریق خرد، پرستش، ایمان، و مهر ورزیدن.</p>
<p style="direction:rtl">  2- دوست داشتن خداوند و اشتیاق داشتن به مانند او بودن &mdash; شناخت راستینِ پدر بودن الهی و پرستش مهرآمیز والدۀ آسمانی.</p>
<p style="direction:rtl">  3- مهر ورزیدن به انسان و اشتیاق صادقانه به خدمت به او &mdash; شناخت صمیمانۀ برادری انسان به علاوۀ یک عطوفت هوشمندانه و خردمندانه برای هر یک از همنوعان بشری شما.</p>
<p style="direction:rtl">  4- پذیرش مسرورانۀ شهروندی کیهانی &mdash; شناخت صادقانۀ تعهدات تدریجی شما نسبت به ایزد متعال، آگاهی از وابستگی متقابل انسان تکاملی و الوهیت در حال تکامل. این تولد اخلاقیات کیهانی و درک در حال ظهور وظیفۀ جهانی است.</p>

<div class="c1">
<h4 style="direction:rtl">4- کار تنظیم کننده در ذهن</h4></div>

<p style="direction:rtl">  تنظیم کنندگان قادرند جریان مداوم اطلاعات کیهانی را که روی مدارهای اصلی زمان و فضا می&zwnj;آید دریافت کنند؛ آنها با هوشمندی روحی و انرژی جهانها در تماس کامل هستند. اما این سکنی گزینان نیرومند قادر نیستند چیز زیادی از این غنای خرد و حقیقت را به دلیل فقدان اشتراک طبیعت و عدم شناخت واکنشمند به اذهان افراد انسانی تابع خود منتقل نمایند.</p>
<p style="direction:rtl">  تنظیم کنندۀ فکر درگیر یک تلاش مداوم برای معنوی ساختن ذهن شماست، طوری که روان مورانشیایی شما را تکامل بخشد؛ اما شما خود عمدتاً از این خدمت روحانی درونی ناآگاهید. شما از تمیز دادن محصول خرد مادی خودتان از آنی که متعلق به فعالیتهای مشترک روان شما و تنظیم کننده است کاملاً ناتوان هستید.</p>
<p style="direction:rtl">  برخی ارائه&zwnj;های ناگهانی افکار، نتیجه&zwnj;گیریها، و تصاویر دیگر ذهنی گاهی اوقات کار مستقیم یا غیرمستقیم تنظیم کننده است؛ اما بیشتر اوقات آنها پدیداری ناگهانی در داخل ایده&zwnj;های خود آگاه هستند که خود را در سطوح پنهان ذهنی گروه&zwnj;بندی ساخته&zwnj;اند، رویدادهای طبیعی و روزمرۀ کارکرد نرمال و معمول روانی که ذاتی مدارهای ذهن در حال تکامل حیوانی هستند. (در مقایسه با این برون تابیهای نیمه خودآگاه، آشکار سازیهای تنظیم کننده از طریق قلمروهای فوق آگاهی پدیدار می&zwnj;شوند.)</p>
<p style="direction:rtl">  تمامی امور ذهنی را که فراتر از سطح مردۀ خود آگاهی هستند به تنظیم کنندگان بسپارید. آنها در موعد مناسب، اگر نه در این دنیا، در کرات قصر نسبت به مسئولیتی که به آنان محول شده به خوبی حساب پس خواهند داد، و سرانجام آن معانی و ارزشهایی را که به توجه و مراقبت آنان سپرده شده به بار خواهند آورد. اگر شما بقا یابید آنها هر گنجینۀ ارزشمند ذهن انسانی را احیا خواهند کرد.</p>
<p style="direction:rtl">  میان موجود بشری و الهی، بین انسان و خداوند، یک خلیج پهناور وجود دارد. نژادهای یورنشیا چنان به مقدار زیاد به طور الکتریکی و شیمیایی کنترل می&zwnj;شوند، چنان در رفتار مشترکشان بسیار همانند حیوان هستند، چنان در واکنشهای معمولی خود احساسی هستند، که برای ناصحان به حد فزاینده دشوار است که آنها را راهنمایی و هدایت کنند. شما چنان فاقد تصمیمات شجاعانه و همکاری وقف شده هستید که تنظیم کنندگان ساکن در شما این را تقریباً غیرممکن می&zwnj;یابند که با ذهن بشری به طور مستقیم ارتباط برقرار نمایند. حتی هنگامی که این را ممکن می&zwnj;یابند که درخشش نور ضعیفی از حقیقت جدید را به روان در حال تکامل انسان نشان دهند، این آشکارسازی معنوی اغلب چنان مخلوق را کور می&zwnj;کند که موجب آشوبی از فناتیزم می&zwnj;شود، یا دگرگونی عقلانی دیگری را آغاز می&zwnj;کند که نتیجه&zwnj;ای فاجعه&zwnj;بار به بار می&zwnj;آورد. بسیاری مذاهب جدید و &zwnj;&rdquo;ایسم&ldquo; های عجیب ناشی از ارتباطات ناتمام، ناکامل، غلط تفهیم شده، و تحریف شدۀ تنظیم کنندگان فکر می&zwnj;باشد.</p>
<p style="direction:rtl">  برای هزاران سال، آنطور که اسناد جروسم نشان می&zwnj;دهد، در هر نسل موجودات کمتر و کمتری زندگی کرده&zwnj;اند که توانسته&zwnj;اند با تنظیم کنندگان خودکار با ایمنی عمل کنند. این یک تصویر نگران کننده است، و شخصیتهای سرپرست سِتانیا به پیشنهادات برخی از سرپرستان نزدیکتر سیاره&zwnj;ای شما که طرفدار دست زدن به اقدامات طراحی شده برای شکوفایی و حفظ انواع بالاتر معنوی نژادهای یورنشیا هستند، با نظر موافق می&zwnj;نگرند.</p>
<div class="c1">
<h4 style="direction:rtl">5- برداشتهای اشتباه از هدایت تنظیم کننده</h4></div>

<p style="direction:rtl">  مأموریت و تأثیر تنظیم کننده را با آنچه که معمولاً خودآگاهی نامیده می&zwnj;شود اشتباه نگیرید و در هم نیامیزید؛ آنها به طور مستقیم به هم مربوط نیستند. خودآگاهی یک واکنش بشری و صرفاً روانی است. آن نباید مورد نفرت واقع شود، اما آن به سختی صدای خداوند به روان است، که در واقع تنظیم کنندگان می&zwnj;باشند، اگر چنین صدایی را بتوان شنید. خودآگاهی، به درستی، به شما اندرز می&zwnj;دهد که کار درست را انجام دهید؛ اما تنظیم کننده، علاوه بر آن، تلاش می&zwnj;کند به شما بگوید درست حقیقتاً چیست، یعنی هنگامی که و همینطور که شما قادرید هدایت ناصح را درک کنید.</p>
<p style="direction:rtl">  تجارب خواب دیدن انسان، آن رژۀ نامنظم و بی&zwnj;ربط ذهن هماهنگ ناشدۀ در حال خواب، دلیل مکفی شکست تنظیم کنندگان را برای هماهنگ ساختن و مربوط ساختن عوامل ناهمگون ذهن انسان عرضه می&zwnj;دارد. به عبارت ساده تنظیم کنندگان نمی&zwnj;توانند فقط طی یک دورۀ زندگی به طور اختیاری دو نوع این چنین نامشابه و متنوع از اندیشه همچون بشری و الهی را هماهنگ و همگام کنند. هنگامی که آنها این کار را می&zwnj;کنند، آنطور که گاهی اوقات کرده&zwnj;اند، چنین روانهایی بدون ضرورت عبور از تجربۀ مرگ مستقیماً به کرات قصر انتقال می&zwnj;یابند.</p>
<p style="direction:rtl">  در هنگام خواب، تنظیم کننده تلاش می&zwnj;کند فقط به آن چیزی دست یابد که خواست شخصیت مورد سکنی واقع شده از طریق تصمیمات و گزینشهایی که در طول لحظات هشیاری کاملاً بیدار انجام شده، و بدین طریق در قلمروهای فوق ذهن، حوزۀ ارتباطی رابطۀ متقابل بشری و الهی، جای گرفته، از پیش به طور کامل تأیید کرده است.</p>
<p style="direction:rtl">  تنظیم کنندگان ضمن این که میزبانان انسانی&zwnj;شان در خواب هستند سعی می&zwnj;کنند آفرینشهای خود را در سطوح بالاتر ذهن مادی ثبت نمایند، و برخی از رویاهای عجیب و غریب شما نشانگر شکست آنها در برقراری تماس مؤثر است. پوچ بودن حیات رویایی نه تنها گواه فشار احساسات ابراز نشده است بلکه همچنین نشانۀ تحریف وحشتناک ارائۀ مفاهیم معنوی است که توسط تنظیم کنندگان عرضه می&zwnj;شود. شورمندیها، اشتیاقها، و سایر تمایلات ذاتی شما خود را به صورت تصویر نشان می&zwnj;دهند و تمایلات ابراز ناشدۀ خود را جانشین پیامهای الهی که سکنی گزینان در طول خواب ناهشیار تلاش می&zwnj;کنند در نگارشات روانی بگذارند می&zwnj;کنند.</p>
<p style="direction:rtl">  این بی&zwnj;نهایت خطرناک است که محتوای حیات رویایی به تنظیم کننده نسبت داده شود. تنظیم کنندگان در طول خواب کار می&zwnj;کنند، اما تجارب معمول رویایی شما صرفاً پدیده&zwnj;های فیزیولوژیک و روانشناسانه هستند. به همین ترتیب، این مخاطره&zwnj;آمیز است که سعی در متمایز ساختن ثبت مفهوم تنظیم کنندگان از دریافت کم و بیش مداوم و هشیارانۀ فرامین خود آگاهی انسانی شود. اینها مشکلاتی هستند که باید از طریق تشخیص فردی و تصمیم شخصی حل شوند. اما یک موجود بشری کار بهتری انجام خواهد داد اگر از طریق باور به این امر که گویش تنظیم کننده یک تجربۀ صرفاً بشری است با رد آن دست به خطا زند تا این که با بالا بردن یک واکنش ذهن بشری به گسترۀ حرمت الهی مرتکب اشتباهی بزرگ شود. به یاد داشته باشید، تأثیر یک تنظیم کنندۀ فکر عمدتاً، گر چه نه به طور کامل، یک تجربۀ فوق آگاهانه است.</p>
<p style="direction:rtl">  همینطور که شما از دایره&zwnj;های روانی صعود می&zwnj;کنید، به درجات گوناگون و به طور فزاینده، گاهی اوقات به طور مستقیم، اما غالباً به طور غیرمستقیم، با تنظیم کنندگان خود ارتباط برقرار می&zwnj;کنید. اما در سر پروراندن این ایده خطرناک است که هر مفهوم جدیدی که منشأ در ذهن بشری دارد توسط تنظیم کننده دیکته می&zwnj;شود. غالباً در موجودات نوع شما، آنچه را که شما به عنوان صدای تنظیم کننده می&zwnj;پذیرید در واقع برون&zwnj;تابی عقلانی خود شماست. این میدان خطرناکی است، و هر موجود بشری باید این مشکلات را مطابق خرد طبیعی بشری و بینش فوق بشری خود برای خود حل کند.</p>
<p style="direction:rtl">  تنظیم کنندۀ موجود بشری که از طریق او این ارتباط دارد صورت می&zwnj;گیرد عمدتاً به دلیل بی&zwnj;تفاوتی تقریباً کامل این انسان نسبت به هر تجلی نمایانِ حضور درونی تنظیم کننده از چنین گسترۀ پهناوری از فعالیت برخوردار است؛ به راستی جای خوشوقتی است که او در رابطه با کل روند به گونه&zwnj;ای هشیار کاملاً خونسرد باقی می&zwnj;ماند. او یکی از باتجربه&zwnj;ترین تنظیم کنندگان این روزگار و نسل را دارد، و با این وجود واکنش منفعل و نگرانی غیرفعال او نسبت به پدیده&zwnj;هایی که به حضور این تنظیم کنندۀ ماهر در ذهن او مربوط است بنا به اعلان فرشتۀ نگاهبان سرنوشت یک واکنش نادر و نیکبختانه است. و این تماماً در بر گیرندۀ یک هماهنگی مطلوب تأثیرات، که هم برای تنظیم کننده در گسترۀ بالاتر عمل و هم برای شریک انسانی از نقطه نظر سلامتی، راندمان، و آرامش مطلوب است، می&zwnj;باشد.</p>
<div class="c1">
<h4 style="direction:rtl">6- هفت دایرۀ روانی</h4></div>

<p style="direction:rtl">  جمع کل تحقق یافتن شخصیت در یک کرۀ مادی در محدودۀ فتح پیاپی هفت دایرۀ روانیِ استعداد انسانی محصور می&zwnj;باشد. ورود به هفتمین دایره نشانگر آغاز کارکرد حقیقی شخصیت بشری است. به پایان رساندن اولین دایره حاکی از بلوغ نسبی موجود انسانی است. اگر چه پیمودن هفت دایرۀ رشد کیهانی برابر با یگانگی با تنظیم کننده نیست، استیلا بر این دایره&zwnj;ها نشانگر دستیابی به آن مراحلی است که مقدمۀ یگانگی با تنظیم کننده هستند.</p>
<p style="direction:rtl">  تنظیم کننده شریک برابر شما در دستیابی به هفت دایره &mdash; نیل به بلوغ نسبی انسانی &mdash; است. تنظیم کننده به همراه شما دایره&zwnj;ها را از هفتم به اول طی می&zwnj;کند. اما کاملاً مستقل از همکاری فعال ذهن بشری به وضعیت تعالیت و خود - فعالیت پیش می&zwnj;رود.</p>
<p style="direction:rtl">  دایره&zwnj;های روانی منحصراً عقلانی نیستند، و کاملاً مورانشیایی نیز نیستند؛ آنها به وضعیت شخصیت، کمال ذهنی، رشد روان، و هماهنگی با تنظیم کننده ربط دارند. پیمایش موفقیت&zwnj;آمیز این سطوح کارکرد موزون <em>تمامی شخصیت</em> را مطالبه می&zwnj;کند، نه صرفاً یک فاز از آن. رشد اجزا با بلوغ حقیقی کل برابر نیست؛ اجزا در واقع در تناسب با بسط تمامی خود &mdash; کل خود &mdash; مادی، عقلانی، و روحی رشد می&zwnj;کنند.</p>
<p style="direction:rtl">  هنگامی که توسعۀ طبیعت عقلانی سریعتر از رشد معنوی پیش می&zwnj;رود، چنین وضعیتی ارتباط با تنظیم کنندۀ فکر را هم دشوار و هم خطرناک می&zwnj;سازد. به همین منوال، رشد بیش از حد معنوی به ایجاد یک تفسیر فناتیک و انحرافی از راهبریهای روحیِ سکنی گزینِ الهی تمایل دارد. فقدان ظرفیت معنوی این را بسیار دشوار می&zwnj;سازد که به چنین خرد مادی حقایق معنوی را که در فوق آگاهی بالاتر ساکن است منتقل نمود. برای ذهنی که از توازن کامل برخوردار است، و در بدنی از عادات پاکیزه، انرژیهای ثبات یافتۀ عصبی، و کارکرد متوازن شیمیایی جای دارد &mdash; هنگامی که نیروهای فیزیکی، ذهنی، و روحی در توازن سه&zwnj;گانۀ رشد قرار دارند &mdash; حداکثر نور و حقیقت با حداقل خطر گذرا یا ریسک نسبت به بهروزی واقعی چنین موجودی می&zwnj;تواند داده شود. انسان از طریق چنین رشد متوازنی دایره&zwnj;های پیشرفت سیاره&zwnj;ای را، یک به یک، از هفتمین تا اولی، درمی&zwnj;نوردد.</p>
<p style="direction:rtl">  تنظیم کنندگان همیشه نزدیک شما هستند و از شما هستند، اما به ندرت می&zwnj;توانند به عنوان یک موجود دیگر به طور مستقیم با شما صحبت کنند. تصمیمات عقلانی، گزینشهای اخلاقی، و رشد معنوی شما دایره به دایره به توان تنظیم کنندگان برای کار در ذهن شما می&zwnj;افزاید. شما بدین طریق دایره به دایره از مراحل پایین&zwnj;تر ارتباط با تنظیم کننده و هماهنگی ذهنی صعود می&zwnj;کنید، طوری که تنظیم کننده به طور فزاینده قادر می&zwnj;شود تصاویرش را از سرنوشت با وضوح و یقین بیشتر در خود آگاهیِ در حال تکامل این ذهن - روان جویندۀ خداوند ثبت نماید.</p>
<p style="direction:rtl">  هر تصمیمی که شما می&zwnj;گیرید یا مانع کارکرد تنظیم کننده می&zwnj;شود و یا آن را تسهیل می&zwnj;نماید. به همین ترتیب همین تصمیمات ترقی شما را در دایره&zwnj;های پیشرفت بشری تعیین می&zwnj;نمایند. این حقیقت دارد که برتر بودن یک تصمیم، رابطۀ بحرانی آن، به مقدار زیاد به تأثیر دایره&zwnj;ساز آن بستگی دارد. با این وجود، تعداد تصمیمات، تکرارهای مکرر، تکرارهای مصرانه، نیز برای قطعیتِ شکل دهندۀ عادتِ چنین واکنشهایی ضروری هستند.</p>
<p style="direction:rtl">  تعریف دقیق هفت سطح پیشرفت بشر دشوار است، زیرا این سطوح شخصی هستند؛ آنها برای هر فرد فرق می&zwnj;کنند و ظاهراً توسط ظرفیت رشد هر موجود بشری تعیین می&zwnj;شوند. فتح این سطوح تکامل کیهانی از سه طریق نمایان می&zwnj;شود:</p>

<p style="direction:rtl">  1- <em>هماهنگی با تنظیم کننده</em>. ذهن روحی شونده متناسب با دستیابی به دایره به حضور تنظیم کننده نزدیک می&zwnj;شود.</p>
<p style="direction:rtl">  2- <em>تکامل روان</em>. پدیداری روان مورانشیا نشانگر گستره و عمق استیلا بر دایره است.</p>
<p style="direction:rtl">  3- <em>واقعیت شخصیت</em>. درجۀ واقعیت فردی مستقیماً از طریق فتح دایره تعیین می&zwnj;شود. اشخاص همینطور که از هفتمین سطح وجود انسانی به اولین سطح صعود می&zwnj;کنند واقعی&zwnj;تر می&zwnj;شوند.</p>

<p style="direction:rtl">  همینطور که دایره&zwnj;ها پیموده می&zwnj;شوند، فرزند تکامل مادی به بشری بالغ با پتانسیل فناناپذیری رشد می&zwnj;کند. واقعیت واهیِ طبیعت جنینیِ یک پیمایشگر دایرۀ هفتم راه را برای تجلی آشکارتر طبیعت در حال ظهور مورانشیاییِ یک شهروند جهان محلی باز می&zwnj;کند.</p>
<p style="direction:rtl">  در حالی که تعریف دقیق هفت سطح، یا دایره&zwnj;های روانی رشد بشری غیرممکن است، مجاز است که حدود حداقل و حداکثر این مراحلِ واقعیت&zwnj;یابی بلوغ پیشنهاد شود:</p>
<p style="direction:rtl">  <em>دایرۀ هفتم</em>. هنگامی که در موجودات بشری قدرت انتخاب شخصی، تصمیم فردی، مسئولیت اخلاقی، و ظرفیت دستیابی به فردیت روحی به وجود می&zwnj;آید، ورود به این سطح حاصل می&zwnj;شود. این نشانگر کارکرد متحد هفت روح یاور ذهن تحت سرپرستی روح خرد، قرار گرفتن مخلوق انسانی تحت نفوذ روح&zwnj;القدس، و در یورنشیا اولین کارکرد روح حقیقت، به همراه دریافت یک تنظیم کنندۀ فکر در ذهن انسانی می&zwnj;باشد. ورود به دایرۀ هفتم مخلوق انسانی را یک شهروند به راستی بالقوۀ جهان محلی می&zwnj;سازد.</p>
<p style="direction:rtl">  <em>دایرۀ سوم</em>. بعد از این که صعود کنندۀ بشری به سومین دایره دست می&zwnj;یابد و یک فرشتۀ نگاهبان شخصی سرنوشت دریافت می&zwnj;دارد کار تنظیم کننده بسیار مؤثرتر می&zwnj;شود. در حالی که ظاهراً هیچ تلاش هماهنگ میان تنظیم کننده و فرشتۀ نگاهبان سراف وجود ندارد، با این وجود یک بهبود خطاناپذیر در تمامی فازهای پیشرفت کیهانی و توسعۀ معنوی به دنبال تخصیص فرشتۀ سراف شخصی همراه مشاهده می&zwnj;شود. پس از دستیابی به سومین دایره، تنظیم کننده تلاش می&zwnj;کند ذهن انسان را در طول باقیماندۀ حیات انسانی مورانشیایی سازد، به دایره&zwnj;های باقیمانده دست یابد، و پیش از آن که مرگ طبیعی شراکت بی&zwnj;نظیر را منحل کند مرحلۀ نهایی ارتباط الهی - بشری را به انجام رساند.</p>
<p style="direction:rtl">  <em>اولین دایره</em>. تنظیم کننده بر حسب معمول نمی&zwnj;تواند به طور مستقیم و بلافصل با شما صحبت کند تا این که شما به دایرۀ اول و نهایی پیشرفت تدریجی انسانی دست یابید. این سطح نشانگر بالاترین تحقق ممکنِ رابطۀ ذهن با تنظیم کننده در تجربۀ بشری پیش از رهایی روان در حال تکامل مورانشیایی از پوشاکهای بدن مادی می&zwnj;باشد. در رابطه با ذهن، احساسات، و بینش کیهانی، این نیل به اولین دایرۀ روانی نزدیکترین تقرب ممکن ذهن مادی و تنظیم کنندۀ روحی در تجربۀ بشری می&zwnj;باشد.</p>
<p style="direction:rtl">  شاید بهتر باشد این دایره&zwnj;های روانیِ پیشرفت انسانی <em>سطوح کیهانی</em> نامیده شوند &mdash; درک واقعی معنی و فهم ارزش نزدیکی تدریجی به آگاهی مورانشیایی از رابطۀ اولیۀ روان تکاملی با ایزد متعال در حال پدیداری. و همین رابطه است که این را برای ابد غیرممکن می&zwnj;سازد که اهمیت دایره&zwnj;های کیهانی را به ذهن مادی به طور کامل توضیح داد. دستیابی به این دایره&zwnj;ها فقط به طور نسبی به خدا آگاهی مربوط است. یک رهنورد دایرۀ هفتم یا ششم می&zwnj;تواند تقریباً به اندازۀ یک رهنورد دایرۀ دوم یا اول به راستی خداشناس &mdash; از فرزند بودن آگاه &mdash; باشد، اما این موجودات دایره&zwnj;های پایین&zwnj;تر نسبت به رابطۀ تجربی با ایزد متعال، شهروندی جهان، به مراتب کمتر خود آگاه هستند. اگر فرازگرایان پیش از مرگ طبیعی در این دستیابی شکست بخورند دستیابی به این دایره&zwnj;های کیهانی بخشی از تجربۀ آنها در کرات قصر خواهد شد.</p>
<p style="direction:rtl">  انگیزۀ ایمان درک کامل فرزند خداوند بودن انسان را تجربی می&zwnj;نماید، اما <em>عمل</em>، انجام تصمیمات، برای دستیابی تکاملی به آگاهی از نزدیکی تدریجی به <em>واقعیت کیهانی</em> ایزد متعال ضروری است. ایمان در دنیای روحی پتانسیلها را به واقعیات دگردیس می&zwnj;سازد، اما در قلمروهای متناهیِ متعال فقط توسط و به واسطۀ تحقق تجربۀ انتخاب پتانسیلها به واقعیات تبدیل می&zwnj;شوند. اما گزینش انجام خواست خداوند ایمان معنوی را به تصمیمات مادی در عمل شخصیت وصل می&zwnj;کند و بدین ترتیب یک نقطۀ اتکاءِ الهی و معنوی برای کارکرد مؤثرتر اهرم بشری و مادیِ تشنگی برای خداوند فراهم می&zwnj;سازد. چنین هماهنگی خردمندانۀ نیروهای مادی و معنوی هم واقعیت&zwnj;یابی کیهانی متعال و هم فهم مورانشیاییِ الوهیتهای بهشت را به اندازۀ زیاد افزایش می&zwnj;دهد.</p>
<p style="direction:rtl">  استیلا بر دایره&zwnj;های کیهانی به رشد کمی روان مورانشیا، درک معانی متعالی، مربوط است. اما وضعیت کیفی این روان فناناپذیر <em>کاملاً </em>به برخورداری ایمان زنده از این واقعیت - ارزشِ پتانسیل بهشتی بستگی دارد که انسان فانی یک فرزند خدای جاودانه است. از این رو یک رهنورد دایرۀ هفتم به کرات قصر عزیمت می&zwnj;کند تا به درک بیشتر کمیِ رشد کیهانی دست یابد، درست همانطور که یک رهنورد دایرۀ دوم یا حتی دایرۀ اول چنین می&zwnj;کنند.</p>
<p style="direction:rtl">  میان دستیابی به دایرۀ کیهانی و تجربۀ واقعی معنوی مذهبی فقط یک رابطۀ غیرمستقیم وجود دارد؛ چنین دستیابیهایی دو جانبه می&zwnj;باشند، و از این رو متقابلاً سودمند هستند. پیشرفت صرفاً معنوی ممکن است ارتباط اندکی با سعادت مادی سیاره&zwnj;ای داشته باشد، اما دستیابی به دایره همیشه پتانسیل موفقیت بشری و پیشرفت انسانی را افزایش می&zwnj;دهد.</p>
<p style="direction:rtl">  از هفتمین تا سومین دایره عمل افزایش یافته و متحد هفت روح یاور ذهن در کار باز داشتن ذهن انسانی از وابستگیش به واقعیات مکانیسمهای مادی حیات در آمادگی برای عرضۀ افزایش یافتۀ سطوح مورانشیایی تجربه به وقوع می&zwnj;پیوندد. از سومین دایره به بعد نفوذ یاور به طور تدریجی کاهش می&zwnj;یابد.</p>
<p style="direction:rtl">  هفت دایره در بر گیرندۀ تجربۀ انسانی هستند که از بالاترین سطح صرفاً حیوانی تا پایین&zwnj;ترین سطح تماس مورانشیاییِ خود آگاهی به عنوان یک تجربۀ شخصیت امتداد می&zwnj;یابند. استیلا بر اولین دایرۀ کیهانی نشانگر دستیابی به بلوغ پیش مورانشیایی انسانی است و خاتمۀ خدمت مشترک ارواح یاور ذهن به عنوان یک نفوذ منحصر به فرد عمل ذهن در شخصیت بشری را مشخص می&zwnj;کند. فراتر از اولین دایره، ذهن به طور فزاینده همانند هوشمندی سطح مورانشیایی تکامل، خدمت مشترک ذهن کیهانی و عطیۀ ابریاور روح آفرینشگر یک جهان محلی می&zwnj;شود.</p>
<p style="direction:rtl">  روزهای بزرگ در دوران خاص زندگانی تنظیم کنندگان از این قرارند: اول، هنگامی که فرد بشری به سومین دایرۀ روانی وارد می&zwnj;شود، و بدین ترتیب فعالیت فردیِ ناصح و دامنۀ افزایش یافتۀ کارکرد را تضمین می&zwnj;نماید (به این شرط که سکنی گزین از پیش به تنهایی دست به عمل دست نزده باشد)؛ سپس، هنگامی که شریک بشری به اولین دایرۀ روانی دست می&zwnj;یابد، و آنها بدین طریق قادر می&zwnj;شوند حداقل تا درجاتی با یکدیگر ارتباط متقابل برقرار نمایند؛ و آخر، هنگامی که آنها سرانجام و برای ابد به یگانگی می&zwnj;رسند.</p>
<div class="c1">
<h4 style="direction:rtl">7- دستیابی به فناناپذیری</h4></div>

<p style="direction:rtl">  دستیابی به هفت دایرۀ کیهانی به منزلۀ پیوند با تنظیم کننده نیست. انسانهای بسیاری در یورنشیا زندگی می&zwnj;کنند که به دایره&zwnj;های خویش دست یافته&zwnj;اند؛ اما باز پیوند به پیشرفتهای معنوی بزرگتر و متعالی&zwnj;تر دیگر، به دستیابی به هماهنگی نهایی و کامل خواست انسان با خواست خداوند، آنطور که در تنظیم کنندۀ فکر ساکن است، بستگی دارد.</p>
<p style="direction:rtl">  هنگامی که یک موجود بشری دایره&zwnj;های پیشرفت کیهانی را تکمیل کرد، و علاوه بر آن، هنگامی که انتخاب نهاییِ خواست انسان به تنظیم کننده اجازه می&zwnj;دهد که مرتبط ساختن هویت بشری با روان مورانشیایی را در طول زندگی تکاملی و فیزیکی تکمیل سازد، آنگاه این ارتباطات تمام عیار روان و تنظیم کننده تا کرات قصر به طور مستقل ادامه می&zwnj;یابند، و فرمانی از یوورسا صادر می&zwnj;شود که پیوند فوری تنظیم کننده و روان مورانشیایی را فراهم می&zwnj;سازد. این پیوند در طول زندگی فیزیکی بی&zwnj;درنگ بدن مادی را مشتعل می&zwnj;سازد. موجودات بشری که ممکن است شاهد چنین منظره&zwnj;ای باشند فقط مشاهده می&zwnj;کنند که انسان در حال انتقال به دنیای بعد در &rdquo;ارابه&zwnj;های آتش&ldquo; ناپدید می&zwnj;گردد.</p>
<p style="direction:rtl">  بیشتر تنظیم کنندگانی که افراد تابع خود را بدون مرگ از یورنشیا به دنیای بعد انتقال داده&zwnj;اند بسیار باتجربه و بنا به اسناد سکنی گزینان انسانهای بیشمار در کرات دیگر بودند. به خاطر داشته باشید که تنظیم کنندگان در سیاراتی که به آنها قرض داده شده&zwnj;اند تجربۀ ارزشمند سکنی گزینی به دست می&zwnj;آورند. نمی&zwnj;توان چنین تصور کرد که تنظیم کنندگان فقط برای کار پیشرفته در آن افراد بشری که بقا نمی&zwnj;یابند تجربه به دست می&zwnj;آورند.</p>
<p style="direction:rtl">  تنظیم کنندگان به دنبال پیوند انسانی در سرنوشت و تجربۀ شما سهیم می&zwnj;شوند؛ <em>آنها شما می&zwnj;شوند</em>. بعد از پیوندِ روان فناناپذیر مورانشیا و تنظیم کنندۀ مربوطه، تمامی تجربه و سرانجام تمامی ارزشهای یکی دارایی دیگری می&zwnj;شود، طوری که آن دو در واقع یک وجود می&zwnj;شوند. از یک نظر مشخص، این موجود جدید از گذشتۀ جاودان و نیز متعلق به آیندۀ جاودان است. تمامی آنچه که در روان در حال بقا روزگاری بشری بود، و تمامی آنچه که در تنظیم کننده به طور تجربی الهی است اکنون دارایی واقعی شخصیت جدید و پیوسته فراز یابندۀ جهان می&zwnj;شود. اما تنظیم کننده در هر سطح جهان می&zwnj;تواند به مخلوق جدید فقط آن ویژگیهایی را عطا کند که در آن سطح پرمعنی و ارزشمند باشند. یک <em>یگانگی</em> مطلق با ناصح الهی، یک مصرف کامل عطیۀ یک تنظیم کننده، فقط می&zwnj;تواند به دنبال دستیابی نهایی به پدر جهانی، پدر ارواح، منبع همیشگی این هدایای الهی، در ابدیت به دست آید.</p>
<p style="direction:rtl">  هنگامی که روان در حال تکامل و تنظیم کنندۀ الهی سرانجام و برای ابد به یگانگی دست می&zwnj;یابند، هر یک تمامی کیفیتهای قابل تجربه شدن دیگری را به دست می&zwnj;آورد. این شخصیت هماهنگ تمامی خاطرۀ تجربیِ بقا را که توسط ذهن نیایی انسانی نگاه داشته شده بود و سپس در روان مورانشیایی ساکن بود دارا می&zwnj;باشد، و علاوه بر آن این پایان دهندۀ بالقوه در بر گیرندۀ تمامی خاطرۀ تجربی تنظیم کننده در تمامی مدت سکنی گزینی در انسان می&zwnj;باشد. اما برای یک تنظیم کننده به ابدیت آینده نیاز خواهد بود که شراکت شخصیتی با معانی و ارزشهایی را که ناصح الهی از ابدیت گذشته به جلو حمل می&zwnj;کند پیوسته به طور کامل اعطا نماید.</p>
<p style="direction:rtl">  اما در رابطه با اکثریت عظیم مردم یورنشیا تنظیم کننده باید برای فرا رسیدن رهایی از طریق مرگ صبورانه منتظر بماند. او باید برای آزادیِ روانِ در حال پدیداری از استیلای تقریباً کامل الگوهای انرژی و نیروهای شیمیایی که ذاتی نوع مادی وجود شما می&zwnj;باشد منتظر بماند. دشواری اصلی که شما در برقراری تماس با تنظیم کنندگان خود تجربه می&zwnj;کنید در همین طبیعت ذاتی مادی است. تعداد بسیار اندکی از انسانها اندیشمندان واقعی هستند. شما تا نقطۀ ارتباط مطلوب با تنظیم کنندگان الهی از نظر معنوی رشد نمی&zwnj;کنید و اذهان خود را از انضباط برخوردار نمی&zwnj;سازید. گوش ذهن بشر به روی درخواستهای معنوی که تنظیم کننده از میان پیامهای چندگانۀ پخشهای مهرآمیز جهانیِ فرستاده شده از سوی پدر بخششها ترجمه می&zwnj;کند تقریباً کر است. تنظیم کننده تقریباً این را غیرممکن می&zwnj;یابد که این رهنمودهای الهام بخش روحی را در یک ذهن حیوانی که کاملاً تحت سیطرۀ نیروهای شیمیایی و الکتریکی، که ذاتی طبیعت فیزیکی شما است، قرار دارد ثبت نماید.</p>
<p style="direction:rtl">  تنظیم کنندگان از برقراری تماس با ذهن انسانی شادی می&zwnj;کنند؛ اما طی سالهای طولانیِ اقامت موقتِ خاموش که قادر نیستند در طول آن بر مقاومت حیوانی فائق شده و مستقیما با شما ارتباط برقرار نمایند باید صبور باشند. تنظیم کنندگان فکر هر چه در مقیاس خدمت بالاتر روند، مؤثرتر می&zwnj;شوند. اما همچون هنگامی که در کرات قصر به طور ذهن به ذهن آنها را تشخیص می&zwnj;دهید، هرگز نمی&zwnj;توانند با همان عاطفۀ کامل، دلسوزانه، و نمایان به شما در جسم خوشامد بگویند.</p>
<p style="direction:rtl">  در طول حیات انسانی بدن و ذهن مادی شما را از تنظیم کننده&zwnj;تان جدا می&zwnj;سازد و مانع ارتباط آزادانه می&zwnj;شود؛ به دنبال مرگ، بعد از پیوند ابدی، شما و تنظیم کننده یکی هستید &mdash; شما به عنوان موجودات جداگانه قابل تشخیص نیستید &mdash; و از این رو هیچ نیازی به ارتباط، آنطور که شما آن را می&zwnj;فهمید، نیست.</p>
<p style="direction:rtl">  در حالی که صدای تنظیم کننده همواره در درون شماست، بیشترِ شما در طول دوران حیات به ندرت آن را خواهید شنید. موجودات بشریِ پایین&zwnj;تر از دایرۀ سوم و دومِ پیشرفت به ندرت صدای مستقیم تنظیم کننده را می&zwnj;شنوند، به جز در لحظات اشتیاق وافر، در یک وضعیت فوق&zwnj;العاده، و به دنبال یک تصمیم عالی.</p>
<p style="direction:rtl">  در طول برقراری و گسستن یک تماس میان ذهن انسانیِ کسی که برای سرنوشت محفوظ مانده و سرپرستان سیاره&zwnj;ای، گاهی اوقات تنظیم کنندۀ ساکن در وضعیتی قرار می&zwnj;گیرد که ممکن می&zwnj;شود پیامی به شریک انسانی فرستاده شود. مدتی نه چندان پیش در یورنشیا چنین پیامی توسط یک تنظیم کنندۀ خودکار به همدم بشری، عضوی از سپاه ذخیرۀ سرنوشت، فرستاده شد. این پیام با این حرفها ارائه گردید: &rdquo;و اکنون بدون آسیب رساندن یا مورد مخاطره قرار دادن فردِ تحت وقف مشتاقانۀ من، و بدون قصد سرزنش بیش از حد یا ایجاد نومیدی، درخواست من از او را برای من یادداشت کن.&ldquo; سپس یک اندرز زیبای متأثر کننده و گیرا به دنبال آمد. تنظیم کننده در زمرۀ سایر چیزها درخواست کرد &rdquo;که او با وفاداری بیشتری صمیمانه با من همکاری کند، با سرزندگی بیشتری در انجام کارهای محولۀ من پایداری کند، با وفاداری بیشتری برنامه&zwnj;ای را که من ترتیب داده&zwnj;ام اجرا کند، با شکیبایی بیشتری آزمونهای انتخابی من را به انجام رساند، با استقامت و سرزندگی بیشتری در مسیر انتخابی من گام بردارد، با فروتنی بیشتری اعتباری را دریافت کند که در نتیجۀ تلاشهای بی&zwnj;وقفۀ من حاصل شده است &mdash; لذا اندرز من را به انسانی که در او سکنی گزیده&zwnj;ام برسان. من به او عشق و علاقۀ عالی و عطوفت یک روح الهی را عطا می&zwnj;کنم. و علاوه بر آن به فرد مورد مهر من بگو که من تا آخر کار با خردمندی و قدرت کار خواهم کرد، تا وقتی که آخرین تقلای زمینی به پایان رسد؛ من به امانتداری از شخصیت خود وفادار خواهم بود. من او را برای بقا، برای این که مرا نومید نسازد، و مرا از پاداش تقلای صبورانه و شدید خود محروم نسازد، تشویق و ترغیب می&zwnj;کنم. دستیابی ما به شخصیت به ارادۀ انسانی بستگی دارد. من دایره به دایره صبورانه موجب فراز این ذهن انسانی شده&zwnj;ام، و من شاهد دارم که رضایت رئیس نوع خود را دریافت می&zwnj;دارم. من دایره به دایره به داوری می&zwnj;رسم. من با خشنودی و بدون تشویش منتظر فراخوانی سرنوشت می&zwnj;مانم. من برای ارائۀ همه چیز به دادگاههای قدمای ایامها آماده&zwnj;ام.&ldquo; </p>
<p style="direction:rtl">  [عرضه شده توسط یک پیام&zwnj;آور منفرد اُروانتان.]</p>
</body>
</html>
