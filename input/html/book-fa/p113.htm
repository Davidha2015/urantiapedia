<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 113 - فرشتگان سراف نگاهبان سرنوشت</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 113</h1>
</div>
<div class="c1">
<h3 style="direction:rtl">فرشتگان سراف نگاهبان سرنوشت</h3>
</div>

<p style="direction:rtl">  پس از ارائۀ روایات ارواح خادم زمان و سپاهیان پیام&zwnj;آور فضا، ما به بررسی فرشتگان نگاهبان می&zwnj;پردازیم. آنها سرافیمهایی هستند که وقف خدمت به تک تک انسانهایی شده&zwnj;اند که تمامی طرح عظیم بقای پیشرفت معنوی برای ارتقا و کامل شدن آنها فراهم شده است. در اعصار گذشته در یورنشیا، این نگاهبانانِ سرنوشت تقریباً تنها گروه از فرشتگان بودند که مورد قدردانی واقع شدند. سرافیمهای سیاره&zwnj;ای در واقع ارواح خادمی هستند که برای خدمت به آنهایی که بقا خواهند یافت فرستاده شده&zwnj;اند. این سرافیمهای همراه در تمامی رخدادهای بزرگ گذشته و حال به عنوان یاوران معنوی انسان فانی عمل کرده&zwnj;اند. در بسیاری از مکاشفات الهی &rdquo;سخن توسط فرشتگان گفته شده است&ldquo;؛ بسیاری از فرامین بهشت توسط &rdquo;خدمت فرشتگان دریافت شده&zwnj;اند.&ldquo;</p>
<p style="direction:rtl">  سرافیمها فرشتگان سنتی بهشت هستند. آنها ارواح خادمی هستند که بسیار نزدیک شما زندگی می&zwnj;&zwnj;کنند و کارهای بسیار زیادی برای شما انجام می&zwnj;دهند. آنها از روزگاران آغازین هوشمندی بشری در یورنشیا کار کرده&zwnj;اند.</p>
<div class="c1">
<h4 style="direction:rtl">1- فرشتگان نگاهبان</h4></div>

<p style="direction:rtl">  آموزش در رابطه با فرشتگان نگاهبان یک افسانه نیست. برخی از گروههای موجودات بشری در واقع از فرشتگان شخصی برخوردارند. در تأیید این امر بود که عیسی در گفتمان پیرامون کودکان پادشاهی آسمانی گفت: &rdquo;مراقب باشید که حتی یک تن از این بچه&zwnj;های کوچک را تحقیر نکنید، زیرا به شما می&zwnj;گویم که فرشتگان آنها همیشه حضور روح پدر من را مد نظر دارند.&ldquo;</p>
<p style="direction:rtl">  سرافیمها در ابتدا قطعاً به نژادهای جداگانۀ یورنشیا تخصیص یافته بودند. اما از هنگام اعطای میکائیل، آنها بر طبق هوشمندی بشری، معنویت، و سرنوشت گمارده می&zwnj;شوند. از نظر عقلانی، نوع بشر به سه طبقه تقسیم می&zwnj;شود:</p>

<p style="direction:rtl">  1- دارندگان ذهن زیر نرمال &mdash; آنهایی که توان نرمال ارادی را اعمال نمی&zwnj;کنند؛ آنهایی که تصمیمات معمول را نمی&zwnj;گیرند. این طبقه شامل آنهایی می&zwnj;شود که نمی&zwnj;توانند خداوند را درک کنند؛ آنها فاقد ظرفیت پرستش هوشمندانۀ الوهیت هستند. موجودات زیر نرمال یورنشیا از یک گروه از سرافیمها، یک گروهان، با یک گردان از فرشتگان کروب برخوردار هستند. آنها به آنان تخصیص یافته&zwnj;اند تا به آنها خدمت کنند و گواه باشند که در تقلاهای زندگی کره، عدالت و بخشش به آنان تعمیم می&zwnj;یابد.</p>
<p style="direction:rtl">  2- نوع معمول و نرمال ذهن بشری. از دیدگاه خدمت فرشتگان سراف، بیشتر مردان و زنان بر طبق مرتبتشان در پیمایش دایره&zwnj;های پیشرفت بشری و تکامل معنوی در هفت طبقه گروهبندی شده&zwnj;اند.</p>
<p style="direction:rtl">  3- دارندگان ذهن فوق نرمال &mdash; آنهایی که از توان تصمیم&zwnj;گیری زیاد و پتانسیل بی&zwnj;چون و چرای نیل معنوی برخوردارند؛ مردان و زنانی که کمابیش از توان تماس با تنظیم کنندگان ساکن در خود برخوردارند؛ اعضای گروههای ذخیرۀ گوناگون سرنوشت. صرف نظر از این که یک انسان بر حسب اتفاق در چه دایره&zwnj;ای باشد، اگر چنین فردی به عضویت هر یک از چندین سپاه ذخیرۀ سرنوشت در آید، درست در آن هنگام و در آنجا، سرافیمهای شخصی به او گمارده می&zwnj;شوند، و از آن هنگام تا وقتی که دوران زندگانی زمینی او پایان یابد، آن انسان از خدمت مداوم و مراقبت بی&zwnj;وقفۀ یک فرشتۀ نگاهبان برخوردار خواهد گشت. همچنین، وقتی که هر موجود بشری <em>آن</em> تصمیم عالی را بگیرد، هنگامی که یک نامزدی واقعی با تنظیم کننده صورت گیرد، فوراً یک نگاهبان شخصی به آن روان گمارده می&zwnj;شود.</p>

<p style="direction:rtl">  در خدمت به موجودات به اصطلاح نرمال، گماردن فرشتگان سراف بر طبق نیل بشری به دایره&zwnj;های عقلانیت و معنویت انجام می&zwnj;شود. شما در ذهنِ پوشش بشریتان در دایرۀ هفتم آغاز می&zwnj;کنید، و در کار ادراک خود، استیلا بر خود، و خبرگی فردی به سوی درون سفر می&zwnj;کنید؛ و (اگر مرگ طبیعی دوران زندگی شما را خاتمه ندهد، و تقلاهای شما را به کرات قصر انتقال ندهد) دایره به دایره پیش می&zwnj;روید، تا این که به اولین دایره یا دایرۀ درونیِ تماس نسبی و پیوند با تنظیم کنندۀ ساکن در خود برسید.</p>
<p style="direction:rtl">  موجودات بشری در دایرۀ آغازین یا هفتم از یک فرشتۀ نگاهبان به همراه یک گروهان از فرشتگان یاری دهندۀ کروب برخوردار می&zwnj;باشند، که به مراقبت و سرپرستی یک هزار انسان گمارده شده&zwnj;اند. در ششمین دایره، یک زوج سرافی به همراه یک گروهان از فرشتگان کروب برای هدایت این انسانهای فراز یابنده در گروههای پانصد نفره تخصیص می&zwnj;یابد. هنگامی که پنجمین دایره به دست می&zwnj;آید، موجودات بشری در گروهانهای تقریباً یکصد نفره گروهبندی می&zwnj;شوند، و یک زوج از فرشتگان نگاهبان سرافیم به همراه یک گروه از فرشتگان کروب در موضع سرپرستی آنها قرار می&zwnj;گیرند. به دنبال دستیابی به چهارمین دایره، موجودات بشری در گروههای ده نفره گرد آورده می&zwnj;شوند، و باز سرپرستی به عهدۀ یک زوج از سرافیمها، که توسط یک گروهان از فرشتگان کروب یاری می&zwnj;شوند قرار داده می&zwnj;شود.</p>
<p style="direction:rtl">  هنگامی که یک ذهن انسانی رخوتِ میراث حیوانی را در هم می&zwnj;شکند و به سومین دایرۀ عقلانیت بشری و معنویتِ کسب شده دست می&zwnj;یابد، از آن پس یک فرشتۀ شخصی (در واقع دو تا) به طور کامل و به طور منحصر به فرد به این انسان فراز یابنده تخصیص خواهد یافت. و بدین ترتیب این روانهای بشری، علاوه بر تنظیم کنندگان فکریِ سکنی گزینِ پیوسته حاضر و به طور فزاینده مؤثر، یاری تقسیم نشدۀ این نگاهبانان شخصی سرنوشت را در کلیۀ تلاشهای خود دریافت می&zwnj;دارند تا سومین دایره را به اتمام رسانند، دومی را بپیمایند، و به اولی دست یابند.</p>
<div class="c1">
<h4 style="direction:rtl">2- نگاهبانان سرنوشت</h4></div>

<p style="direction:rtl">  سرافیمها به عنوان نگاهبانان سرنوشت شناخته نمی&zwnj;شوند تا این که به معاشرت با یک روان بشری که به یک یا تعداد بیشتری از این سه دستاورد دست یافته است گمارده شوند: تصمیم نهایی را برای خداگونه شدن اتخاذ کرده است، به سومین دایره وارد شده است، یا به داخل یکی از گروههای ذخیرۀ سرنوشت وارد شده است.</p>
<p style="direction:rtl">  در تکامل نژادها، یک نگاهبان سرنوشت به دقیقاً نخستین موجودی که به دایرۀ لازم پیروزی دست می&zwnj;یابد تخصیص داده می&zwnj;شود. در یورنشیا اولین انسانی که به یک نگاهبان شخصی دست یافت، رانتُواک، یک انسان خردمند از نژاد سرخ متعلق به زمانهای دور پیشین بود.</p>
<p style="direction:rtl">  تمامی مأموریتهای فرشتگان توسط یک گروه از سرافیمهای داوطلب به انجام می&zwnj;رسند، و این انتصابها همیشه مطابق نیازهای بشری و با توجه به مرتبت زوج فرشته &mdash; نظر به تجربه، مهارت، و خرد فرشته &mdash; می&zwnj;باشند. فقط سرافیمهایی که خدمت طولانی داشته&zwnj;اند، آنهایی که با تجربه&zwnj;تر هستند و بیشتر مورد آزمون واقع شده&zwnj;اند به عنوان نگاهبانان سرنوشت گمارده می&zwnj;شوند. بسیاری از نگاهبانان تجارب ارزشمند بسیاری در آن کراتی که جزو سری عدم پیوند با تنظیم کننده هستند به دست آورده&zwnj;اند. سرافیمها، مثل تنظیم کنندگان، برای یک طول عمر تنها همراه این موجودات هستند، و سپس برای مأموریت جدید آزاد می&zwnj;شوند. بسیاری از نگاهبانان در یورنشیا این تجربۀ پیشین عملی را در کرات دیگر داشته&zwnj;اند.</p>
<p style="direction:rtl">  هنگامی که موجودات بشری نمی&zwnj;توانند بقا یابند، ممکن است نگاهبانان شخصی یا گروهیِ آنها بارها در ظرفیتهای مشابه در همان سیاره خدمت کنند. در سرافیمها برای تک تک کرات یک نگرش عاطفی به وجود می&zwnj;آید و آنها برای برخی از نژادها و انواع مخلوقات انسانی که به گونه&zwnj;ای بسیار نزدیک و عاطفی با آنان در ارتباط بوده&zwnj;اند یک علاقۀ ویژه احساس می&zwnj;کنند.</p>
<p style="direction:rtl">  فرشتگان برای همدمان بشریشان یک عاطفۀ ابدی پیدا می&zwnj;کنند؛ و فقط اگر شما می&zwnj;توانستید سرافیمها را ببینید، شما نیز یک عاطفۀ گرم نسبت به آنها پیدا می&zwnj;کردید. شما بعد از ترک بدنهای مادی و یافتن اشکال روحی در بسیاری ویژگیهای شخصیتی به فرشتگان بسیار نزدیک می&zwnj;شوید. آنها در بیشتر احساسات شما سهیم هستند و برخی احساسات اضافه&zwnj;تر را تجربه می&zwnj;کنند. تنها احساسی که شما را برمی&zwnj;انگیزد و درک آن تا اندازه&zwnj;ای برای آنها دشوار است، میراث ترس حیوانی است که در زندگی ذهنیِ ساکنان معمول یورنشیا به قدر بسیار زیاد جای می&zwnj;گیرد. فرشتگان به راستی درک این امر را دشوار می&zwnj;یابند که چرا شما چنان مصرانه اجازه می&zwnj;دهید که نیروهای بالاتر عقلانی شما، حتی اعتقاد مذهبی شما، چنان تحت استیلای ترس قرار داشته باشد، و چنان به طور کامل به واسطۀ هراس بی&zwnj;فکرانه از دلهره و اضطراب تضعیف گردد.</p>
<p style="direction:rtl">  کلیۀ سرافیمها نامهای منحصر به فرد دارند، اما در اسناد مأموریت برای خدمت در کرات، آنها اغلب با شماره&zwnj;های سیاره&zwnj;ای&zwnj;شان نامیده می&zwnj;شوند. در ستاد مرکزی جهان، آنها با نام و شماره ثبت شده&zwnj;اند. نگاهبان سرنوشتِ سوژۀ بشری که در این ارتباط تماسی مورد استفاده قرار گرفته است، شمارۀ 3 از گروه 17، از گروهان 126، از گردان 4، از واحد 384، از لشکر 6، از سپاه 37، از ارتش سرافی 182٫314 از نبادان می&zwnj;باشد. شمارۀ کنونیِ مأموریت سیاره&zwnj;ایِ این سرافیم در یورنشیا و به این سوژۀ بشری 3٫641٫852 می&zwnj;باشد.<sup></sup></p>
<p style="direction:rtl">  در خدمت نگاهبانیِ شخصی، تخصیص فرشتگان به عنوان نگاهبانان سرنوشت، سرافیمها همیشه برای خدمات خود داوطلب می&zwnj;شوند. در شهر این دیدار، یک انسان مشخص به سپاه ذخیرۀ سرنوشت به تازگی پذیرفته شد، و چون تمامی چنین انسانهایی شخصاً توسط فرشتگان نگاهبان همراهی می&zwnj;شوند، بیش از یکصد سرافیمِ واجد شرایط جویای این مأموریت شدند. مدیر سیاره&zwnj;ای دوازده تن از افراد باتجربه&zwnj;تر را انتخاب نمود و متعاقباً سرافیمی را منصوب نمود که آنها به عنوان مناسبترین فرد برگزیدند تا این موجود بشری را در طول سفر زندگیش هدایت کند. بدین معنی که آنها یک زوج مشخص از سرافیمهایی را که به طور یکسان شایسته&zwnj;اند انتخاب نمودند؛ یکی از این زوج سرافی همیشه مشغول به کار خواهد بود.</p>
<p style="direction:rtl">  کارهای سرافی ممکن است بی&zwnj;وقفه باشند، اما هر یک از زوج سرافی می&zwnj;تواند تمامی مسئولیتهای خدماتی را خاتمه دهد. سرافیمها، مثل کروبیان، معمولاً به صورت دوتایی خدمت می&zwnj;کنند، اما سرافیمها برخلاف همکاران کمتر پیشرفتۀ خود، گاهی اوقات به تنهایی کار می&zwnj;کنند. آنها عملاً در تمامی تماسهایشان با موجودات بشری می&zwnj;توانند به صورت فردی عمل کنند. هر دو فرشته فقط در مدارهای بالاتر جهانها برای ارتباط و خدمت مورد نیاز هستند.</p>
<p style="direction:rtl">  هنگامی که یک زوج سرافی مأموریت نگاهبانی را می&zwnj;پذیرند، آنها برای باقیماندۀ حیات آن موجود بشری خدمت می&zwnj;کنند. موجود مکمل (یکی از دو فرشته) ثبت کنندۀ مسئولیت می&zwnj;شود. این سرافیمهای مکمل، فرشتگان ثبت کنندۀ انسانهای کرات تکاملی هستند. اسناد توسط زوج کروبی (یک فرشتۀ کروب و یک فرشتۀ سنوب) حفظ می&zwnj;شود. آنها همیشه با نگاهبانان سرافی مرتبط هستند، اما این اسناد همیشه توسط یکی از سرافیمها فراهم می&zwnj;شود.</p>
<p style="direction:rtl">  به منظور استراحت و تجدید نیرو با انرژی حیاتِ مدارهای جهان، نگاهبان به طور مرتب توسط مکملش یاری می&zwnj;شود، و در طول غیب او، فرشتۀ کروب همکار به عنوان ثبت کننده عمل می&zwnj;کند، و هنگامی که سرافیم مکمل به صورت مشابه غایب است نیز بدین گونه است.</p>
<div class="c1">
<h4 style="direction:rtl">3- رابطه با تأثیرات روحی دیگر</h4></div>

<p style="direction:rtl">  یکی از مهمترین چیزها که یک نگاهبان سرنوشت برای سوژۀ انسانی خویش انجام می&zwnj;دهد به انجام رسانیدن یک هماهنگی شخصی از تأثیرات بیشمار غیرشخصی روحی است که در ذهن و روان مخلوق در حال تکامل مادی سکنی دارند، او را احاطه کرده&zwnj;اند، و با او تماس دارند. موجودات بشری شخصیت هستند، و برای ارواح غیرشخصی و وجودهای پیش&zwnj; شخصی بیش از حد دشوار است که با چنین اذهان بسیار مادی و ناهمبستۀ شخصی تماس مستقیم برقرار کنند. در کار فرشتۀ نگاهبان تمامی این تأثیرات کم و بیش یگانه&zwnj;اند و از طریق طبیعت توسعه یابندۀ اخلاقیِ شخصیت در حال تکامل بشری تقریباً بیشتر مورد قدردانی واقع می&zwnj;شوند.</p>
<p style="direction:rtl">  این نگاهبان سرافی به طور ویژه&zwnj;تر می&zwnj;تواند عوامل متعدد و تأثیرات روح بیکران را مرتبط سازد و چنین می&zwnj;کند. این تأثیرات در بر گیرندۀ قلمروهای کنترلگران فیزیکی و ارواح یاور ذهن تا روح مقدسِ خادم الهی و تا تأثیر همه جا حاضر روحیِ سومین منبع و مرکز بهشت می&zwnj;باشند. پس از این که سرافیم این خدمات عظیم روح بیکران را بدین گونه یگانه ساخت و بیشتر شخصی نمود، مرتبط ساختن این نفوذ یکپارچۀ عامل مشترک را با وجودهای روحی پدر و پسر به عهده می&zwnj;گیرد.</p>
<p style="direction:rtl">  تنظیم کننده، حضور پدر است؛ روحِ حقیقت، حضور پسران است. این عطایای الهی در سطوح پایین&zwnj;تر تجربۀ معنوی بشری از طریق خدمت سرافیم نگاهبان یگانه و هماهنگ می&zwnj;شوند. فرشتگان خادم در ترکیب ساختن مهر پدر و بخشش پسر در خدمتشان به مخلوقات انسانی از استعداد برخوردارند.</p>
<p style="direction:rtl">  و در اینجا دلیل این امر آشکار می&zwnj;شود که چرا در طول آن فاصلۀ میان مرگ فیزیکی و رستاخیز مورانشیا نگاهبان سرافی سرانجام سرپرست شخصی الگوهای ذهنی، فرمولهای حافظه، و واقعیات روانیِ انسان بقایابنده می&zwnj;شود. هیچکس جز فرزندان خادم روح بیکران نمی&zwnj;تواند در طول این فاز گذار از یک سطح جهان به سطح دیگر و سطح بالاتر از جانب مخلوق بشری بدین گونه عمل نماید. حتی هنگامی که شما در خواب پایانی انتقالتان درگیر می&zwnj;شوید، هنگامی که شما از زمان به ابدیت عبور می&zwnj;کنید، یک سوپرنافیم بالا به عنوان سرپرست هویت مخلوق و تضمین تمامیت شخصی به همین ترتیب با شما در انتقال سهیم می&zwnj;شود.</p>
<p style="direction:rtl">  در سطح معنوی، سرافیمها بسیاری از خدمات در غیر این صورت غیرشخصی و پیش شخصیِ جهان را شخصی می&zwnj;سازند؛ آنها هماهنگ کننده هستند. در سطح عقلانی آنها همبسته کنندگان ذهن و مورانشیا هستند؛ آنها مفسر هستند. و در سطح فیزیکی آنها محیط زمینی را از طریق ارتباطشان با کنترلگران استاد فیزیکی و از طریق کارکرد همیارانۀ مخلوقات بینابینی تحت کنترل درمی&zwnj;آورند.</p>
<p style="direction:rtl">  این یک شرح کارکرد چندگانه و بغرنج یک سرافیم همراه است؛ اما چگونه چنین شخصیتِ فرشته مانندِ تحت فرمان که تنها اندکی بالاتر از سطح جهانی بشریت آفریده شده است چنین کارهای دشوار و پیچیده را انجام می&zwnj;دهد؟ ما به راستی نمی&zwnj;دانیم، اما حدس می&zwnj;زنیم که این کارکرد خارق&zwnj;العاده از طریق کار ناشناخته و آشکار ناشدۀ ایزد متعال، الوهیت در حال واقعیت یافتن جهانهای در حال تکامل زمان و فضا، به یک طریقۀ آشکار ناشده تسهیل می&zwnj;شود. سرافیمها در سرتاسر تمامی قلمرو بقای پیش رونده از طریق ایزد متعال، یک بخش اساسی پیشرفت مداوم انسانی هستند.</p>
<div class="c1">
<h4 style="direction:rtl">4- قلمروهای عمل فرشتگان</h4></div>

<p style="direction:rtl">  سرافیمهای نگاهبان ذهن نیستند، گر چه آنها از همان منبع به وجود می&zwnj;آیند که همچنین سرچشمۀ ذهن انسانی است: روح آفرینشگر. سرافیمها تحریک کنندگان ذهن هستند؛ آنها به طور مداوم به دنبال ترویج تصمیمات دایره ساز در ذهن بشر هستند. آنها این کار را آنطور که تنظیم کننده با عمل از درون و از طریق روان انجام می&zwnj;دهد، انجام نمی&zwnj;دهند، بلکه از بیرون به سوی درون، و با کار کردن از طریق محیط اجتماعی، اخلاقی، و وجدانی موجودات بشری. سرافیمها گیراییِ تنظیم کنندۀ الهیِ پدر جهانی نیستند، بلکه آنها به عنوان عامل شخصیِ خدماتیِ روح بیکران عمل می&zwnj;کنند.</p>
<p style="direction:rtl">  انسان فانی ضمن این که تحت راهبری تنظیم کننده قرار دارد، تحت نفوذ هدایت فرشتگان سراف نیز می&zwnj;باشد. تنظیم کننده اساس طبیعت جاودانۀ انسان است؛ سرافیم آموزگار طبیعت در حال تکامل انسان است &mdash; در این زندگی، ذهن انسانی، و در زندگی بعد، روان مورانشیا. شما در کرات قصر نسبت به آموزگاران سرافی هشیار و آگاه خواهید بود، اما انسانها در اولین حیات معمولاً نسبت به آنها بی&zwnj;اطلاع هستند.</p>
<p style="direction:rtl">  سرافیمها از طریق هدایت گامهای شخصیت بشری به مسیرهای تجارب جدید و پیش رونده به عنوان آموزگاران انسانها عمل می&zwnj;کنند. پذیرش هدایت یک سرافیم به ندرت به معنی دستیابی به یک زندگی آسوده است. شما در دنبال نمودن این راهبری قطعاً با شیبهای ناهموار انتخاب اخلاقی و پیشرفت معنوی مواجه خواهید شد، و اگر شهامت داشته باشید آن را خواهید پیمود.</p>
<p style="direction:rtl">  میل پرستش به اندازۀ زیاد در انگیزشهای روحی یاوران بالاتر ذهن منشأ دارد، و از طریق راهبریهای تنظیم کننده تقویت می&zwnj;شود. اما اشتیاق به دعا که اغلب توسط انسانهای خداشناس تجربه می&zwnj;شود بیشتر اوقات در نتیجۀ نفوذ فرشتگان سراف به وجود می&zwnj;آید. سرافیم نگاهبان دائماً محیط انسانی را دستکاری می&zwnj;کند، بدین منظور که بینش کیهانی انسان فراز یابنده تقویت شود، تا حدی که چنین کاندیدای بقا بتواند درک افزایش یافتۀ حضور تنظیم کنندۀ سکنی گزین را به دست آورد و بدین طریق قادر باشد همکاری افزایش یافته با مأموریت روحیِ وجود الهی را به بار آورد.</p>
<p style="direction:rtl">  در حالی که میان تنظیم کنندگانِ سکنی&zwnj;گزین و سرافیمِ احاطه کننده ظاهراً هیچ تماسی وجود ندارد، به نظر می&zwnj;رسد که آنها همیشه در هماهنگی کامل و همسازی عالی کار می&zwnj;کنند. در آن لحظاتی که تنظیم کنندگان در کمترین میزان فعالیت هستند نگاهبانان از همیشه فعالترند، اما خدمت آنها به طریقی به گونه&zwnj;ای عجیب همبسته است. چنین همکاری عالی به سختی می&zwnj;تواند تصادفی یا اتفاقی باشد.</p>
<p style="direction:rtl">  شخصیت خادمانۀ سرافیم نگاهبان، حضور خداگونۀ تنظیم کنندۀ سکنی&zwnj;گزین، کنش احاطه&zwnj;گر روح&zwnj;القدس، و پسر &ndash; آگاهی روح حقیقت، همگی به صورت یک وحدت پرمعنیِ خدمت روحانی به یک شخصیت انسانی به گونه&zwnj;ای الهی همبسته&zwnj;اند. این تأثیرات آسمانی، گرچه از منابع متفاوت و سطوح مختلف می&zwnj;آیند، همگی در حضور احاطه کننده و در حال تکامل ایزد متعال یکپارچه می&zwnj;شوند.</p>
<div class="c1">
<h4 style="direction:rtl">5- خدمت فرشتگان به انسانها</h4></div>

<p style="direction:rtl">  فرشتگان حریم ذهن بشر را مورد تاخت و تاز قرار نمی&zwnj;دهند؛ آنها ارادۀ انسانها را کنترل نمی&zwnj;کنند. آنها با تنظیم کنندگان سکنی&zwnj;گزین نیز به طور مستقیم تماس برقرار نمی&zwnj;کنند. نگاهبان سرنوشت به هر طریق ممکن که با حرمت شخصیت شما همساز باشد روی شما تأثیر می&zwnj;گذارد؛ این فرشتگان تحت هیچ شرایطی در کنش آزاد ارادۀ بشری مداخله نمی&zwnj;کنند. فرشتگان یا هیچ رستۀ دیگری از شخصیتهای جهان نیز از قدرت یا اختیار محدود ساختن یا کاستن امتیازات انتخاب بشری برخوردار نیستند.</p>
<p style="direction:rtl">  فرشتگان آنقدر به شما نزدیکند و چنان با احساس شما را دوست دارند، که با توصیفی تمثیلی &rdquo;به خاطر عدم شکیبایی و سرسختی عمدی شماگریه می&zwnj;کنند.&ldquo; سرافیمها اشک فیزیکی نمی&zwnj;ریزند؛ آنها بدنهای فیزیکی ندارند؛ همچنین از بال نیز برخوردار نیستند. اما احساسات معنوی دارند، و احساسات و عواطفی را که از یک طبیعت معنوی برخوردار است و از برخی جهات با احساسات بشری قابل مقایسه است تجربه می&zwnj;کنند.</p>
<p style="direction:rtl">  سرافیمها کاملاً مستقل از درخواستهای مستقیم شما از جانب شما عمل می&zwnj;کنند؛ آنها فرامین مافوقان خود را اجرا می&zwnj;کنند، و لذا بدون توجه به هوسهای گذرا یا حالات تغییرپذر شما عمل می&zwnj;کنند. این بدین معنی نیست که شما نمی&zwnj;توانید کارهای آنها را آسانتر یا دشوارتر سازید، بلکه این که فرشتگان به طور مستقیم درگیر درخواستهای شما یا دعاهای شما نیستند.</p>
<p style="direction:rtl">  در زندگی جسمانی، هوشمندی فرشتگان به طور مستقیم برای انسانهای فانی فراهم نیست. آنها خدایگان یا مدیر نیستند؛ آنها صرفاً نگاهبان هستند. سرافیمها از شما <em>نگاهبانی</em> می&zwnj;کنند. آنها به دنبال این نیستند که به طور مستقیم شما را تحت نفوذ درآورند؛ شما باید مسیر خودتان را ترسیم کنید، اما این فرشتگان آنگاه وارد عمل می&zwnj;شوند تا از مسیری که برگزیده&zwnj;اید بهترین استفادۀ ممکن را صورت دهند. آنها (معمولاً) به طور اختیاری در امور روزمرۀ زندگی بشر مداخله نمی&zwnj;کنند. اما هنگامی که برای انجام یک کار غیرمعمول از مافوقان خود رهنمود دریافت می&zwnj;کنند، می&zwnj;توانید مطمئن باشید که این نگاهبانان شیوه&zwnj;ای برای انجام این فرامین پیدا خواهند کرد. از این رو آنها به تصویر درام بشری به طور ناخوانده وارد نمی&zwnj;شوند، به جز در وضعیتهای اضطراری و آنگاه معمولاً با دستورات مستقیم مافوقان خود. آنها موجوداتی هستند که برای اعصار بسیار شما را دنبال خواهند کرد، و لذا آنها پیش درآمدی برای کار آینده&zwnj;شان و همدمیِ شخصیتی&zwnj;شان دریافت می&zwnj;کنند.</p>
<p style="direction:rtl">  سرافیمها قادرند تحت شرایط مشخصی به عنوان کنشگران مادی برای موجودات بشری عمل نمایند، اما کنش آنها در این ظرفیت بسیار نادر است. آنها قادرند با کمک مخلوقات بینابینی و کنترلگران فیزیکی در یک رشتۀ گسترده از فعالیتها از جانب موجودات بشری عمل نمایند، حتی با نوع بشر تماس واقعی بگیرند، اما چنین رخدادهایی بسیار غیرعادی هستند. در بیشتر موارد شرایط قلمرو مادی به واسطۀ عمل فرشتگان سراف به گونه&zwnj;ای تغییر نیافته پیش می&zwnj;رود، گرچه مواقعی پیش آمده است که به واسطۀ تحت مخاطره قرار گرفتن حلقه&zwnj;های حیاتی در زنجیرۀ تکامل بشری، نگاهبانان سرافی با ابتکار خودشان، و به گونه&zwnj;ای صحیح، عمل نموده&zwnj;اند.</p>
<div class="c1">
<h4 style="direction:rtl">6- فرشتگان نگاهبان بعد از مرگ</h4></div>

<p style="direction:rtl">  حال که من قدری پیرامون کارکرد سرافیمها در طول حیات طبیعی به شما گفتم، تلاش خواهم کرد که پیرامون طرز عمل نگاهبانان سرنوشت در هنگام زوال انسانیِ همدمان بشری آنها به شما آگاهی دهم. به دنبال مرگ شما، تاریخچۀ شما، ویژگیهای هویت، و وجود مورانشیاییِ روان بشری &mdash; که توسط کارکرد ذهن انسانی و تنظیم کنندۀ الهی به طور مشترک تکامل یافته است &mdash; به همراه کلیۀ ارزشهای دیگری که به وجود آیندۀ شما مربوط است توسط نگاهبان سرنوشت به گونه&zwnj;ای وفادارانه حفظ می&zwnj;شود. این شامل هر چیزی است که تشکیل دهندۀ شما است، شمای واقعی، به جز هویت وجود در حال تداوم که توسط تنظیم کنندۀ در حال خروج و واقعیتِ شخصیت نمایندگی می&zwnj;شود.</p>
<p style="direction:rtl">  درست در لحظه&zwnj;ای که نور هدایت کننده در ذهن بشری ناپدید می&zwnj;شود، یعنی آن درخشش روحی که سرافیمها با حضور تنظیم کننده مربوط می&zwnj;سازند، فرشتۀ همراه به فرشتگان فرماندۀ گروه، گروهان، گردان، واحد، لشگر، و سپاه به طور پی در پی شخصاً گزارش می&zwnj;دهد؛ و چنین فرشته&zwnj;ای، بعد از این که برای ماجرای نهایی زمان و فضا به روال معمول ثبت نام شد، برای گزارش دادن به ستارۀ عصر (یا معاون دیگر جبرئیل) که فرماندهی ارتش سرافی این کاندیدا را برای صعود در جهان به عهده دارد توسط رئیس سیاره&zwnj;ایِ سرافیمها گواهی دریافت می&zwnj;دارد. و بعد از این که از فرماندۀ این بالاترین واحد سازمانی اجازه دریافت نمود، این نگاهبان سرنوشت رهسپار اولین کرۀ قصر می&zwnj;شود و در آنجا برای به هوش آمدن فرد تحت سرپرستیش که سابقاً در جسم بود منتظر باقی می&zwnj;ماند.</p>
<p style="direction:rtl">  در صورتی که روان بشری بعد از دریافت تخصیص یک فرشتۀ شخصی نتواند بقا یابد، سرافیم همراه باید رهسپار ستاد مرکزی جهان محلی شود و در آنجا نظاره&zwnj;گر تاریخچۀ کامل فرد مکمل خود، آنطور که از پیش گزارش شد، شود. او سپس به پیشگاه دادگاههای فرشتگان اعظم می&zwnj;رود، تا در موضوع شکست بقای فرد تحت سرپرستی خود از ملامت تبرئه گردد؛ و سپس به کرات باز می&zwnj;گردد، تا مجدداً به انسان دیگری که از پتانسیل فرازگرا برخوردار است یا به بخش دیگری از خدمت سرافی گمارده شود.</p>
<p style="direction:rtl">  اما فرشتگان علاوه بر خدمات نگاهبانی شخصی و گروهی از چندین طریق به مخلوقات تکاملی خدمت می&zwnj;کنند. نگاهبانان شخصی که افراد تحت سرپرستی&zwnj;شان فوراً به کرات قصر نمی&zwnj;روند در آنجا بیکار نمی&zwnj;نشینند تا منتظر فراخوانی برای قضاوت ادواری شوند؛ آنها به مأموریتهای بیشمار خادمانه در سرتاسر جهان از نو گمارده می&zwnj;شوند.</p>
<p style="direction:rtl">  سرافیم نگاهبان سرپرست امانتدار ارزشهای بقا یابندۀ روان خفتۀ انسان فانی است، همانطور که تنظیم کنندۀ غایب هویتِ چنین موجود فناناپذیر جهان <em>می&zwnj;باشد</em>. هنگامی که این دو در تالارهای رستاخیز منسونیا در پیوند با شکل به تازگی ساخته شدۀ مورانشیایی تشریک مساعی می&zwnj;کنند، تجدید مونتاژ عوامل تشکیل دهندۀ شخصیت انسان فراز یابنده به وقوع می&zwnj;پیوندد.</p>
<p style="direction:rtl">  تنظیم کننده شما را تعیین هویت خواهد کرد؛ سرافیم نگاهبان شما را تجدید شخصیت خواهد کرد و سپس شما را برای ناصح وفادار روزگاران زمینی شما نمایندگی خواهد کرد.</p>
<p style="direction:rtl">  و حتی هنگامی که یک عصر سیاره&zwnj;ای پایان می&zwnj;یابد، آنگاه که آنهایی که در دوایر پایین&zwnj;تر پیشرفت انسانی قرار دارند گردهم می&zwnj;آیند، نگاهبانان گروهیِ آنان هستند که آنها را در تالارهای رستاخیز کرات قصر از نو مونتاژ می&zwnj;کنند، حتی به آن گونه که نگارشات شما می&zwnj;گوید: &rdquo;و او فرشتگانش را با یک صدای بلند خواهد فرستاد و برگزیدگانش را از یک سوی عالم تا سوی دیگر گرد خواهد آورد.&ldquo;</p>
<p style="direction:rtl">  تکنیک عدالت طلب می&zwnj;کند که نگاهبانان شخصی یا گروهی به فراخوانی دوره&zwnj;ای از جانب تمامی شخصیتهای بقا نیابنده پاسخ دهند. تنظیم کنندگان چنین بقا نیافته&zwnj;هایی باز نمی&zwnj;گردند، و هنگامی که فراخوانیها انجام می&zwnj;شوند، سرافیمها پاسخ می&zwnj;دهند، اما تنظیم کنندگان جوابی نمی&zwnj;دهند. این در برگیرندۀ &rdquo;رستاخیز ناعادلان&ldquo; است، در واقع شناخت رسمی توقف وجود مخلوق. این فراخوانی عدالت همیشه فوراً به دنبال فراخوانی بخشش، رستاخیز بقا یافتگان خفته می&zwnj;آید. اما اینها موضوعاتی هستند که به هیچکس جز قضات عالی و تماماً دانای ارزشهای بقا مربوط نمی&zwnj;شوند. این مشکلات داوری به راستی به ما مربوط نیستند.</p>
<p style="direction:rtl">  نگاهبانان گروهی ممکن است طی اعصار متوالی در یک سیاره خدمت کنند و سرانجام سرپرستان روانهای خفتۀ هزاران هزار بقایافتۀ خفته شوند. آنها می&zwnj;توانند در یک سیستم مشخص در بسیاری کرات گوناگون بدین گونه خدمت کنند، زیرا واکنش به رستاخیز در کرات قصر رخ می&zwnj;دهد.</p>
<p style="direction:rtl">  تمامی نگاهبانان شخصی و گروهی در سیستم سِتانیا که در شورش لوسیفر به گمراهی کشانیده شدند، هر چند که بسیاری از آنها از نابخردی خود صادقانه توبه کردند، تا هنگام داوری نهایی شورش در جروسم زندانی خواهند ماند. بازرسان جهانی از پیش به طور اختیاری اختیار کلیۀ جنبه&zwnj;های روانهای امانتی&zwnj;شان را از این نگاهبانان نافرمان و ناصادق گرفته&zwnj;اند و این واقعیتهای مورانشیا را تحت سرپرستی سکنافیمهای داوطلب برای حفاظت قرار داده&zwnj;اند.</p>
<div class="c1">
<h4 style="direction:rtl">7- سرافیمها و دوران فراز یابندۀ زندگی</h4></div>

<p style="direction:rtl">  در دوران زندگانی یک انسان فراز یابنده، این اولین بیدار شدن در سواحل کرۀ قصر، به راستی یک عصر نوین است؛ این که در واقع برای نخستین بار یاران فرشتۀ روزگاران زمینی خود را که مدتها شما را دوست داشته&zwnj;اند و پیوسته حاضر بوده&zwnj;اند در آنجا ببینید؛ و همچنین این که در آنجا نسبت به هویت و حضور ناصح الهی که مدتها در ذهن شما در کرۀ زمین سکنی گزید به راستی آگاه شوید. چنین تجربه&zwnj;ای در بر گیرندۀ یک بیداری شکوهمند، یک رستاخیز واقعی است.</p>
<p style="direction:rtl">  در کرات مورانشیا سرافیمهای همراه یاران آشکار شما هستند (آنان دو تن می&zwnj;باشند). همینطور که شما از میان دوران زندگانی کرات دوران گذار پیش می&zwnj;روید، این فرشتگان نه تنها همراه شما هستند، و به هر طریق ممکن شما را در دستیابی به وضعیت مورانشیا و روحی یاری می&zwnj;دهند، بلکه همچنین از طریق مطالعه در مدارس ضمیمه برای سرافیمهای تکاملی که در کرات قصر حفظ می&zwnj;شوند از فرصت پیشروی بهره می&zwnj;برند.</p>
<p style="direction:rtl">  نژاد بشری فقط اندکی پایین&zwnj;تر از انواع ساده&zwnj;تر رسته&zwnj;های فرشتگان آفریده شده است. از این رو به دنبال رهایی شما از قید و بند جسم، اولین مأموریت شما طی حیات مورانشیا در کار بلافصلی که در هنگام دستیابی شما به آگاهی شخصیت در انتظار شما است، به عنوان دستیاران سرافیمها خواهد بود.</p>
<p style="direction:rtl">  پیش از ترک کرات قصر، کلیۀ انسانها از فرشتگان دائم همدم سراف یا نگاهبان برخوردار خواهند شد. و همینطور که شما از کرات مورانشیا فراز می&zwnj;یابید، سرانجام نگاهبانان سراف هستند که شاهد فرامین پیوند جاودانۀ شما با تنظیم کنندگان فکر هستند و بر آن گواهی می&zwnj;دهند. آنها با هم هویت شخصیت شما را به عنوان فرزندان جسم از کرات زمان تثبیت نموده&zwnj;اند. سپس با دستیابی شما به وضعیت تکامل یافتۀ مورانشیایی، آنها شما را طی عبور از جروسم و کرات مربوطۀ پیشرفت و فرهنگ سیستم همراهی می&zwnj;کنند. بعد از آن آنها با شما به ایدنشیا و هفتاد کرات معاشرت پیشرفتۀ آن می&zwnj;روند، و متعاقباً شما را به ملک صادقها رهنمون خواهند شد و شما را طی دوران زندگانی عالی کرات ستاد مرکزی جهان دنبال خواهند نمود. و هنگامی که شما خرد و فرهنگ ملک صادقها را فرا گرفتید، شما را به سلوینگتون خواهند برد، و در آنجا شما در پیشگاه فرمانروای مطلق تمامی نبادان به طور رو در رو خواهید ایستاد. و باز این راهنمایان سرافی شما را از میان ناحیه&zwnj;های فرعی و اصلی ابرجهان و تا کرات پذیرش یوورسا دنبال خواهند کرد، و با شما باقی خواهند ماند تا این که سرانجام به مقصد پرواز طولانی هاونا در پوشش سکنافیمی قرار گیرید.</p>
<p style="direction:rtl">  برخی از نگاهبانان الحاقی سرنوشت در طول زندگانی انسانی مسیر رهنوردان فراز یابنده را از میان هاونا دنبال می&zwnj;کنند. دیگران با معاشران طولانی مدت انسانی خود موقتاً خداحافظی می&zwnj;کنند، و سپس، در حالی که این انسانها دوایر جهان مرکزی را می&zwnj;پیمایند، این نگاهبانان سرنوشت به دوایر سرافینگتون دست می&zwnj;یابند. و آنها در سواحل بهشت منتظر خواهند ماند تا این که معاشران انسانی آنها از آخرین خواب گذار زمان بیدار شوند تا به سوی تجارب جدید ابدیت پیش روند. این سرافیمهای فراز یابنده متعاقباً به خدمات گوناگون در سپاه پایان دهندگان و به سپاه سرافی کمال وارد می&zwnj;شوند.</p>
<p style="direction:rtl">  انسان و فرشته ممکن است در خدمت جاودانه از نو به هم وصل شوند یا نشوند، اما هر جا که مأموریت سرافی آنها را ببرد، سرافیمها همیشه با افراد تحت سرپرستی پیشینشان در کرات تکاملی، انسانهای فراز یابندۀ زمان، در ارتباط هستند. معاشرتهای صمیمانه و وصلتهای عاطفیِ قلمروهای منشأ بشری هرگز فراموش نمی&zwnj;شوند و هرگز به طور کامل نیز قطع نمی&zwnj;شوند. در اعصار جاودانه انسانها و فرشتگان در خدمت الهی همکاری خواهند کرد، همانطور که در دوران زندگانی زمان می&zwnj;کردند.</p>
<p style="direction:rtl">  برای سرافیمها مطمئن&zwnj;ترین راه برای دستیابی به الوهیتهای بهشت، هدایت موفقیت&zwnj;آمیز یک روان حاوی منشأ تکاملی به دروازه&zwnj;های بهشت است. از این رو مأموریت نگاهبان سرنوشت بالاترین پاداش وظیفۀ سرافی است.</p>
<p style="direction:rtl">  فقط نگاهبانان سرنوشت به داخل سپاه اولیه یا انسانی نهایت گرد می&zwnj;آیند، و این زوج درگیر ماجرای متعالی هویت در یگانگی می&zwnj;شوند؛ دو موجود پیش از پذیرش آنها به داخل سپاه نهایت به یگانگی دوتایی معنوی دست یافته&zwnj;اند. در این تجربه دو طبیعت فرشته گونه، که در تمامی کارکردهای جهان بدین گونه مکملند به یگانگی غائی روحی دو در یک دست می&zwnj;یابند، و به یک ظرفیت جدید برای پذیرش و پیوند با یک ذرۀ غیرتنظیم کننده از پدر بهشتی می&zwnj;رسند. و بدین ترتیب برخی از همیارانِ با محبت سرافی شما سرانجام همچنین همیاران پایان دهندۀ شما در ابدیت، فرزندان متعال و فرزندان کامل شدۀ پدر بهشتی می&zwnj;شوند.</p>
<p style="direction:rtl">   ]ارائه شده توسط رئیس سرافیمها که در یورنشیا ساکن است.[</p>
</body>
</html>
