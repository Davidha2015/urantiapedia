<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 121 - ایام اعطای میکائیل</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 121</h1>
</div>
<div class="c1">
<h4 style="direction:rtl">ایام اعطای میکائیل</h4>
</div>

<p style="direction:rtl">  من تحت سرپرستی کمیسیونی متشکل از دوازده عضو برادری متحد بینابینهای یورنشیا، که مسئولیت آن توسط سرپرست مسئول رستۀ ما و ملک صادقِ مسئول ثبت مشترکاً به عهده گرفته شده است، عمل می&zwnj;کنم. من آن بینابینی ثانویه هستم که سابقاً به آندریاس رسول وصل بودم، و اجازه دارم روایت کارکردهای زندگی عیسی ناصری را آنطور که توسط مخلوقات زمینی رستۀ من مشاهده شدند، و متعاقباً توسط فرد بشری تحت سرپرستی موقت من بخشاً ثبت شدند به نگارش درآورم. با اطلاع از این که استاد او چگونه با دقت زیاد از به جا گذاشتن اسناد نوشته شده احتراز می&zwnj;کرد، آندریاس از تکثیر نسخه&zwnj;های روایت نوشته شدۀ خویش با عزمی راسخ خودداری ورزید. رویکردی مشابه از جانب رسولان دیگر عیسی نوشتن انجیلها را به اندازۀ زیاد به تأخیر انداخت.</p>
<div class="c1">
<h4 style="direction:rtl">1- باختر در قرن اول بعد از مسیح</h4></div>

<p style="direction:rtl">  عیسی در طول یک عصر انحطاط معنوی به این دنیا نیامد. در زمان تولد او یورنشیا چنان تجدید حیاتی از اندیشۀ معنوی و زندگی مذهبی را تجربه می&zwnj;کرد که در تمامی تاریخ پیشین خود بعد از آدم ندیده بود و در هیچ عصری نیز از آن هنگام آن را تجربه نکرده است. هنگامی که میکائیل در یورنشیا ظاهر شد، دنیا مطلوب&zwnj;ترین شرایطی را که برای اعطای پسر آفریننده تا آن هنگام حاکم بود یا تاکنون حکمفرما بوده است عرضه نمود. درست در قرنهای پیش از این ایام فرهنگ یونانی و زبان یونانی در سراسر باختر و نزدیکی خاور گسترش یافته بود، و یهودیان که یک نژاد خاور نزدیک بودند، و طبیعتی بخشاً غربی و بخشاً شرقی داشتند به گونه&zwnj;ای چشمگیر شایسته بودند که از چنین زمینه&zwnj;های فرهنگی و زبانی برای گسترش مؤثر یک مذهب جدید به شرق و غرب هر دو بهره گیرند. این شرایط بسیار مطلوب از طریق فرمانروایی مدارای سیاسی دنیای مدیترانه توسط رومیها بیشتر بهبود یافت.</p>
<p style="direction:rtl">  ترکیب کامل تأثیرات دنیا با فعالیتهای پولس که در فرهنگ مذهبی یک عبرانی عبرانیان بود کاملاً روشن است. او بشارت یک مسیح یهودی را به زبان یونانی اعلام نمود، در حالی که خود یک شهروند رومی بود.</p>
<p style="direction:rtl">  هیچ چیز همانند تمدن ایام عیسی پیش از آن روزگاران یا از آن هنگام تاکنون در باختر دیده نشده است. تمدن اروپا تحت یک تأثیر خارق&zwnj;العادۀ سه&zwnj;گانه متحد و هماهنگ گردید:</p>
<blockquote>
<p style="direction:rtl">  1- سیستمهای سیاسی و اجتماعی روم.</p>
<p style="direction:rtl">  2- زبان و فرهنگ یونانی، و تا اندازۀ مشخص فلسفۀ آن.</p>
<p style="direction:rtl">  3- نفوذ به سرعت در حال گسترش آموزشهای مذهبی و اخلاقی یهودی.</p>
</blockquote>
<p style="direction:rtl">  هنگامی که عیسی به دنیا آمد، تمامی دنیای مدیترانه یک امپراتوری متحد بود. برای اولین بار در تاریخ دنیا جاده&zwnj;های خوب مراکز اصلی بسیاری را به هم وصل می&zwnj;کردند. دریاها از دزدان دریایی تهی شده بودند، و یک عصر بزرگ از بازرگانی و سفر به سرعت در حال پیشروی بود. اروپا تا قرن نوزدهم بعد از مسیح دوباره از چنین دورۀ دیگری از سفر و بازرگانی بهره&zwnj;مند نشد.</p>
<p style="direction:rtl">  به رغم آرامش درونی و رفاه سطحی دنیای یونانی - رومی، اکثریت ساکنان امپراتوری در فلاکت و فقر پژمرده شده بودند. طبقۀ کوچک فوقانی غنی بود؛ عامۀ بشریت را یک طبقۀ نگون بخت و فقیر تحتانی تشکیل می&zwnj;داد. در آن روزها هیچ طبقۀ متوسط شاد و مرفه وجود نداشت؛ آن تازه داشت در جامعۀ روم پدیدار می&zwnj;گشت.</p>
<p style="direction:rtl">  اولین کشمکشها میان کشورهای در حال گسترش روم و پارت در گذشتۀ اخیر آن دوران پایان یافته بود، و سوریه را در دستان رومیها باقی گذاشته بود. در ایام عیسی، فلسطین و سوریه از یک دورۀ رفاه، صلح نسبی، و مبادلۀ گستردۀ تجاری با سرزمینهای سوی شرق و غرب، هر دو، بهره می&zwnj;بردند.</p>
<div class="c1">
<h4 style="direction:rtl">2- مردم یهود</h4></div>

<p style="direction:rtl">  یهودیان بخشی از نژاد قدیمی&zwnj;تر سامی بودند که همچنین شامل بابلیها، فینیقیها، و دشمنان اخیرتر روم، کارتاژیها می&zwnj;شد. در طول بخش آغازین اولین قرن بعد از مسیح، یهودیان با نفوذترین گروه مردمان سامی بودند، و اتفاقاً آنها یک مکان ویژۀ استراتژیک جغرافیایی را، آنطور که در آن هنگام برای بازرگانی بر آن حکومت می&zwnj;شد و سازمان یافته بود، در دنیا اشغال کرده بودند.</p>
<p style="direction:rtl">  بسیاری از شاهراههای بزرگ که ملتهای دوران باستان را به هم وصل می&zwnj;کردند از میان فلسطین عبور می&zwnj;کردند، که بدین ترتیب مکان دیدار، یا مکان تقاطع سه قاره می&zwnj;شد. سفر، بازرگانی، و ارتشهای بابل، آشور، مصر، سوریه، یونان، پارت، و روم به طور موفقیت&zwnj;آمیز فلسطین را درنوردیدند. از روزگار دیرین، بسیاری از مسیرهای کاروانهای شرق از میان بخشی از این ناحیه به سوی اندک بنادر خوب پایانۀ شرقی دریای مدیترانه می&zwnj;گذشتند، و کشتیها از آنجا محموله&zwnj;های آنها را به تمامی سواحل غرب حمل می&zwnj;کردند. و بیش از نیمی از این ترافیکِ کاروانها از میان شهر کوچک ناصره در جلیل یا در نزدیکی آن عبور می&zwnj;کرد.</p>
<p style="direction:rtl">  اگر چه فلسطین منزلگاه فرهنگ مذهبی یهود و زادگاه مسیحیت بود، یهودیان در دنیا پراکنده بودند، و در میان بسیاری از ملتها زندگی می&zwnj;کردند و در هر استانِ کشورهای روم و پارت داد و ستد می&zwnj;کردند.</p>
<p style="direction:rtl">  یونان یک زبان و یک فرهنگ را فراهم کرد، روم جاده&zwnj;ها را ساخت و یک امپراتوری را متحد نمود، اما پراکندگی یهودیان، با بیش از دویست کنیسه و اجتماعات بسیار سازمان یافتۀ مذهبیشان که در نقاط مختلف در سرتاسر دنیای روم پراکنده بودند آن مراکز فرهنگی را فراهم نمودند که در آنها بشارت جدید پادشاهی آسمانی پذیرش اولیه را دریافت نمود، و متعاقباً از آنجا به بخشهای دور افتادۀ دنیا گسترش یافت.</p>
<p style="direction:rtl">  هر کنیسۀ یهودی اقلیتی از ایمانداران غیریهودی، مردان &rdquo;پارسا&ldquo; یا &rdquo;خدا ترس&ldquo; را تحمل می&zwnj;کرد، و در میان این اقلیت تازه ایمان آورده بود که پولس اکثر گروندگان اولیۀ خود به مسیحیت را به وجود آورد. حتی آستان مزین معبد اورشلیم از غیریهودیان تشکیل شده بود. میان فرهنگ، بازرگانی، و پرستش اورشلیم و انطاکیه رابطۀ بسیار نزدیکی وجود داشت. پیروان پولس در انطاکیه در ابتدا &rdquo;مسیحی&ldquo; نامیده می&zwnj;شدند.</p>
<p style="direction:rtl">  تمرکز پرستش یهودیان در معبد اورشلیم به همان اندازه راز بقای یکتا پرستی آنان و وعدۀ پرورش و فرستادن یک مفهوم جدید و بسیط از آن خدای واحد تمامی ملتها و پدر تمامی انسانها را به دنیا تشکیل می&zwnj;داد. با وجود زوال تسلسلی از خدایگان ملی غیریهودی و ستمگران نژادی، سرویس معبد در اورشلیم نمایانگر بقای یک مفهوم فرهنگی مذهبی بود.</p>
<p style="direction:rtl">  اگر چه مردم یهودی این زمان تحت سلطۀ روم بودند، از درجۀ قابل ملاحظه&zwnj;ای از حکومت بر خود بهره&zwnj;مند بودند، و با به یاد آوردن تنها دستاوردهای جدید قهرمانانۀ رهایی بخش آن زمان که توسط یهودای مکابی و جانشینان بلافصل وی به انجام رسید، با انتظار ظهور فوری یک نجات دهندۀ باز هم بزرگتر، مسیحی که مدتها انتظارش می&zwnj;رفت، سرزنده بودند.</p>
<p style="direction:rtl">  راز بقای فلسطین، پادشاهی یهودیان، به عنوان یک کشور نیمه مستقل در سیاست خارجی دولت روم نهفته بود که مایل بود کنترل شاهراه فلسطینی رفت و آمد میان سوریه و مصر و نیز ترمینالهای غربی مسیرهای کاروانی میان شرق و غرب را حفظ نماید. روم آرزوی برخاستن هیچ قدرتی را در شرق که بسط آتی او را در این مناطق محدود سازد نداشت. سیاست دسیسته که هدفش به مقابله کشانیدن سوریۀ سلوکی و مصر بطلمیوسی با یکدیگر بود شکوفایی فلسطین را به عنوان یک کشور جداگانه و مستقل ضروری می&zwnj;ساخت. سیاست روم، زوال مصر، و تضعیف تدریجی سلوکیان در برابر قدرت در حال افزایش پارتها، روشن می&zwnj;سازد که چرا برای چندین نسل یک گروه کوچک و ناتوان از یهودیان قادر بود استقلالش را در برابر سلوکیان به سوی شمال و بطلمیوسیها به سوی جنوب حفظ نماید. یهودیان این آزادی نیکبختانه و استقلال از حکومت سیاسی مردمان اطراف و قدرتمندتر را به این واقعیت نسبت می&zwnj;دادند که آنها با مداخلۀ مستقیم یهوه &rdquo;مردم برگزیده&ldquo; بودند. چنین رویکرد برتری نژادی این را تماماً برای آنها دشوارتر می&zwnj;ساخت که سلطۀ روم را هنگامی که سرانجام بر سرزمینشان حاکم شد تحمل کنند. اما حتی در آن ساعت غم&zwnj;انگیز یهودیان از یادگیری این امر که مأموریتشان در دنیا معنوی بود، نه سیاسی، خودداری می&zwnj;ورزیدند.</p>
<p style="direction:rtl">  یهودیان در طول ایام عیسی به گونه&zwnj;ای غیرمعمول بیمناک و شکاک بودند زیرا در آن هنگام توسط یک خارجی، هیرودیس ادومی، که از طریق عزیز کردن زیرکانۀ خویش نزد فرمانروایان رومی سلطۀ بر یهودیه را به دست آورد مورد حکمرانی واقع می&zwnj;شدند. و گر چه هیرودیس به آداب و رسوم عبرانی ابراز وفاداری می&zwnj;کرد، برای بسیاری از خدایان عجیب اقدام به ساختن معابد نمود.</p>
<p style="direction:rtl">  روابط دوستانۀ هیرودیس با حکمرانان رومی دنیا را برای سفر یهودیان امن ساخت و بدین ترتیب راه را برای نفوذ افزایش یافتۀ یهودیان حتی در بخشهای دوردست امپراتوری روم و ملل خارجی که با آنان معاهده داشت با بشارت جدید پادشاهی آسمانی باز کرد. حکومت هیرودیس همچنین به آمیختگی بیشتر فلسفه&zwnj;های عبرانی و یونانی کمک زیادی نمود.</p>
<p style="direction:rtl">  هیرودیس بندر قیصریه را ساخت، و این امر به تبدیل شدن فلسطین به کانون دنیای متمدن کمک بیشتری نمود. او در سال 4 پیش از میلاد مسیح مرد، و پسرش هیرودیس آنتی پاس در طول دوران جوانی و خدمت روحانی عیسی تا سال 39 پس از میلاد مسیح بر جلیل و پریا حکومت کرد. آنتی پاس همانند پدرش یک سازندۀ بزرگ بود. او بسیاری از شهرهای جلیل از جمله مرکز مهم بازرگانی سفوریس را بازسازی کرد.</p>
<p style="direction:rtl">  رهبران مذهبی اورشلیم و آموزگاران شرعیات یهود به جلیلیها کاملاً با نظر موافق نمی&zwnj;نگریستند. هنگامی که عیسی به دنیا آمد جلیل بیشتر غیریهودی بود تا یهودی.</p>
<div class="c1">
<h4 style="direction:rtl">3- در میان غیریهودیان</h4></div>

<p style="direction:rtl">  اگر چه شرایط اجتماعی و اقتصادی کشور روم در بالاترین سطح نبود، صلح و بهروزی گستردۀ داخلی برای اعطای میکائیل مطلوب بود. در قرن اول بعد از مسیح جامعۀ دنیای مدیترانه شامل پنج قشر به خوبی تعریف شده بود:</p>
<blockquote>
<p style="direction:rtl">  1- <em>آریستوکراسی</em>: طبقات فوقانی با پول و قدرت رسمی، گروههای صاحب امتیاز و حاکم.</p>
<p style="direction:rtl">  2-<em> گروههای تجاری.</em> شاهزاده&zwnj;های تاجر و بانکداران، بازرگانان &mdash; وارد کنندگان و صادر کنندگان بزرگ &mdash; تاجران بین&zwnj;المللی.</p>
<p style="direction:rtl">  3- <em>طبقۀ متوسط کوچک</em>. اگر چه این گروه به راستی کوچک بود، بسیار بانفوذ بود و ستون اصلی اخلاقی کلیسای اولیۀ مسیحی را، که این گروهها را تشویق می&zwnj;کرد به صنایع دستی و داد و ستدهای گوناگون خود ادامه دهند، فراهم کرد. در میان یهودیان بسیاری از فریسیها به این طبقه از تجار تعلق داشتند.</p>
<p style="direction:rtl">  4- <em>پرولتاریای آزاد</em>. این گروه از مرتبت اجتماعی اندکی برخوردار بود و یا این که از هیچ مرتبت اجتماعی برخوردار نبود. آنها گر چه به آزادی خود مغرور بودند، در وضعیت بسیار نامساعدی قرار داشتند زیرا مجبور بودند با کارگران برده رقابت کنند. طبقات فوقانی به آنان با دیدۀ تحقیر می&zwnj;نگریستند، و چنین استنتاج می&zwnj;کردند که آنها به جز &rdquo;مقاصد زاد و ولد&ldquo; بی&zwnj;خاصیت هستند.</p>
<p style="direction:rtl">  5- <em>بردگان</em>. نیمی از جمعیت کشور روم برده بود. بسیاری افراد برتری بودند و به سرعت راه خود را در میان پرولتاریای آزاد و حتی در زمرۀ بازرگانان گشودند. اکثریت متوسط و یا بسیار سطح پایین بودند.</p>
<p style="direction:rtl">  بردگی، حتی برای مردمان برتر، جنبه&zwnj;ای از استیلای نظامی روم بود. قدرت ارباب روی برده&zwnj;اش بی&zwnj;چون و چرا بود. کلیسای اولیۀ مسیحی عمدتاً شامل طبقات پایین&zwnj;تر و این بردگان بود.</p>
<p style="direction:rtl">  بردگان برتر اغلب مزد دریافت می&zwnj;کردند و قادر می&zwnj;شدند با پس&zwnj;انداز درآمدهای خود آزادی خویش را بخرند. بسیاری از این بردگانِ رهایی یافته در کشور، کلیسا، و دنیای تجارت به مقامهای بالایی ارتقا یافتند. و درست چنین امکاناتی بود که کلیسای اولیۀ مسیحی را نسبت به این شکل تعدیل یافتۀ بردگی بسیار مدارا ساخت.</p>
</blockquote>
<p style="direction:rtl">  در قرن اول بعد از مسیح هیچ مشکل اجتماعی گسترده&zwnj;ای در امپراتوری روم وجود نداشت. بخش عمدۀ مردم خود را متعلق به آن گروهی که بر حسب اتفاق در آن به دنیا آمده بودند می&zwnj;دانستند. همیشه درِ گشوده&zwnj;ای وجود داشت که افراد با استعداد و توانا می&zwnj;توانستند از طریق آن از طبقات پایین&zwnj;تر به بالاتر جامعۀ روم صعود کنند، اما مردم عموماً از مرتبت اجتماعی خود خرسند بودند. آنها آگاهی طبقاتی نداشتند، و نسبت به این تمایزات طبقاتی نیز به صورت بی&zwnj;عدالتی یا چیز ناروا نگاه نمی&zwnj;کردند. مسیحیت به هیچ وجه یک جنبش اقتصادی که هدفش بهبود مصائب طبقات فقیر باشد نبود.</p>
<p style="direction:rtl">  اگر چه زن در سراسر امپراتوری روم نسبت به موقعیت محدودش در فلسطین از آزادی بیشتری برخوردار بود، دلبستگی خانوادگی و عطوفت طبیعی یهودیان بسیار فراتر از مهرورزی دنیای غیریهود بود.</p>
<div class="c1">
<h4 style="direction:rtl">4- فلسفۀ غیریهودی</h4></div>

<p style="direction:rtl">  غیریهودیان از نقطه نظر اخلاقی تا اندازه&zwnj;ای نسبت به یهودیان پایین&zwnj;تر بودند، اما در قلوب غیریهودیان والامنش&zwnj;تر خاک وافری از نیکی طبیعی و عطوفت بالقوۀ بشری وجود داشت که جوانه زدن دانۀ مسیحیت و بار آوردن خرمن فراوان سرشت اخلاقی و دستاورد معنوی در آن میسر بود. دنیای غیریهودی در آن هنگام تحت سیطرۀ چهار فلسفۀ بزرگ قرار داشت که همگی کم و بیش از افلاطون گرایی پیشین یونانیها سرچشمه گرفته بودند. این مکاتب فلسفی عبارت بودند از:</p>
<blockquote>
<p style="direction:rtl">  1-<em> اِپیکوریها</em>. این مکتب فکری وقف دنبال نمودن شادمانی بود. اِپیکوریهای بهتر تسلیم زیاده&zwnj;رویهای نفسانی نشدند. حداقل این دکترین به رهایی رومیها از یک شکل مرگبارتر اعتقاد به قضا و قدر کمک نمود. آن آموزش داد که انسانها می&zwnj;توانند کاری انجام دهند که وضعیت دنیوی خویش را بهبود بخشند. آن به گونه&zwnj;ای مؤثر با خرافات جاهلانه پیکار نمود.</p>
<p style="direction:rtl">  2- <em>رواقیون</em>. رواق گرایی فلسفۀ برتر طبقات بالاتر بود. رواقیون باور داشتند که یک خرد و تقدیر کنترل کننده بر تمامی طبیعت حاکم است. آنها آموزش می&zwnj;دادند که روانِ انسان الهی است؛ و این که در بدنی اهریمنی که طبیعتی فیزیکی دارد زندانی است. روان انسان از طریق زندگی هماهنگ با طبیعت، با خداوند، به آزادی دست می&zwnj;یابد؛ لذا پرهیزکاری به پاداش خود منجر می&zwnj;شود. رواق گرایی به یک اخلاقیات عالی فراز یافت. از آن هنگام هرگز هیچ سیستم صرفاً بشریِ فلسفی از این آرمان گرایی فراتر نرفته است. در حالی که رواقیون اذعان داشتند که &rdquo;اولاد خداوند&ldquo; هستند، نتوانستند او را بشناسند و بدین ترتیب نتوانستند او را بیابند. رواق گرایی یک فلسفه باقی ماند؛ آن هرگز یک مذهب نشد. پیروان آن در صدد این برآمدند که اذهان خود را با آوای ذهن جهانی هماهنگ سازند، اما نتوانستند خود را به عنوان فرزندان یک پدر مهربان تجسم کنند. پولس به شدت به رواق گرایی گرایش داشت، آنگاه که نوشت: &rdquo;آموخته&zwnj;ام که در هر حالتی که باشم، قانع باشم.&ldquo;</p>
<p style="direction:rtl">  3- <em>کلبیون</em>. اگر چه کلبیون فلسفۀ خویش را به دیوژنِ آتن ردیابی می&zwnj;کردند، بخش عمدۀ دکترین خود را از بقایای تعالیم ماکی ونتا ملک صادق گرفتند. کلبی&zwnj;گرایی سابقاً بیشتر یک مذهب بود تا یک فلسفه. اقلاً کلبیون فلسفۀ مذهبی خویش را دمکراتیک ساختند. آنها در مزارع و در بازارها مداوماً این دکترین خود را موعظه می&zwnj;کردند که &rdquo;اگر انسان بخواهد می&zwnj;تواند خود را نجات دهد.&ldquo; آنها سادگی و پرهیزکاری را موعظه می&zwnj;کردند و به انسانها اصرار می&zwnj;ورزیدند که با بی&zwnj;پروایی با مرگ مواجه شوند. این موعظه&zwnj;گران سرگردان کلبی کار زیادی انجام دادند تا مردم تشنۀ معنویت را برای میسیونرهای آتی مسیحی آماده سازند. طرح موعظۀ مردمی آنان عمدتاً از روی الگو، و مطابق سبک رساله&zwnj;های پولس بود.</p>
<p style="direction:rtl">  4- <em>شک&zwnj;گرایان</em>. شک&zwnj;گرایی تأکید داشت که دانش مغلطه&zwnj;آمیز است، و این که اعتقاد راسخ و اطمینان غیرممکن است. آن یک رویکرد کاملاً منفی بود و هرگز گسترش نیافت.</p>
</blockquote>
<p style="direction:rtl">  این فلسفه&zwnj;ها نیمه مذهبی بودند؛ آنها اغلب قوت دهنده، اخلاقی، و وارسته کننده بودند اما معمولاً بالاتر از مردم عادی بودند. به استثنای محتمل کلبی گرایی، آنها فلسفه&zwnj;هایی برای قدرتمندان و خردمندان بودند، نه مذاهب نجات برای حتی فقیران و ضعیفان.</p>
<div class="c1">
<h4 style="direction:rtl">5- مذاهب غیریهودی</h4></div>

<p style="direction:rtl">  در سراسر اعصار پیشین مذهب عمدتاً یک امر مربوط به قبیله&zwnj; یا ملت بود؛ آن اغلب یک امر مورد علاقه برای فرد نبود. خدایان قبیله&zwnj;ای یا ملی بودند، نه شخصی. چنین سیستمهای مذهبی برای آرزوهای فردیِ معنویِ شخصِ معمولی خشنودی اندکی فراهم می&zwnj;کردند.</p>
<p style="direction:rtl">  در ایام عیسی مذاهب باختر شامل اینها بودند:</p>
<blockquote>
<p style="direction:rtl">  1- <em>فرقه&zwnj;های بت پرست</em>. اینها ترکیبی از اسطوره پردازی یونانی و لاتین، وطن پرستی، و سنت بودند.</p>
<p style="direction:rtl">  2- <em>پرستش امپراتورها</em>. این خدا سازی انسان به عنوان سمبل کشور برای یهودیان و مسیحیان اولیه به طور بسیار جدی ناخوشایند بود و مستقیماً به اذیت و آزار تلخ هر دو کلیسا توسط دولت روم انجامید.</p>
<p style="direction:rtl">  3- <em>طالع بینی</em>. این دانش دروغین بابل در سراسر امپراتوری یونانی - رومی به شکل یک مذهب توسعه یافت. حتی در قرن بیستم انسان از این اعتقاد خرافی به طور کامل رهایی نیافته است.</p>
<p style="direction:rtl">  4- <em>مذاهب اسرارآمیز</em>. سیلابی از فرقه&zwnj;های اسرارآمیز بر چنین دنیای تشنۀ معنویت سرازیر شده بود، مذاهب جدید و عجیب از خاور نزدیک، که مردم عادی را شیفتۀ خود نموده و به آنها وعدۀ نجات <em>فردی</em> داده بود. این مذاهب به سرعت اعتقاد مورد پذیرش طبقات پایینی دنیای یونانی - رومی گردیدند. و آنها کار زیادی برای آماده سازی مسیر برای گسترش سریع آموزشهای بسیار برتر مسیحی که یک برداشت شکوهمند از الوهیت ارائه می&zwnj;نمودند و با یک الهیات کنجکاوی برانگیز برای هوشمندان و یک پیشنهاد عمیق نجات برای همه، از جمله انسان عادی نادان اما تشنۀ معنویت آن روزگاران همراه بود، انجام دادند.</p>
<p style="direction:rtl">  مذاهب اسرارآمیز موجب پایان اعتقادات ملی شدند و به تولد فرقه&zwnj;های بیشمار شخصی منجر گشتند. رازها بسیار بودند اما همگی با اینها تعیین ویژگی می&zwnj;شدند:</p>
<p style="direction:rtl">  1- یک افسانۀ اسطوره&zwnj;ای، یک چیز اسرارآمیز، که نامش را از آن گرفته بود. به عنوان یک قاعده این راز به داستان زندگی و مرگ و بازگشت به حیات یک خدا مربوط می&zwnj;شد، همانطور که با تعالیم میترائیسم مشخص است، که برای مدتی با یک رقیب، فرقۀ در حال ظهور مسیحیت پولس، همزمان بود.</p>
<p style="direction:rtl">  2- فرقه&zwnj;های سرّی غیرملی و میان نژادی بودند. آنها شخصی و برادرانه بودند، و موجب پدیداری برادریهای مذهبی و جوامع بیشمار فرقه&zwnj;ای شدند.</p>
<p style="direction:rtl">  3- آنها در جلسات خود با مراسم مفصل عضویت و آیین تحسین برانگیز پرستشی تعیین ویژگی می&zwnj;شدند. مراسم و تشریفات مخفی آنها گاهی اوقات هولناک و منزجر کننده بود.</p>
<p style="direction:rtl">  4- اما صرف نظر از این که طبیعت مراسم آنها یا درجۀ زیاده رویهای آنها چه بود، این فرقه&zwnj;های سرّی به طور ثابت به پیروان خود<em> نجات</em>، &rdquo;رهایی از بدبختی، بقا بعد از مرگ، و حیات جاودان در قلمروهای شادمان در آن سوی دنیای محنت و بردگی&ldquo; را وعده می&zwnj;دادند.</p>
</blockquote>
<p style="direction:rtl">  اما مرتکب این خطا نشوید که تعالیم عیسی را با فرقه&zwnj;های سرّی اشتباه گیرید. محبوبیت فرقه&zwnj;های سرّی تجسس انسان را برای بقا آشکار می&zwnj;سازد، و لذا یک گرسنگی و تشنگی واقعی برای مذهب شخصی و تقوای فردی را به نمایش می&zwnj;گذارد. اگر چه فرقه&zwnj;های سرّی نتوانستند این اشتیاق را به قدر مکفی ارضا کنند، راه را برای ظهور متعاقب عیسی، که به راستی نان و آب حیات را به این دنیا آورد آماده ساختند.</p>
<p style="direction:rtl">  پولس در تلاش برای این که تبعیت گسترده نسبت به انواع بهتر مذاهب اسرارآمیز را مورد استفاده قرار دهد، تعالیم عیسی را طوری جرح و تعدیل نمود که آنها را برای تعداد بیشتری از نوکیشان آتی بیشتر قابل پذیرش سازد. اما حتی عدول پولس از تعالیم عیسی (مسیحیت) از بهترین فرقه&zwnj;های اسرارآمیز برتر بود، بدین لحاظ که:</p>
<blockquote>
<p style="direction:rtl">  1- پولس یک رستگاری اخلاقی، یک نجات نیکخویانه را آموزش داد. مسیحیت یک حیات نوین را مژده داد و یک آرمان نو را اعلام نمود. پولس آیین سحرآمیز و افسونگریهای مرسوم را رها نمود.</p>
<p style="direction:rtl">  2- مسیحیت مذهبی را ارائه نمود که با راه حلهای نهایی برای معضلات بشری دست به گریبان بود، زیرا نه تنها رهایی از اندوه و حتی از مرگ را ارزانی می&zwnj;داشت، بلکه همچنین رهایی از گناه را وعده می&zwnj;داد که با اعطای یک سیرت پرهیزکار که از کیفیتهای جاودانۀ بقا برخوردار است دنبال می&zwnj;شد.</p>
<p style="direction:rtl">  3- فرقه&zwnj;های اسرارآمیز روی اسطوره&zwnj;ها بنا شده بودند. مسیحیت، آنطور که پولس آن را موعظه می&zwnj;کرد، روی یک واقعیت تاریخی بنیاد نهاده شده بود: اعطای میکائیل، پسر خداوند، به نوع بشر.</p>
</blockquote>
<p style="direction:rtl">  اخلاقیات در میان غیریهودیان لزوماً به فلسفه یا مذهب مربوط نبود. خارج از فلسطین همیشه به ذهن مردم خطور نمی&zwnj;کرد که کاهن یک مذهب می&zwnj;بایست در یک زندگی اخلاقی پیشگام باشد. مذهب یهودی و متعاقباً تعالیم عیسی و بعدها مسیحیتِ در حال تکاملِ پولس اولین مذاهب اروپایی بودند که یک دست را روی اخلاقیات و دیگری را روی کردار نیک می&zwnj;گذاشتند، و اصرار می&zwnj;ورزیدند که مذهب گرایان به هر دو قدری توجه کنند.</p>
<p style="direction:rtl">  عیسی در میان چنین نسلی از انسانها، که تحت استیلای چنین سیستمهای ناکامل فلسفی قرار داشتند و با چنین فرقه&zwnj;های پیچیدۀ مذهبی حیران بودند، در فلسطین به دنیا آمد. و او متعاقباً بشارت مذهب شخصی خویش &mdash; فرزندی با خداوند &mdash; را به همین نسل ارائه نمود.</p>
<div class="c1">
<h4 style="direction:rtl">6- مذهب عبرانی</h4></div>

<p style="direction:rtl">  تا پایان قرن اول پیش از مسیح اندیشۀ مذهبی اورشلیم به اندازۀ فوق&zwnj;العاده زیاد تحت تأثیر تعالیم فرهنگی یونانی و حتی فلسفۀ یونانی قرار گرفته و تا اندازه&zwnj;ای توسط آن تعدیل یافت. در رقابت طولانی میان نظرات مکاتب شرقی و غربیِ فکریِ عبرانی، اورشلیم و باقیماندۀ باختر و خاور به طور کلی دیدگاه غربی یهودی یا تعدیل یافتۀ یونانی را پذیرفتند.</p>
<p style="direction:rtl">  در روزگاران عیسی سه زبان در فلسطین رایج بود: مردم عادی با لهجه&zwnj;ای از زبان آرامی صحبت می&zwnj;کردند؛ کاهنان و استادان شرعیات به زبان عبرانی تکلم می&zwnj;کردند؛ طبقات تحصیل کرده و لایه&zwnj;های بالایی یهودیان به طور کلی یونانی صحبت می&zwnj;کردند. ترجمۀ اولیۀ متون مقدس عبرانی به یونانی در اسکندریه به اندازۀ زیاد مسئول استیلای متعاقب بخش یونانی فرهنگ و الهیات یهودی بود. و نوشته&zwnj;های آموزگاران مسیحی به زودی در همان زبان ظاهر گشت. تاریخ رنسانس یهودیت به ترجمۀ یونانی متون مقدس عبرانی باز می&zwnj;گردد. این یک تأثیر حیاتی بود که بعدها گرایش فرقۀ مسیحی پولس را به سوی غرب به جای شرق تعیین نمود.</p>
<p style="direction:rtl">  اگر چه اعتقادات یونانی شدۀ یهودی به قدر بسیار اندکی از تعالیم اِپیکوریها تأثیر پذیرفت، به طور مادی متأثر از فلسفۀ افلاطون و دکترین ایثارگرانۀ رواقیون بود. یورش بزرگ رواق گرایی از طریق کتاب چهارم مکابیون به نمایش در می&zwnj;آید. نفوذ فلسفۀ افلاطونی و دکترین رواقیون هر دو در خردمندی سلیمان نشان داده می&zwnj;شود. یهودیان یونانی شده به متون مقدس عبرانی چنان تفسیر نمادینی آوردند که در منطبق ساختن الهیات عبرانی با فلسفۀ مورد تقدیس ارسطویی خویش مشکلی نیافتند. اما این تماماً به سردرگمی فاجعه باری انجامید تا این که این مشکلات توسط فیلون اسکندرانی به دست گرفته شدند. او به سازگار کردن و همساز کردن فلسفۀ یونانی و الهیات عبرانی اقدام نمود و آنها را به صورت سیستمی فشرده و نسبتاً منسجم از باورها و رسوم مذهبی درآورد. و این آموزش بعدیِ ترکیب فلسفۀ یونانی و الهیات عبرانی بود که در هنگام زندگی و تدریس عیسی در فلسطین رایج بود، و پولس آن را به عنوان مبنایی که فرقۀ پیشرفته&zwnj;تر و روشنگر مسیحیت خویش را روی آن بنا نهاد به کار گرفت.</p>
<p style="direction:rtl">  فیلون یک آموزگار بزرگ بود؛ از هنگام روزگار موسی انسانی زندگی نکرده بود که چنین تأثیر عمیقی بر افکار اخلاقی و مذهبی دنیای باختر اعمال کند. در زمینۀ ترکیب عناصر بهتر در سیستمهای معاصرِ تعالیم اخلاقی و مذهبی، هفت آموزگار برجستۀ بشری وجود داشته&zwnj;اند: ستارد، موسی، زرتشت، لائوتسه، بودا، فیلون، و پولس.</p>
<p style="direction:rtl">  پولس، بسیاری، ولی نه تمامی تناقضات فیلون را که ناشی از تلاش برای ادغام فلسفۀ عرفانی یونانی و دکترین رواق گرایانۀ رومی با الهیات شریعت عبرانیان بود شناخت و آنها را از الهیات بنیادین پیش مسیحی خویش با خردمندی حذف نمود. فیلون راه را برای پولس آماده ساخت تا مفهوم تثلیث بهشت را که برای مدتها در الهیات یهودی خاموش بود به طور کاملتر ترمیم سازد. تنها در یک مورد پولس نتوانست با فیلون همگام باشد یا از تعالیم این یهودی ثروتمند و تحصیل کردۀ اسکندریه پیشی گیرد، و آن دکترین کفاره بود. فیلون رهایی از دکترین بخشش فقط از طریق ریختن خون را آموزش می&zwnj;داد. او همچنین احتمالاً به واقعیت و حضور تنظیم کنندگان فکر روشنتر از پولس نگاهی اجمالی نمود. اما منشأ تئوری پولس در زمینۀ گناه آغازین، دکترین گناه ارثی و شرارت ذاتی و رستگاری از آن، بخشاً میترایی بود، و با الهیات عبرانی، فلسفۀ فیلون، یا تعالیم عیسی وجه مشترک اندکی داشت. برخی از جنبه&zwnj;های تعالیم پولس در رابطه با گناه آغازین و کفاره منشأ در خود او داشت.</p>
<p style="direction:rtl">  انجیل یوحنا، آخرین روایات حیات زمینی عیسی، خطاب به مردمان غربی صورت گرفت و داستان خود را عمدتاً با در نظر گرفتن دیدگاه مسیحیان آتی اسکندرانی، که همچنین پیروان تعالیم فیلون بودند، ارائه می&zwnj;نماید.</p>
<p style="direction:rtl">  حدوداً در زمان مسیح یک برگشت عجیب احساسی نسبت به یهودیان در اسکندریه به وقوع پیوست، و از این پایگاه سابق یهودی یک موج خصمانۀ اذیت و آزار پیش رفت که حتی تا روم وسعت یافت، و هزاران نفر از آنجا تبعید شدند. اما این تلاش برای غلط جلوه دادن مدت کوتاهی دوام آورد. دولت سلطنتی فوراً آزادیهای محدود شدۀ یهودیان را در سرتاسر امپراتوری به طور کامل بازگرداند.</p>
<p style="direction:rtl">  در سرتاسر تمامی دنیای پهناور، صرف نظر از این که یهودیان به واسطۀ تجارت یا ستم کجا خود را پراکنده یافتند، همگی قلوب خود را با یک پیمان به سوی معبد مقدس در اورشلیم متمرکز نگاه داشتند. الهیات یهودی آنطور که در اورشلیم تفسیر شده و به کار بسته می&zwnj;شد بقا یافت. با این همه آن چندین بار با دخالت به موقع برخی آموزگاران بابلی از فراموشی نجات یافت.</p>
<p style="direction:rtl">  تا دو و نیم میلیون نفر از این یهودیانِ پراکنده شده برای برگزاری جشن فستیوالهای ملی مذهبی خویش به اورشلیم می&zwnj;آمدند. و صرف نظر از این که تفاوتهای فقهی یا فلسفی یهودیان شرقی (بابلیها) و غربی (یونانیها) چه بود، آنها همگی در این که اورشلیم مرکز پرستشی آنان باشد در توافق بودند و پیوسته چشم انتظار آمدن مسیح بودند.</p>
<div class="c1">
<h4 style="direction:rtl">7- یهودیان و غیریهودیان</h4></div>

<p style="direction:rtl">  تا ایام عیسی یهودیان به برداشت تثبیت شده&zwnj;ای از منشأ، تاریخ، و سرنوشت خویش رسیده بودند. آنها میان خود و دنیای غیریهودی یک دیوار سخت جدایی ساخته بودند؛ آنها به تمامی راههای غیریهودی با دیدۀ تحقیر محض می&zwnj;نگریستند. آنها کلام شریعت را پرستش می&zwnj;کردند و بر مبنای غرور تباریِ کاذب در شکلی از پارسانمایی افراط می&zwnj;کردند. آنها تصورات پیش پندار شده&zwnj;ای پیرامون مسیح موعود شکل داده بودند، و بیشترِ این انتظارات مسیحی را مجسم می&zwnj;کرد که می&zwnj;بایست به عنوان بخشی از تاریخ ملی و نژادی آنها بیاید. برای عبرانیانِ آن روزها الهیات یهودی به طور قطعی تثبیت شده و برای ابد ثابت بود.</p>
<p style="direction:rtl">  آموزشها و اعمال عیسی پیرامون بردباری و مهربانی بر خلاف رویکرد مستمر یهودیان نسبت به مردمان دیگر که آنها آنان را لامذهب می&zwnj;دانستند بود. یهودیان برای نسلها رویکردی را نسبت به دنیای خارج پرورانده بودند که این را برای آنان غیرممکن می&zwnj;ساخت که تعالیم استاد را پیرامون برادری معنوی انسان بپذیرند. آنها مایل نبودند که تحت شرایط یکسان یهوه را با غیریهودیان قسمت کنند و به همین ترتیب مایل نبودند که پسر خداوند را به عنوان کسی که چنین دکترین جدید و عجیبی را آموزش می&zwnj;داد بپذیرند.</p>
<p style="direction:rtl">  کاتبان، فریسیان، و کاهنان یهودیان را در یک اسارت شدید از آداب پرستی و شریعت گرایی نگاه داشتند، اسارتی که از اسارت تحت حکومت سیاسی روم بسیار بیشتر واقعی بود. یهودیان روزگار عیسی نه تنها زیر یوغ <em>شریعت</em> نگاه داشته شده بودند بلکه به واسطۀ مطالبات برده&zwnj;وار <em>سنتها</em>، که هر زمینه از زندگی شخصی و اجتماعی را در بر می&zwnj;گرفت و به آن تهاجم می&zwnj;کرد، به همان اندازه گرفتار بودند. این مقررات ریزِ مربوط به کردار، هر یهودی وفادار را دنبال می&zwnj;کرد و بر او حاکم بود، و عجیب نیست که آنها یکی از افراد خویش را که جسورانه سنتهای مقدس آنان را نادیده می&zwnj;انگاشت و جرأت می&zwnj;نمود که مقررات دیرین گرامی نگاه داشته شدۀ آنان را پیرامون رفتار اجتماعی مورد تمسخر قرار دهد فوراً طرد کردند. آنها به سختی می&zwnj;توانستند با تعالیم کسی که در برخورد با خشک اندیشیهایی که آنان تصور می&zwnj;کردند توسط خود ابراهیمِ پدر مقرر شده درنگ نمی&zwnj;کرد با نظر موافق بنگرند. موسی شریعتشان را به آنان داده بود و آنها به سازش تمایل نداشتند.</p>
<p style="direction:rtl">  تا هنگام قرن اول بعد از مسیح، تفسیر گفته شدۀ شریعت توسط آموزگاران شناخته شده، کاتبان، به مرجعیتی بالاتر از خودِ شریعتِ نگاشته شده تبدیل شده بود. و تمامی این امر این را برای برخی از رهبران مذهبی یهودیان آسانتر ساخت که موجب صف آرایی مردم بر ضد پذیرش یک بشارت جدید شوند.</p>
<p style="direction:rtl">  این شرایط این را برای یهودیان غیرممکن می&zwnj;ساخت که سرنوشت الهی خویش را به عنوان قاصدان بشارت جدیدِ آزادی مذهبی و رهایی معنوی تحقق بخشند. آنها نمی&zwnj;توانستند غل و زنجیرهای سنت را بشکنند. ارمیا چنین گفته بود که &rdquo;باید شریعت در قلوب انسانها نوشته شود&ldquo;. حزقیال در رابطه با &rdquo;روحی جدید که باید در روان انسان زندگی کند&ldquo; سخن گفته بود، و نویسندۀ مزامیر دعا کرده بود که خداوند &rdquo;دلی پاک در درون بیافریند و روحی راست از نو عطا کند.&ldquo; اما هنگامی که مذهب یهودیِ کارهای نیک و بردگی نسبت به شریعت قربانیِ رکودِ رخوتِ سنت گرایان گشت، حرکت تکامل مذهبی به سمت غرب به سوی مردمان اروپا گذار نمود.</p>
<p style="direction:rtl">  و بدین ترتیب مردمی متفاوت فرا خوانده شدند تا یک الهیات در حال پیشروی را به دنیا حمل کنند، سیستمی از آموزش که نمایانگر فلسفۀ یونانیها، شریعت رومیها، اخلاقیات عبرانیان، و بشارت حرمت شخصیت و رهایی معنوی را که توسط پولس تدوین شده بود و مبنی بر تعالیم عیسی بود می&zwnj;بود.</p>
<p style="direction:rtl">  فرقۀ مسیحیت پولس اخلاقیاتش را به صورت یک نشان تولد یهودی به نمایش درآورد. یهودیان به تاریخ به عنوان مشیت خداوند &mdash; کار یهوه &mdash; می&zwnj;نگریستند. یونانیان برداشتهای روشنتری از حیات جاودان به آموزش جدید آوردند. دکترین پولس در الهیات و فلسفه نه تنها از تعالیم عیسی بلکه همچنین از افلاطون و فیلون تأثیر پذیرفت. او در اخلاقیات نه تنها از مسیح بلکه همچنین از رواق گرایان الهام یافت.</p>
<p style="direction:rtl">  بشارت عیسی، آنطور که در فرقۀ مسیحیت انطاکیۀ پولس نمایان بود، با آموزشهای زیرین آمیخته شد:</p>
<blockquote>
<p style="direction:rtl">  1- استدلال فلسفی نوکیشان یونانی به یهودیت، از جمله برخی از برداشتهای آنان پیرامون حیات جاودان.</p>
<p style="direction:rtl">  2- تعالیم جذاب فرقه&zwnj;های رایج اسرارآمیز، به ویژه دکترین میتراییِ رستگاری، کفاره، و نجات از طریق قربانی که توسط خدایی صورت گرفته بود.</p>
<p style="direction:rtl">  3- اخلاقیات قدرتمند مذهب تثبیت شدۀ یهودی.</p>
</blockquote>
<p style="direction:rtl">  امپراتوری مدیترانه&zwnj;ای روم، پادشاهی پارتها، و مردمان مجاور روزگار عیسی همگی ایده&zwnj;هایی خام و بدوی پیرامون جغرافیای دنیا، ستاره شناسی، بهداشت، و بیماری داشتند؛ و طبعاً به واسطۀ گفته&zwnj;های جدید و تکان دهندۀ نجار ناصره شگفت زده شدند. عقاید جن زدگی، خوب و بد، نه فقط توسط موجودات بشری مورد باور بودند، بلکه بسیاری تصور می&zwnj;کردند که هر تخته سنگ و درخت جن زده است. این یک عصر طلسم و جادو بود، و هر کس به معجزات به عنوان رخدادهای عادی اعتقاد داشت.</p>
<div class="c1">
<h4 style="direction:rtl">8- اسناد نگاشته شدۀ پیشین</h4></div>

<p style="direction:rtl">  ما در انطباق با حکم خود، تا جایی که ممکن است تلاش کرده&zwnj;ایم که اسناد موجودی را که به زندگی عیسی در یورنشیا مربوط است به کار بریم و تا اندازه&zwnj;ای هماهنگ سازیم. اگر چه ما از دسترسی به نوشتۀ مفقود شدۀ آندریاس رسول بهره&zwnj;مند گشته&zwnj;ایم و از تشریک مساعی با گروه عظیمی از موجودات آسمانی که در طول روزگاران اعطای میکائیل (به ویژۀ تنظیم کنندۀ اکنون شخصی شدۀ او) در کرۀ زمین بودند سود برده&zwnj;ایم، هدف ما همچنین این بوده است که از انجیلهای موسوم به متی، مرقس، لوقا، و یوحنا استفاده کنیم.</p>
<p style="direction:rtl">  منشأ این نگارشات عهد جدید در جزئیات زیرین بود:</p>
<blockquote>
<p style="direction:rtl">  1- <em>انجیل مرقس</em>. یوحنای مرقس قدیمی&zwnj;ترین (به جز نوشته&zwnj;های آندریاس)، خلاصه&zwnj;ترین، و ساده&zwnj;ترین نگارش را پیرامون زندگی عیسی نوشت. او استاد را به عنوان یک خادم، به عنوان انسان در میان انسانها ارائه نمود. اگر چه مرقس مرد جوانی بود که روی بسیاری از صحنه&zwnj;هایی که توصیف می&zwnj;کند مکث نمود، نگاشتۀ او در واقع انجیل به روایت شمعون پطرس می&zwnj;باشد. او در آغاز با پطرس و بعد با پولس معاشر بود. مرقس این نگاشته را با تشویق پطرس و با درخواست صمیمانۀ کلیسای روم نوشت. مرقس با آگاهی از این که استاد هنگامی که در زمین و در جسم بود چطور مداوماً از نوشتن تعالیمش خودداری می&zwnj;کرد، مثل رسولان و سایر حواریون پیشگام در نوشتن آنها مردد بود. اما پطرس احساس کرد که کلیسای روم به کمک چنین روایت نوشته شده&zwnj;ای نیاز دارد، و مرقس رضایت داد که آماده سازی آن را به عهده گیرد. او پیش از این که پطرس در سال 67 بعد از میلاد مسیح بمیرد یادداشتهای بسیاری نوشت، و مطابق متن خلاصه&zwnj;ای که توسط پطرس و برای کلیسای روم تأیید شد، فوراً بعد از مرگ پطرس نوشتن خود را آغاز نمود. انجیل نزدیک به پایان سال 68 بعد از میلاد مسیح تکمیل گردید. مرقس کاملاً از روی حافظۀ خودش و حافظۀ پطرس نوشت. از آن هنگام نوشته به قدر قابل ملاحظه&zwnj;ای تغییر یافته است. مطالب متعددی حذف شده&zwnj;اند و متون بعدی در پایان اضافه شده&zwnj;اند تا جانشین یک پنجمِ پایانیِ انجیل اولیه شوند که پیش از این که رونوشت برداری شود از اولین نسخۀ خطی از دست رفت. این نوشتۀ مرقس، به همراه نگارشات آندریاس و متی، مبنای نوشته شدۀ کلیۀ روایات متعاقب انجیلی بود که در صدد توصیف زندگی و تعالیم عیسی برآمد.</p>
<p style="direction:rtl">  2- <em>انجیل متی</em>. به اصطلاح انجیل به روایت متی تاریخچۀ زندگی استاد است که برای آموزش معنوی مسیحیان یهودی نوشته شد. نویسندۀ این نوشته مداوماً به دنبال این است که در زندگی عیسی کارهایی را که او کرد نشان دهد، که &rdquo;مطابق آنچه که پیامبر گفت تحقق یافت.&ldquo; انجیل متی عیسی را به عنوان پسر داوود توصیف می&zwnj;کند، و او را به عنوان فردی که احترام زیادی برای شریعت و پیامبران قائل است تصویر می&zwnj;کند.</p>
<p style="direction:rtl">  متی رسول این انجیل را ننوشت. آن توسط ایسادور، یکی از شاگردان او نوشته شد، که در کارش به عنوان یک کمک نه فقط از خاطرۀ شخصی متی پیرامون این رخدادها، بلکه همچنین از نگاشتۀ مشخصی که پیرامون گفته&zwnj;های عیسی مستقیماً بعد از مصلوب شدن او به رشتۀ تحریر در آورده بود برخوردار بود. ایسادور این نوشته را که توسط متی به زبان آرامی نوشته شده بود به یونانی نوشت. قصد این نبود که با نسبت دادن نوشته به متی فریبکاری شود. در آن روزها رسم بر این بود که شاگردان آموزگاران خود را بدین نحو ارج نهند.</p>
<p style="direction:rtl">  نوشتۀ اولیۀ متی، درست پیش از آن که او اورشلیم را به منظور انجام موعظه&zwnj;های بشارتی ترک کند، در سال 40 بعد از میلاد مسیح اصلاح گردید و بر آن افزوده گشت. این یک نوشتۀ خصوصی بود. آخرین نسخه در سوزاندن یک صومعۀ سوری در سال 416 بعد از میلاد مسیح نابود شده بود.</p>
<p style="direction:rtl">  ایسادور در سال 70 بعد از میلاد مسیح بعد از محاصرۀ شهر توسط ارتشهای تیتوس از اورشلیم گریخت، و نسخه&zwnj;ای از یادداشتهای متی را با خود به پلا برد. ایسادور در سال 71، در حالی که در پلا زندگی می&zwnj;کرد انجیل به روایت متی را نوشت. او همچنین چهار پنجم اول نوشتۀ مرقس را با خود همراه داشت.</p>
<p style="direction:rtl">  3- <em>انجیل لوقا</em>. لوقا، پزشک انطاکیه در پیسیدیا، یک نوکیش غیریهودی پولس بود، و داستان کاملاً متفاوتی از زندگی استاد نوشت. او شروع به دنبال کردن پولس نمود و در سال 47 بعد از میلاد مسیح پیرامون زندگی و تعالیم عیسی از او آموخت. لوقا بخش عمدۀ &rdquo;فیض خداوند عیسی مسیح&ldquo; را همینطور که این وقایع را از پولس و دیگران جمع آوری نمود در نوشتۀ خود حفظ می&zwnj;کند. لوقا استاد را به عنوان &rdquo;دوست مالیات گیران و گناهکاران&ldquo; ارائه می&zwnj;کند. او یادداشتهای زیاد خود را تا بعد از مرگ پولس به صورت انجیل تدوین ننمود. لوقا در سال 82 در آخا دست به نوشتن زد. او برنامه داشت سه کتاب پیرامون تاریخ مسیح و مسیحیت بنویسد اما درست پیش از آن که دومین این آثار، &rdquo;اعمال رسولان&ldquo;، را تمام کند در سال 90 بعد از میلاد مسیح مرد.</p>
<p style="direction:rtl">  لوقا برای گردآوری مطلب این انجیل ابتدا به داستان زندگی عیسی، آنطور که پولس آن را برای او نقل کرده بود، اتکا کرد. از این رو انجیل لوقا از جهاتی انجیل به روایت پولس است. اما لوقا منابع اطلاعاتی دیگری داشت. او نه تنها با شاهدان زیادی پیرامون رخدادهای بیشمار زندگی عیسی که ثبت می&zwnj;نماید مصاحبه نمود، بلکه او یک نسخه از انجیل مرقس، یعنی چهار پنجم اول، نوشتۀ ایسادور، و یک نوشتۀ خلاصه که در سال 78 بعد از میلاد مسیح توسط یک ایماندار به نام سِدِس در انطاکیه نگاشته شد را نیز با خود داشت. لوقا همچنین یک نسخۀ ناقص و بسیار اصلاح شده از برخی یادداشتهایی را که ظاهراً آندریاس رسول نوشته بود داشت.</p>
<p style="direction:rtl">  4- <em>انجیل یوحنا</em>. انجیل به روایت یوحنا بخش عمدۀ کار عیسی در یهودیه و اطراف اورشلیم را نقل می&zwnj;کند که در نوشته&zwnj;های دیگر موجود نیست. این به اصطلاح انجیل به روایت یوحنا، پسر زِبدی است، و گر چه یوحنا آن را ننوشت، او موجب الهام آن گشت. آن از زمان نگارش اولش چندین بار اصلاح شده است که چنین به نظر رساند که توسط خود یوحنا نوشته شده است. هنگامی که این نوشته به رشتۀ تحریر درآمد، یوحنا انجیلهای دیگر را داشت، و دید که مطالب زیادی از آنها حذف شده است. از این رو او در سال 101 بعد از میلاد مسیح همکار خود ناتان، یک یهودی یونانی از قیصریه، را تشویق کرد که نوشتن را آغاز کند. یوحنا مطلبش را از طریق حافظه و از طریق رجوع به سه نوشته&zwnj;ای که از پیش موجود بود فراهم نمود. او هیچ نگارش نوشته شده&zwnj;ای از خود نداشت. رساله&zwnj;ای که به &rdquo;اول یوحنا&ldquo; شهرت دارد به عنوان یک نامۀ رو برای اثری که ناتان تحت هدایت او به وجود آورد توسط خود یوحنا نوشته شد.</p>
</blockquote>
<p style="direction:rtl">  کلیۀ این نویسندگان تصاویر صادقانه&zwnj;ای از عیسی عرضه نمودند، آنطور که دیدند، به خاطر داشتند، یا از او آموخته بودند، و آنطور که برداشتهای آنان از این رخدادهای دور به وسیلۀ طرفداری متعاقب آنان از الهیات مسیحیت پولس تأثیر پذیرفت. و این نگارشات، گر چه ناقص هستند، برای تغییر مسیر تاریخ یورنشیا برای تقریباً دو هزار سال کافی بوده&zwnj;اند.</p>
<p style="direction:rtl">  [<em>اعلانیه</em>: من در اجرای مأموریتم برای ذکر مجدد تعالیم و بازگویی کارهای عیسی ناصری به طور آزادانه از کلیۀ منابع نگارشی و اطلاعات سیاره&zwnj;ای مطلب درآورده&zwnj;ام. انگیزۀ غالب من آماده سازی نگاشته&zwnj;ای بوده است که نه تنها برای نسل انسانهایی که اکنون زندگی می&zwnj;کنند روشنگر خواهد بود، بلکه همچنین ممکن است برای تمامی نسلهای آینده یاری کننده باشد. از اندوختۀ عظیم اطلاعات که برای من فراهم شده است، من آن را که برای تحقق این هدف از همه مناسب&zwnj;تر است انتخاب نموده&zwnj;ام. تا جایی که ممکن است من اطلاعات خود را از منابع کاملاً بشری به دست آورده&zwnj;ام. فقط هنگامی که چنین منابعی بسنده نبودند، من به آن اسنادی که فوق بشری هستند متوسل شده&zwnj;ام. هنگامی که عقاید و برداشتها پیرامون زندگی و تعالیم عیسی توسط یک ذهن بشری به گونه&zwnj;ای قابل قبول ابراز شدند، من به گونه&zwnj;ای تغییرناپذیر تقدم را به این الگوهای فکری ظاهراً بشری دادم. اگر چه من در پی این بوده&zwnj;ام که توصیف لغوی را تنظیم کنم تا با برداشتمان از معنی واقعی و مفهوم حقیقی زندگی و تعالیم استاد بهتر مطابقت داشته باشم، تا جایی که ممکن است، در کلیۀ روایتهای خود به برداشت واقعی و الگوی فکری بشری وفادار مانده&zwnj;ام. من به خوبی می&zwnj;دانم که آن مفاهیمی که منشأ در ذهن بشری داشته&zwnj;اند برای کلیۀ اذهان دیگر بشری قابل قبول&zwnj;تر و یاری کننده&zwnj;تر خواهند بود. من هنگامی که نتوانستم برداشتهای ضروری را در نگارشات بشری یا در توصیفات بشری بیابم، آنگاه به منابع حافظه&zwnj;ای مخلوقات زمینی رستۀ خودم، بینابینیها، متوسل شده&zwnj;ام. و هنگامی که آن منبع ثانوی اطلاعاتی ناکافی بود، بی&zwnj;درنگ به منابع فوق سیاره&zwnj;ای اطلاعاتی متوسل شده&zwnj;ام.</p>
<p style="direction:rtl">  یادداشتهایی را که من جمع&zwnj;آوری کرده&zwnj;ام، و این روایت زندگی و تعالیم عیسی را از آنها آماده ساخته&zwnj;&zwnj;ام &mdash; جدا از حافظۀ مربوط به نگاشتۀ آندریاس رسول &mdash; در بر گیرندۀ گوهرهای فکری و مفاهیم برتر پیرامون تعالیم عیسی است که از بیش از دو هزار موجود بشری گرد&zwnj;آوری شده است که از روزگاران عیسی تا زمان نگارش این آشکارسازیها، و به عبارت صحیح&zwnj;تر بازگویی آنها، در کرۀ زمین زندگی کرده&zwnj;اند. تنها هنگامی اجازۀ مکاشفه&zwnj;ای به کار گرفته شده است که نگارشات بشری و برداشتهای بشری نتوانسته&zwnj;اند یک الگوی مکفی فکری فراهم سازند. کمیسیون مکاشفه&zwnj;ای من مرا منع نمود که به منابع فوق بشری اطلاعاتی یا توصیفی توسل جویم، مگر این که بتوانم شهادت دهم در تلاشهایم برای یافتن توصیف مورد نیازِ نظری در منابع صرفاً بشری ناکام بوده&zwnj;ام.</p>
<p style="direction:rtl">  هر چند که من با تشریک مساعی با یازده بینابینی همتا و همیار خود و تحت سرپرستی ملک صادقِ مسئول ثبت، این روایت را مطابق برداشت خود از ترتیب مؤثر آن و در پاسخ به گزینش خود برای بیان فوری به تصویر درآورده&zwnj;ام، با این وجود، اکثر ایده&zwnj;ها و حتی برخی از توصیفات مؤثری که بدین گونه به کار گرفته&zwnj;ام منشأ در اذهان انسانهای بسیاری از نژادهایی دارد که در طول نسلهای بینابین، درست تا عصر آنهایی که در هنگام نگارش این روایات هنوز زنده هستند، در زمین زندگی کرده&zwnj;اند. از بسیاری جهات من بیشتر به عنوان یک گردآورنده و اصلاح کننده خدمت کرده&zwnj;ام تا یک نقل کنندۀ آغازین. من بی&zwnj;درنگ آن ایده&zwnj;ها و برداشتهای ترجیحاً بشری را که مرا قادر می&zwnj;سازد مؤثرترین تصویر از زندگی عیسی را بیافرینم، و مرا واجد شرایط می&zwnj;سازد که تعالیم بی&zwnj;نظیر او را به گونه&zwnj;ای چشمگیر با یاری کننده&zwnj;ترین و برای همه الهام بخش&zwnj;ترین عبارت پردازی بازگویی کنم برگزیده&zwnj;ام. من از جانبِ برادریِ بینابینیهای متحدِ یورنشیا، با سپاس فراوان مدیون بودن خودمان را نسبت به تمامی منابع نگارشی و مفهومی که در بازگویی مبسوط&zwnj;تر ما از زندگی عیسی در زمین در بخشهای بعد مورد استفاده قرار گرفته&zwnj;اند اذعان می&zwnj;دارم.]</p>
</body>
</html>
