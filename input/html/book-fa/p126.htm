<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 126 - دو سال حیاتی</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 126</h1>
</div>
<div class="c1">
<h4 style="direction:rtl">دو سال حیاتی</h4>
</div>

<p style="direction:rtl">  از میان تمام تجارب حیات زمینیِ عیسی، سالهای چهاردهم و پانزدهم از همه بیشتر حیاتی بودند. این دو سال، پس از این که او نسبت به الوهیت و سرنوشت شروع به خود آگاهی نماید، و پیش از آن که به ارتباط گسترده با تنظیم کنندۀ ساکن در خود دست یابد، پرآزمون&zwnj;ترین سالهای زندگی پررویداد او در یورنشیا بودند. این دورۀ دو ساله است که باید آزمون بزرگ، وسوسۀ واقعی نامیده شود. تا آن هنگام هیچ انسان جوانی در گذار از سردرگمی&zwnj;های اولیه و تنظیم مشکلات بلوغ، آزمون حیاتی&zwnj;تری را بیشتر از عیسی که طی گذار از دوران کودکی به مردانگیِ جوان از میان آن عبور کرد تجربه نکرده بود.</p>
<p style="direction:rtl">  این دورۀ مهم در سیر تکاملیِ دوران جوانی عیسی با پایان دیدار از اورشلیم و بازگشت او به ناصره آغاز گشت. در ابتدا مریم با این فکر که بار دیگر پسرش را باز یافته است خوشحال بود، از این که عیسی به خانه بازگشته است که یک پسر فرمانبردار باشد &mdash; نه این که او تا آن هنگام چیز دیگری بود &mdash; و این که او از این پس بیشتر پذیرای طرحهای وی برای زندگی آینده&zwnj;اش باشد. اما او در این آفتاب توهم مادرانه و غرور به رسمیت شناخته نشدۀ خانوادگی برای مدتی طولانی نیاسود؛ او خیلی زود به طور کامل از توهم در آمد. پسر بیشتر و بیشتر با پدرش همنشین بود؛ او کمتر و کمتر با مشکلاتش نزد مادرش می&zwnj;رفت، ضمن این که هر دو آنها به طور فزاینده نتوانستند تناوب مکرر او میان امور این دنیا و تعمق پیرامون رابطۀ او با کار پدرش را بفهمند. صادقانه بگوییم، آنها او را درک نکردند، اما به راستی او را دوست داشتند.</p>
<p style="direction:rtl">  به تدریج که او بزرگتر می&zwnj;شد، دلسوزی و عشق عیسی برای مردم یهودی عمیق&zwnj;تر می&zwnj;گشت، اما با گذشت سالیان، یک حس در حال رشد ناخشنودیِ به حق نسبت به حضور کاهنان در معبد پدر که به گونه&zwnj;ای سیاسی منصوب شده بودند در ذهن او به وجود آمد. عیسی احترام زیادی برای فریسیان صادق و کاتبان درستکار داشت، اما به فریسیان ریاکار و عالمان ناصادقِ الهیات با نگاهی بسیار تحقیرآمیز می&zwnj;نگریست. او به همۀ آن رهبران مذهبی که صادق نبودند با دیدۀ بیزاری نگاه می&zwnj;کرد. هنگامی که او رهبری اسرائیل را مورد بررسی قرار می&zwnj;داد گاهی وسوسه می&zwnj;شد نسبت به این احتمال که نجات دهندۀ مورد انتظار یهودیان شود با نظر موافق بنگرد، اما او هرگز به چنین وسوسه&zwnj;ای تن نداد.</p>
<p style="direction:rtl">  داستان کارهای چشمگیر او در میان انسانهای خردمند معبد در اورشلیم برای تمام ناصره خشنود کننده بود، به ویژه برای آموزگاران پیشین او در مدرسۀ کنیسه. برای مدتی ستایش او بر روی لبان همه کس بود. تمام دهکده خرد دوران کودکی و رفتار ستودنی او را بازگو نمود و پیش&zwnj;بینی کرد که تقدیر او این است که در اسرائیل یک رهبر بزرگ شود؛ سرانجام یک آموزگار به راستی بزرگ از ناصره در جلیل در آستانۀ ظهور بود. و آنها همگی چشم انتظار زمانی بودند که او پانزده ساله شود، تا شاید اجازه یابد در روز سبت به طور مرتب کتاب مقدس را در کنیسه بخواند.</p>
<div class="c1">
<h4 style="direction:rtl">1- چهاردهمین سال او (سال 8 بعد از میلاد مسیح)</h4></div>

<p style="direction:rtl">  این سال تقویمیِ چهاردهمین زادروز او است. او یک یوغ ساز خوب شده بود و با کرباس و چرم هر دو به خوبی کار می&zwnj;کرد. او همچنین به سرعت به یک نجار و کابینت&zwnj;ساز ماهر تبدیل می&zwnj;گشت. این تابستان او سفرهای مکرری به نوک تپه به سوی شمال غربی ناصره برای دعا و ژرف اندیشی انجام داد. او نسبت به سرشت اعطای خود در زمین به تدریج خود آگاه&zwnj;تر می&zwnj;شد.</p>
<p style="direction:rtl">  این تپه، اندکی بیش از یکصد سال پیش از آن، &rdquo;مکان بلند بعل&ldquo; بود، و اکنون محل مقبرۀ شمعون بود، کسی که گفته شده یک مرد مقدس اسرائیل بود. عیسی از نوک این تپۀ شمعون به ناصره و دشت پیرامون آن نظر افکند. او به مَجِدُّو چشم دوخت و داستان نخستین پیروزی بزرگ ارتش مصر در آسیا را به یاد آورد؛ و این که چگونه بعدها ارتشی دیگری مثل آن شاه یوشیای یهودیه را شکست داد. نه چندان دورتر از آن، او می&zwnj;توانست به تَعْناك&zwnj;نگاه کند، جایی که دبوره و باراق سیسِرا را شکست دادند. از فاصلۀ دور او می&zwnj;توانست تپه&zwnj;های دوتان را نظاره کند، جایی که به او آموزش داده شده بود برادران یوسف او را به بردگی مصریان فروختند. او سپس نگاههای خود را به عیبال و جَرِزّیم&zwnj; تغییر جهت داد و روایات ابراهیم، یعقوب، و اَبیمَلِک را برای خود برشمرد. و بدین ترتیب او رخدادهای تاریخی و سنتیِ مردمِ پدرش یوسف را به یاد آورد و آنها را در ذهنش بررسی نمود.</p>
<p style="direction:rtl">  او درسهای پیشرفتۀ مطالعاتش را زیر نظر آموزگاران کنیسه دنبال نمود، و همچنین تدریس خانگی برادران و خواهرانش را که بزرگ می&zwnj;شدند و به سنین مناسب می&zwnj;رسیدند ادامه داد.</p>
<p style="direction:rtl">  در اوایل این سال یوسف ترتیبی داد تا درآمد دارایی&zwnj;اش در ناصره و کفرناحوم را کنار بگذارد تا خرج مسیر طولانی تحصیل عیسی در اورشلیم را بپردازد. این طور برنامه&zwnj;ریزی شده بود که در ماه اوت سال بعد وقتی او پانزده ساله شد به اورشلیم برود.</p>
<p style="direction:rtl">  تا اوایل این سال یوسف و مریم هر دو دربارۀ سرنوشت فرزند ارشدشان بارها به شک افتادند. او به راستی یک کودک با استعداد و دوست داشتنی بود، اما درک کردن او بسیار دشوار بود، به سختی زیاد می&zwnj;شد او را فهمید، و باز، هیچ چیز خارق&zwnj;العاده یا معجزه&zwnj;آسایی هیچگاه رخ نداد. مادر سرافراز او بارها با اشتیاق فراوان در انتظار نشست. او انتظار داشت ببیند پسرش در نوعی کارکرد فوق بشری یا معجزه&zwnj;آسا درگیر شود، اما همیشه امیدهای او با ناامیدی دردآور از بین رفتند. و تمامی این امر دلسرد کننده و حتی مأیوس کننده بود. مردم پارسای آن روزگاران به راستی باور داشتند که پیامبران و مردان موعود همیشه از طریق انجام معجزات و دست زدن به کارهای شگفت&zwnj;آور رسالت خود را نشان می&zwnj;دهند و قدرت الهی خود را ثابت می&zwnj;کنند. اما عیسی هیچیک از این کارها را انجام نداد؛ از این رو همینطور که پدر و مادرش به آیندۀ او فکر می&zwnj;کردند سردرگمی آنها به طور پیوسته افزایش می&zwnj;یافت.</p>
<p style="direction:rtl">  شرایط بهبود یافتۀ اقتصادی خانوادۀ ناصری از بسیاری جهات در حول و حوش خانه آشکار بود، و به ویژه در افزایش تعداد تخته&zwnj;های صاف سفید که به عنوان لوحه&zwnj;های سنگی نوشتن مورد استفاده قرار می&zwnj;گرفت، و نوشتن روی آنها با زغال انجام می&zwnj;شد. عیسی همچنین اجازه یافت دروس موسیقی خود را ادامه دهد؛ او بسیار مشتاق نواختن چنگ بود.</p>
<p style="direction:rtl">  در واقع می&zwnj;توان گفت که در طول این سال &rdquo;محبوبیت عیسی نزد مردم و خدا افزایش می&zwnj;یافت.&ldquo; آتیۀ خانواده خوب به نظر می&zwnj;رسید؛ آینده روشن بود.</p>
<div class="c1">
<h4 style="direction:rtl">2- مرگ یوسف</h4></div>

<p style="direction:rtl">  همه چیز به خوبی پیش می&zwnj;رفت تا این که در آن روز سرنوشت&zwnj;ساز سه&zwnj;شنبه 25 سپتامبر، دونده&zwnj;ای از سفوریس این خبر مصیبت&zwnj;بار را برای این خانوادۀ ناصری آورد که در حالی که یوسف در منزل فرماندار مشغول به کار بود با سقوط از یک بالابر به شدت مجروح شده است. پیام&zwnj;آور از سفوریس در مسیر رفتن به منزل یوسف در کارگاه توقف کرده و عیسی را از سانحۀ پدرش مطلع ساخته بود، و آنها با هم به خانه رفتند تا خبر غم&zwnj;انگیز را به مریم بدهند. عیسی مایل بود که فوراً نزد پدرش برود، اما مریم به هیچ چیز گوش نمی&zwnj;داد به جز این که باید نزد شوهرش بشتابد. او فرمان داد که یعقوب که در آن هنگام ده سال داشت باید او را به سفوریس همراهی کند، ضمن این که عیسی تا وقت بازگشت او نزد کودکان کوچکتر در منزل باقی ماند، و او نمی&zwnj;دانست که با چه شدتی یوسف مجروح شده است. اما یوسف پیش از رسیدن مریم از جراحاتش جان سپرد. آنها او را به ناصره آوردند، و در روز بعد او را نزد پدرانش دفن کردند.</p>
<p style="direction:rtl">  درست در زمانی که چشم&zwnj;اندازها خوب بودند و آینده روشن به نظر می&zwnj;رسید، یک دست ظاهراً بی&zwnj;رحم سرپرست این خانوادۀ ناصری را از پای درآورد، امور این خانه مختل گشت، و هر طرحی برای عیسی و تحصیلات آینده&zwnj;اش نابود شد. این نجار نوجوان، که اکنون بیش از چهارده سال سن داشت بر این واقعیت چشم گشود که نه تنها می&zwnj;بایست مأموریت پدر آسمانیش برای آشکار ساختن سرشت الهی در زمین و در جسم را به انجام برساند، بلکه سرشت جوان بشری او می&zwnj;بایست مسئولیت مراقبت از مادر بیوه و هفت برادر و خواهرش و یکی دیگر را که هنوز به دنیا نیامده بود نیز به عهده گیرد. این نوجوان ناصری اکنون تنها حامی و تسلی دهندۀ این خانوادۀ به ناگاه ماتم زده شد. بدین ترتیب آن رخدادهایی که حاوی نظمی طبیعی در یورنشیا بودند اجازۀ وقوع یافتند، و این مرد جوانِ سرنوشت را ناچار ساختند که به طور زود هنگام این مسئولیتهای سنگین اما بسیار آموزشی و انضباطی که ملازم با سرپرست یک خانوادۀ بشری شدن است را به عهده گیرد، مسئولیت پدر شدن برای برادران و خواهران خودش، و حمایت و نگهداری از مادرش، و عمل کردن به صورت سرپرست خانۀ پدرش، تنها خانه&zwnj;ای که او می&zwnj;بایست ضمن زندگی در این دنیا از آن شناخت پیدا می&zwnj;کرد.</p>
<p style="direction:rtl">  عیسی مسئولیتهایی را که به طور بسیار ناگهانی به او تحمیل شده بودند با شادی و سرزندگی پذیرفت، و او آنها را با فداکاری تا پایان بر دوش کشید. حداقل یک مشکل بزرگ و دشواری قابل پیش&zwnj;بینی در زندگی او به گونه&zwnj;ای سوزناک حل شده بود &mdash; اکنون دیگر از او انتظار نمی&zwnj;رفت به اورشلیم برود و زیر نظر آموزگاران شرعیات یهود تحصیل کند. این گفته همیشه حقیقت باقی ماند که عیسی &rdquo;در پای هیچ انسانی ننشست.&ldquo; او همواره مایل بود که حتی از ساده&zwnj;ترین کودکان کوچک یاد بگیرد، اما هرگز اختیار نداشت از منابع بشری حقیقت را آموزش دهد.</p>
<p style="direction:rtl">  او هنوز از دیدار جبرئیل از مادرش پیش از تولدش هیچ چیز نمی&zwnj;دانست؛ او تنها در روز غسل تعمیدش، در آغاز خدمت عمومی روحانیش از طریق یوحنا پیرامون این امر آگاهی یافت.</p>
<p style="direction:rtl">  با گذشت سالها، این نجار جوان ناصری هر نهاد جامعه و هر کاربرد مذهب را از طریق این آزمون ثابت به طور فزاینده می&zwnj;سنجید: برای روان بشری چه کاری انجام می&zwnj;دهد؟ آیا خدا را به سوی انسان می&zwnj;آورد؟ آیا انسان را به سوی خدا می&zwnj;آورد؟ در حالی که این جوان جنبه&zwnj;های تفریحی و اجتماعی زندگی را به طور کامل نادیده نگرفت، بیشتر و بیشتر وقت و انرژیهای خود را صرفاً به دو هدف اختصاص داد: مراقبت از خانواده&zwnj;اش و آمادگی برای انجام خواست پدر آسمانیش در زمین.</p>
<p style="direction:rtl">  این سال برای همسایگان عادت شد که در طول شبهای زمستان به منزل عیسی بروند تا نواختن چنگ توسط او را بشنوند، به داستانهای او گوش دهند (زیرا این نوجوان یک قصه&zwnj;گوی استاد بود)، و به خواندن متون مقدس یونانی توسط او گوش فرا دهند.</p>
<p style="direction:rtl">  امور اقتصادی خانواده همچنان نسبتاً به خوبی پیش می&zwnj;رفت، زیرا در هنگام مرگ یوسف تا اندازه&zwnj;ای پول جمع شده بود. عیسی در همان اوان نشان داد که از قضاوت عالی تجاری و داناییِ مالی برخوردار است. او سخاوتمند اما صرفه&zwnj;جو بود؛ او هزینه اندیش اما گشاده دست بود. او اثبات کرد که در رابطه با داراییِ پدرش یک مدیر خردمند و کارآمد است.</p>
<p style="direction:rtl">  اما به رغم تمام کارهایی که عیسی و همسایگان ناصری برای آوردن شادی به خانه می&zwnj;توانستند انجام دهند، غم بر مریم و حتی کودکان سایه افکنده بود. یوسف رفته بود. یوسف یک شوهر و پدر غیرمعمول بود، و آنها همگی دلشان برای او تنگ شده بود. و فکر کردن به این رخداد حتی جانسوزتر به نظر می&zwnj;رسید که پیش از آن که آنها بتوانند با او صحبت کنند یا دعای خیرِ خداحافظی او را بشنوند او از دنیا رفت.</p>
<div class="c1">
<h4 style="direction:rtl">3- سال پانزدهم (سال 9 بعد از میلاد مسیح)</h4></div>

<p style="direction:rtl">  تا اواسط این سال پانزدهم &mdash; و ما مطابق تقویم قرن بیستم زمان را به حساب می&zwnj;آوریم، نه مطابق سال یهودی &mdash; عیسی مدیریت خانواده&zwnj;اش را به خوبی به دست گرفته بود. پیش از سپری شدن این سال، اندوختۀ آنها تقریباً ناپدید شده بود، و آنها با ضرورت خلاص شدن از یکی از منازل ناصره که یوسف و همسایه&zwnj;اش یعقوب به طور شریکی داشتند مواجه شدند.</p>
<p style="direction:rtl">  در عصر چهارشنبه، 17 آوریل، سال 9 بعد از میلاد مسیح، روت، نوزاد خانواده به دنیا آمد، و عیسی در بهترین حد توانش تلاش کرد در طول این آزمون سخت و غیرعادی غم&zwnj;انگیز جای پدرش را در تسلی دادن و خدمت کردن به مادرش بگیرد. برای تقریباً بیست سال (تا وقتی که خدمت همگانی خود را آغاز کرد) هیچ پدری نمی&zwnj;توانست بیش از آن حد که عیسی از روت کوچک مراقبت می&zwnj;کرد دخترش را با عاطفه&zwnj;ای بیشتر و با فداکاری بیشتر دوست بدارد و به پرورش او بپردازد. و او برای تمامی اعضای دیگر خانواده&zwnj;اش به همان اندازه یک پدر خوب بود.</p>
<p style="direction:rtl">  در طول این سال عیسی ابتدا دعایی را تدوین کرد که متعاقباً به حواریونش آموزش داد، و برای بسیاری به عنوان &rdquo;دعای ربانی&ldquo; شناخته شد. این دعا از جهتی تکامل محراب خانواده بود؛ آنها اشکال متعددی از نیایش و چندین دعای رسمی داشتند. عیسی پس از مرگ پدرش تلاش کرد به فرزندان بزرگتر آموزش دهد که خواستۀ خود را به طور فردی در دعا ابراز دارند &mdash; عمدتاً همانطور که او از انجامش بسیار لذت می&zwnj;برد &mdash; اما آنها نمی&zwnj;توانستند افکار او را بفهمند و به طور تغییرناپذیر به اشکال دعاهای حفظ شدۀ خود بازمی&zwnj;گشتند. در این تلاش برای برانگیختنِ برادران و خواهران بزرگترش در گفتنِ دعاهای فردی بود که عیسی تلاش می&zwnj;کرد آنها را با عبارات الهام بخش راهنمایی کند، و به زودی، بدون آن که او قصد آن را داشته باشد، جریان بدین گونه پیش رفت که آنها همگی شکلی از دعا را استفاده می&zwnj;کردند که عمدتاً روی این خطوط الهام بخش که عیسی به آنها آموزش داده بود بنا شده بود.</p>
<p style="direction:rtl">  سرانجام عیسی از این ایده که هر عضو خانواده دعاهای خودانگیخته را فرموله کند صرف نظر کرد، و یک روز عصر در اکتبر او در کنار یک چراغ کوچک کوتاه که روی میز سنگی کوتاهی قرار داشت نشست، و روی یک تکه از تختۀ صاف چوب سدر که در حدود هجده اینچ مربع بود با یک تکه زغال دعایی را نوشت که از آن هنگام به بعد درخواست استاندارد خانوادگی شد.</p>
<p style="direction:rtl">  این سال عیسی از سردرگمی فکری دچار دشواری زیادی گردید. مسئولیت خانواده هر فکری را در رابطه با اجرای فوریِ طرح پاسخ دادن به دیدار اورشلیم که به او رهنمود می&zwnj;داد &rdquo;به دنبال کار پدر برود&ldquo; تا اندازه&zwnj;ای به طور مؤثر زدوده بود. عیسی به درستی این گونه استدلال می&zwnj;کرد که مسئولیت مراقبت از خانوادۀ زمینیِ پدرش باید مقدم بر کلیۀ وظایف او باشد، و این که حمایت از خانواده&zwnj;اش باید نخستین وظیفۀ او شود.</p>
<p style="direction:rtl">  در طول این سال عیسی متنی را در کتاب موسوم به خنوخ پیدا کرد که در انتخاب آتیِ عبارت &rdquo;فرزند انسان&ldquo; به عنوان یک نامگذاری برای مأموریت اعطاییِ او در یورنشیا روی او تأثیر گذاشت. او ایدۀ نجات دهندۀ یهودی را کاملاً مورد ملاحظه قرار داده بود و قاطعانه متقاعد شده بود که او آن نجات دهنده نخواهد بود. او آرزو داشت که به مردم پدرش کمک کند، اما هرگز انتظار نداشت که ارتشهای یهودی را در براندازی استیلای بیگانگان بر فلسطین رهبری کند. او می&zwnj;دانست که هرگز بر تخت داوود در اورشلیم نخواهد نشست. و نیز باور نداشت که مأموریتش مأموریت یک نجات دهندۀ معنوی یا آموزگار اخلاقی فقط برای مردمان یهودی باشد. از این رو مأموریت زندگی او به هیچ وجه نمی&zwnj;توانست تحقق آرزوهای پرشور و به اصطلاح پیشگوییهای مسیح گونۀ متون مقدس عبرانی باشد؛ حداقل نه به آن صورت که یهودیان این پیش بینیهای پیامبران را می&zwnj;فهمیدند. به همین ترتیب او مطمئن بود که هرگز به عنوان فرزند انسان که توسط دانیال نبی توصیف شده بود ظاهر نخواهد شد.</p>
<p style="direction:rtl">  اما هنگامی که وقت آن فرا رسید که به عنوان یک آموزگار دنیا پیش برود، خود را چه باید می&zwnj;نامید؟ در رابطه با مأموریتش چه ادعایی باید می&zwnj;کرد؟ مردمی که به آموزشهای او باور می&zwnj;کردند با چه نامی باید او را صدا می&zwnj;کردند؟</p>
<p style="direction:rtl">  در حالی که تمامی این مشکلات را در ذهنش بررسی می&zwnj;کرد، در کتابخانۀ کنیسۀ ناصره در میان کتابهای مکاشفه&zwnj;ای که در حال مطالعۀ آنها بود، این کتاب دست نوشته را که &rdquo;کتاب خنوخ&ldquo; نام داشت پیدا نمود؛ و گر چه مطمئن بود که این کتاب توسط خنوخِ روزگاران کهن نوشته نشده بود، برایش بسیار جالب به نظر می&zwnj;رسید، و او بارها آن را خواند. قطعه&zwnj;ای وجود داشت که به طور خاص او را تحت تأثیر قرار داد، قطعه&zwnj;ای که این عبارت &rdquo;فرزند انسان&ldquo; در آن پدیدار گشت. نویسندۀ این به اصطلاح کتاب خنوخ دربارۀ این فرزند انسان سخن گفته بود، و کارهایی را که بنا بود او در زمین انجام دهد توصیف کرده بود، و توضیح داده بود که این فرزند انسان پیش از فرود آمدن به این زمین و آوردن رستگاری برای نوع بشر در بارگاههای شکوه آسمانی با پدرش، پدر همه، راه رفته بود؛ و این که او به تمامی این شکوه و جلال پشت کرده بود تا به زمین فرود آید و برای انسانهای نیازمند نجات را اعلام دارد. همینطور که عیسی این متون را می&zwnj;خواند (و با فهم کامل این امر که بخش عمدۀ تصوف شرقی که با این آموزشها مخلوط شده بود خطا بود)، در قلبش واکنش نشان داد و در ذهنش این را به رسمیت شناخت که از میان تمامی پیشگوییهای مسیح گونۀ متون مقدس عبرانی و از میان تمامی تئوریها پیرامون نجات دهندۀ یهودی هیچیک مثل این داستان که در این کتاب فقط بخشاً معتبر خنوخ نهفته است به حقیقت نزدیک نیستند؛ و سپس او در آن هنگام و در آنجا تصمیم گرفت که به عنوان لقب آغازینِ خود عنوان &rdquo;فرزند انسان&ldquo; را انتخاب کند. و او بعد از آغاز نمودن کار همگانی خود این کار را انجام داد. عیسی یک توانایی خطاناپذیر برای شناخت حقیقت داشت، و او هرگز از پذیرش حقیقت درنگ نکرد، صرف نظر از این که از چه منبعی به نظر می&zwnj;رسید سرچشمه می&zwnj;یابد.</p>
<p style="direction:rtl">  تا این هنگام او تکلیف بسیاری چیزها را در رابطه با کار آینده&zwnj;اش برای دنیا به طور کامل روشن ساخته بود، اما او دربارۀ این موضوعات هیچ چیز به مادرش نگفت. مادر او هنوز به این ایده که او نجات دهندۀ یهودیان است به گونه&zwnj;ای استوار باور داشت.</p>
<p style="direction:rtl">  اکنون سردرگمی بزرگ روزهای جوانتر عیسی پدیدار گشت. او پس از این که قدری سرشت مأموریتش در زمین را روشن ساخت، یعنی &rdquo;رفتن به دنبال کار پدرش&ldquo; &mdash; نشان دادن سرشت مهرآمیز پدرش به تمامی نوع بشر &mdash; از نو شروع به فکر کردن به بسیاری از گفته&zwnj;های کتاب مقدس نمود که به آمدن یک نجات دهندۀ ملی، یک آموزگار یهودی یا پادشاه اشاره داشت. این پیشگوییها به چه رخدادی اشاره می&zwnj;کردند؟ آیا او یک یهودی نبود؟ یا این که بود؟ آیا او از دودمان داوود بود یا نبود؟ مادرش با یقین می&zwnj;گفت که او بود؛ پدرش حکم کرده بود که نبود. او داوری کرد که نبود. اما آیا پیامبران در رابطه با سرشت و مأموریت نجات دهنده سردرگم بودند؟</p>
<p style="direction:rtl">  روی هم رفته، آیا امکان دارد که حق با مادرش بود؟ در بیشتر موارد، وقتی که در گذشته اختلاف نظر به وجود آمده بود، او درست گفته بود. اگر عیسی یک آموزگار جدید بود و مسیح <em>نبود</em>، پس اگر در طول مدت مأموریتش در زمین چنین شخصی در اورشلیم ظاهر می&zwnj;شد، چطور می&zwnj;توانست نجات دهندۀ یهودی را تشخیص دهد؟ و علاوه بر آن، رابطۀ او با این نجات دهندۀ یهودی چه باید می&zwnj;بود؟ و بعد از آغاز کردن مأموریت زندگیش، رابطه&zwnj;اش با خانواده&zwnj;اش چه باید می&zwnj;بود؟ با ملت یهود و مذهب چطور؟ با امپراتوری روم چطور؟ با غیریهودیان و مذاهب آنها چطور؟ این جوان جلیلی به بررسی هر یک از این مشکلات بسیار مهم در ذهنش پرداخت و به طور جدی پیرامون آنها اندیشه کرد، ضمن آن که در کنار میز نجاری به کار ادامه داد و با سخت&zwnj;کوشی مخارج خودش، مادرش، و هشت دهان گرسنۀ دیگر را تأمین نمود.</p>
<p style="direction:rtl">  پیش از پایان این سال مریم نظاره&zwnj;گر کاهش صندوق خانوادگی بود. او فروش کبوتران را به یعقوب محول کرد. آنها در مدتی کوتاه یک گاو دوم خریدند، و با کمک مریم شروع به فروش شیر به همسایگان ناصری خود کردند.</p>
<p style="direction:rtl">  دوره&zwnj;های عمیق ژرف&zwnj;اندیشی او، سفرهای مکرر او به نوک تپه برای دعا، و بسیاری ایده&zwnj;های عجیب که عیسی گاه به گاه پیش می&zwnj;برد، مادرش را به طور کامل مضطرب می&zwnj;ساخت. گاهی اوقات او فکر می&zwnj;کرد که پسرش آشفته است. و سپس با به خاطر آوردن این که او در نهایت یک کودک موعود است و به طریقی از جوانان دیگر متفاوت است، بر ترسش چیره می&zwnj;گشت.</p>
<p style="direction:rtl">  اما عیسی داشت یاد می&zwnj;گرفت که از تمام افکارش سخن نگوید، و تمام ایده&zwnj;هایش را به دنیا ارائه نکند، نه حتی به مادر خودش. از این سال به بعد، فاش&zwnj;سازیهای عیسی دربارۀ این که در ذهنش چه می&zwnj;گذرد مداوماً کاهش می&zwnj;یافت؛ بدین معنی که او دربارۀ آن چیزهایی که یک شخص عادی نمی&zwnj;توانست بفهمد، و به این امر راه می&zwnj;برد که او به صورت عجیب و غریب یا متفاوت از آدمهای معمولی مورد نگرش واقع شود کمتر صحبت می&zwnj;کرد. او در ظاهر عادی و متعارف شد، گر چه شدیداً مشتاق کسی بود که بتواند مشکلات او را بفهمد. او از ته دل خواستار یک دوست قابل اعتماد و محرم بود، اما مشکلات او بسیار پیچیده&zwnj;تر از آن بودند که معاشران بشریش بتوانند بفهمند. بی&zwnj;همتا بودن وضعیت غیرمعمولِ او وی را ناچار می&zwnj;ساخت که بارهای خود را به تنهایی حمل کند.</p>
<div class="c1">
<h4 style="direction:rtl">4- نخستین موعظه در کنیسه</h4></div>

<p style="direction:rtl">  عیسی با فرا رسیدن پانزدهمین زادروزش توانست در روز سبت منبر کنیسه را به طور رسمی اشغال کند. بارها پیش از آن، در غیاب سخنگویان، از عیسی خواسته شده بود کتاب مقدس را بخواند، اما اکنون آن روز که او مطابق قانون می&zwnj;توانست سرویس را برگزار نماید فرا رسیده بود. از این رو در اولین سبت بعد از پانزدهمین تولدش حذان ترتیبی داد تا عیسی سرویس بامدادی کنیسه را برگزار نماید. و هنگامی که تمامی ایمانداران ناصره گرد آمدند، مرد جوان متنی را از کتاب مقدس انتخاب نمود، ایستاد و شروع به خواندن کرد:</p>
<p style="direction:rtl">  &rdquo;روح خدای متعال بر من است، زیرا خداوند مرا مسح کرده است؛ او مرا فرستاده تا فروتنان را بشارت دهم، دل شکستگان را التیام بخشم، آزادی را به اسیران اعلام کنم، و محبوسان معنوی را رها سازم؛ سال لطف خداوند و روز رسیدگی خداوندمان را اعلام کنم؛ تا همۀ سوگواران را تسلی بخشم، زیبایی به عوض خاکستر، روغن شادمانی به جای سوگواری، نغمۀ ستایش به جای روح اندوه به آنها دهم، تا آنها درختان پارسایی، نهالهای خداوند خوانده شوند، تا با آن او جلال یابد.</p>
<p style="direction:rtl">  &rdquo;در پی نیکی باشید و نه شرارت، تا زنده بمانید، و بدین گونه خداوند، خدای لشکرها با شما خواهد بود. از شرارت بیزار باشید و نیکی را دوست بدارید؛ در محکمه عدالت را برقرار سازید. شاید لطف خداوند متعال شامل حال باقیماندگان یوسف شود.</p>
<p style="direction:rtl">  &rdquo;خویشتن را بشویید، خود را پاک سازید؛ بدی اعمال خود را از نظرم دور کنید؛ از شرارت دست بردارید و نیکوکاری را بیاموزید؛ انصاف را بجویید، ستمدیدگان را رهایی دهید. یتیمان را دادرسی کنید و به دفاع از حق بیوه&zwnj;زنان برخیزید.</p>
<p style="direction:rtl">  &rdquo;با چه چیز به حضور خداوند بیایم، و در پیشگاه خدای تمام زمین خم شوم؟ آیا با قربانیهای سوختنی و با گوساله&zwnj;های یک ساله به پیشگاه او بروم؟ آیا خداوند با هزاران قوچ، دهها هزار گوسفند خشنود خواهد شد، یا با نهرهای روغن؟ آیا نخست&zwnj;زاده&zwnj;ام را به عوض عصیانم بدهم، و ثمرۀ بدنم را برای گناه جانم؟ نه! ای مردان، زیرا خداوند آنچه را که نیکوست به ما نشان داده است. و خداوند از تو چه می&zwnj;طلبد، جز آن که انصاف را به جا آوری و مهرورزی را دوست بداری، و با فروتنی با خدایت گام برداری؟</p>
<p style="direction:rtl">  &rdquo;پس خدا را به که تشبیه می&zwnj;کنید؟ اوست که بر دایرۀ زمین نشسته است. چشمان خود را برافرازید و بنگرید. کیست که تمامی این کرات را آفریده است؟ کیست که لشکر آنها را به شماره بیرون می&zwnj;آورد و آنها را جملگی با نامشان می&zwnj;خواند؟ او همۀ این کارها را با عظمت قدرتش انجام می&zwnj;دهد، و به سبب عظمت توانمندی وی هیچیک از آنها گم نمی&zwnj;شود. او ضعیفان را قوت می&zwnj;بخشد، و به آنهایی که خسته&zwnj;اند نیروی بیشتر عطا می&zwnj;کند. نترس، زیرا که من با تو هستم؛ نگران نباش، زیرا من خدای تو هستم. من تو را تقویت خواهم کرد و یاری خواهم داد؛ آری، من با دست راست عدالت خویش از تو حمایت خواهم نمود، زیرا من خداوند خدای تو هستم. و من دست راست تو را خواهم گرفت، و به تو خواهم گفت، نترس، زیرا من تو را یاری خواهم کرد.</p>
<p style="direction:rtl">  &rdquo;و خداوند می&zwnj;فرماید، شما شاهدان و خادمان من هستید. شما را برگزیده&zwnj;ام تا همگی مرا بشناسید و به من ایمان آورید و دریابید که من جاودان هستم. من، آری من، خداوند هستم، و غیر از من نجات دهنده&zwnj;ای نیست.&ldquo;</p>
<p style="direction:rtl">  و هنگامی که او متون را بدین گونه خواند، نشست، و مردم به خانه&zwnj;هایشان رفتند و پیرامون کلماتی که او با متانت زیاد برایشان خوانده بود فکر کردند. هیچگاه شهروندانش او را با چنان صمیمیت شکوهمندی ندیده بودند؛ هیچگاه آنها صدای او را چنان صمیمانه و صادقانه نشنیده بودند؛ هیچگاه آنها او را چنان مردانه و مصمم، و چنان مقتدر مشاهده نکرده بودند.</p>
<p style="direction:rtl">  این بعد از ظهر سبت، عیسی با یعقوب از تپۀ ناصره بالا رفت، و هنگامی که به خانه بازگشتند، روی دو تختۀ صاف چوبی ده فرمان را با زغال به یونانی نوشت. به دنبال آن، مارتا این تخته&zwnj;ها را رنگ آمیزی و تزیین کرد، و آنها برای مدتی طولانی برفراز میز کوچک کاریِ یعقوب روی دیوار آویزان بودند.</p>
<div class="c1">
<h4 style="direction:rtl">5- تقلای مالی</h4></div>

<p style="direction:rtl">  عیسی و خانواده&zwnj;اش به تدریج به زندگی سادۀ سالهای پیشین خود بازگشتند. لباسهای آنها و حتی خوراک آنها ساده&zwnj;تر شد. آنها مقدار زیادی شیر، کره، و پنیر داشتند. آنها از محصولات فصلی باغشان بهره&zwnj;مند می&zwnj;شدند، اما گذشت هر ماه انجام صرفه&zwnj;جویی بیشتری را ضروری می&zwnj;ساخت. صبحانه&zwnj;های آنها بسیار ساده بودند؛ آنها بهترین غذای خود را برای وعدۀ غذای عصر ذخیره می&zwnj;کردند. با این وجود، در میان این یهودیان فقدان ثروت به معنی دون پایگی اجتماعی نبود.</p>
<p style="direction:rtl">  این جوان به درک این امر که انسانها در روزگارش چگونه زندگی می&zwnj;کردند از پیش تقریباً دست یافته بود. و این که او در خانه، بیرون خانه و کارگاه چقدر خوب زندگی را می&zwnj;فهمید با آموزشهای متعاقب او نشان داده می&zwnj;شود، آموزشهایی که تماس نزدیک او را با کلیۀ فازهای وجود بشری به طور کامل آشکار می&zwnj;سازد.</p>
<p style="direction:rtl">  حذان ناصره به پایبندی به این باور ادامه داد که عیسی یک آموزگار بزرگ، و احتمالاً جانشین غمالائیلِ معروف در اورشلیم می&zwnj;شود.</p>
<p style="direction:rtl">  ظاهراً کلیۀ طرحهای عیسی برای یک دوران حرفه&zwnj;ای بی&zwnj;نتیجه ماند. بدان گونه که اکنون امور پیش می&zwnj;رفتند آینده درخشان به نظر نمی&zwnj;رسید. اما او تزلزل نشان نداد؛ او دلسرد نشد. او روز به روز به زندگی ادامه می&zwnj;داد، وظیفۀ زمان حال را به خوبی به انجام می&zwnj;رساند و مسئولیتهای <em>فوریِ</em> مرحله&zwnj;ای زندگیش را وفادارانه انجام می&zwnj;داد. زندگی عیسی آرامش ابدیِ تمامی آرمان&zwnj;گرایان ناامید است.</p>
<p style="direction:rtl">  دستمزد یک نجار معمولی روز مزد به آرامی در حال کاهش بود. تا پایان این سال عیسی از طریق کار کردن از سحرگاه تا دیر وقت تنها می&zwnj;توانست معادل حدوداً بیست و پنج سنت در روز درآمد کسب کند. تا سال بعد آنها پرداخت مالیاتهای کشوری را دشوار یافتند، تا چه رسد به مالیاتهای کنیسه و مالیات معبد که نیم شِکِل بود. در طول این سال مالیات&zwnj;گیر تلاش کرد از عیسی درآمد مالیاتی بیشتری بگیرد، و حتی تهدید کرد که ساز چنگ او را از او بگیرد.</p>
<p style="direction:rtl">  عیسی با ترس از این که ممکن است رونوشت متون مقدس یونانی توسط مالیات&zwnj;گیران کشف و ضبط شود، در پانزدهمین زاد روز خود آن را به عنوان هدیۀ بلوغش به خداوند به کتابخانۀ کنیسۀ ناصره داد.</p>
<p style="direction:rtl">  شوک بزرگ پانزدهمین سال او هنگامی آمد که عیسی به سفوریس رفت تا تصمیم هیرودیس در رابطه با درخواست تجدید نظری را که در اختلاف پیرامون مقدار پول قابل پرداخت به یوسف در هنگام مرگ تصادفی او نزد وی برده شده بود دریافت کند. عیسی و مریم امید داشتند که مقدار قابل توجهی پول دریافت کنند، ولی خزانه&zwnj;دار در سفوریس مقدار ناچیزی به آنان پیشنهاد کرده بود. براداران یوسف یک درخواست تجدید نظر را نزد خود هیرودیس برده بودند، و اکنون عیسی در قصر ایستاد و این حکم هیرودیس را شنید که در هنگام مرگ پدرش هیچ چیز به او قابل پرداخت نبود. و به دلیل این تصمیم ناعادلانه عیسی دیگر هرگز به هیرودیس آنتیپاس اعتماد نکرد. تعجب&zwnj;آور نیست که او یک بار به هیرودیس به عنوان &rdquo;آن روباه&ldquo; اشاره کرد.</p>
<p style="direction:rtl">  کار نزدیک در کنار میز کاریِ نجاری در طول این سال و سالهای بعد عیسی را از فرصت درآمیختن با مسافران کاروان محروم ساخت. فروشگاه خانوادگی توسط عموی او از پیش تصاحب شده بود، و عیسی تماماً در کارگاه خانگی کار می&zwnj;کرد، تا در آنجا نزدیک مریم باشد تا بتواند در رابطه با خانواده به او کمک کند. حدوداً در این زمان او شروع کرد یعقوب را به جایگاه شتران بفرستد تا دربارۀ رخدادهای دنیا اطلاعات جمع&zwnj;آوری کند، و بدین طریق او تلاش کرد در رابطه با اخبار روزگار خود مطلع بماند.</p>
<p style="direction:rtl">  همینطور که او به سن مردانگی رشد می&zwnj;کرد، از میان تمامی آن تضادها و سردرگمی&zwnj;هایی که جوانان عادی روزگاران پیشین و بعد دستخوش آن شده&zwnj;اند عبور می&zwnj;نمود. و تجربۀ سخت تأمین هزینۀ زندگی خانواده&zwnj;اش یک تضمین مطمئن در برابر داشتن وقت بیش از حد برای تفکر بیهوده یا زیاده&zwnj;روی در تمایلات عارفانه برای او بود.</p>
<p style="direction:rtl">  این سالی بود که عیسی یک قطعه زمین بزرگ را که به عنوان یک قطعه باغ خانوادگی تقسیم شده بود درست در شمال منزلشان اجاره نمود. هر یک از فرزندان بزرگتر یک باغ جداگانه داشتند، و آنها در تلاشهای کشاورزیشان به رقابتی شدید وارد شدند. در طول فصل کشت سبزیجات بزرگترین برادر آنها هر روز در باغ با آنها قدری وقت می&zwnj;گذراند. همینطور که عیسی با برادران و خواهران کوچکترش در باغ کار می&zwnj;کرد، بارها این آرزو را در ذهن پروراند که همگی در یک مزرعه در روستایی مستقر شوند که بتوانند از آزادی و رهایی ناشی از یک زندگی بدون سر و صدا لذت ببرند. اما آنها خود را در روستایی که در آن بزرگ شوند نیافتند؛ و عیسی که یک جوان کاملاً واقع&zwnj;بین و نیز آرمانگرا بود، با هوشمندی و جدیت به مشکلاتش همینطور که آنها را می&zwnj;یافت تهاجم می&zwnj;کرد، و هر کاری را که در توانش بود انجام می&zwnj;داد تا خود و خانواده&zwnj;اش را با واقعیات وضعیتشان تنظیم کند و شرایطشان را به بالاترین رضایت ممکن نسبت به آرزوهای فردی و جمعی&zwnj;شان تطبیق دهد.</p>
<p style="direction:rtl">  یک بار عیسی به قدری اندک امیدوار بود که اگر آنها بتوانند به دلیل کار پدرش در قصر هیرودیس مقدار قابل ملاحظه&zwnj;ای پول دریافت کنند ممکن است بتواند با جمع&zwnj;آوری پول مکفی خریدن یک مزرعۀ کوچک را تضمین نماید. او واقعاً به این طرح انتقال خانواده&zwnj;اش به روستا به طور جدی فکر کرده بود. اما هنگامی که هیرودیس از دادن پولی که باید به خاطر یوسف به آنها پرداخت می&zwnj;شد امتناع کرد، آنها از بلند پروازیِ داشتن یک خانه در روستا صرف نظر کردند. تحت آن شرایط، آنها طرحی ریختند که به واسطۀ آن بتوانند از بخش عمدۀ تجربۀ زندگی در مزرعه لذت ببرند، به گونه&zwnj;ای که آنها اکنون علاوه بر کبوتران، دارای سه گاو، چهار گوسفند، یک دسته مرغ و خروس، یک خر، و یک سگ بودند. در طرحِ به خوبی تنظیم شدۀ مدیریت که زندگی خانگی این خانوادۀ ناصری را تعیین ویژگی می&zwnj;کرد، حتی کودکان نیز وظایف معمول خود را داشتند که باید انجام می&zwnj;دادند.</p>
<p style="direction:rtl">  عیسی با پایان یافتن پانزدهمین سالش، پیمایش آن دورۀ خطرناک و دشوار را در وجود بشری تکمیل نمود، آن زمانِ گذار از سالهای آسوده&zwnj;تر کودکی به خودآگاهی نسبت به نزدیک شدن مردانگی، با مسئولیتها و فرصتهای افزایش یافته برای به دست آوردن تجربۀ پیشرفته در به وجود آمدن یک کاراکتر متعالی. دورۀ رشد برای ذهن و بدن به پایان رسیده بود، و اکنون دوران واقعی زندگی این مرد جوان ناصری آغاز گردید.</p>
</body>
</html>
