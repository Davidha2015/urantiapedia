<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 131 - مذاهب دنیا</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 131</h1>
</div>
<div class="c1">
<h3 style="direction:rtl">مذاهب دنیا</h3>
</div>

<p style="direction:rtl">  در طول اقامت موقت عیسی، گُناد، و گَنید در اسکندریه، مرد جوان بخش عمدۀ وقتش و مقداری از پول پدرش را که کم هم نبود صرف گردآوری آموزشهای مذاهب دنیا دربارۀ خداوند و روابط او با انسان فانی نمود. گَنید بیش از شصت مترجم دانش آموخته را در ساختن این تلخیص دکترینهای مذهبیِ دنیا در رابطه با الوهیتها استخدام کرد. و باید در این نوشته به روشنی توضیح داده شود که کلیۀ این آموزشها که یکتاپرستی را توصیف می&zwnj;کردند به طور مستقیم یا غیرمستقیم عمدتاً از موعظه&zwnj;های میسیونرهای ماکی&zwnj;وِنتا ملک صادق مشتق شده بودند. آنها از مقر مرکزیشان در سالیم اعزام گشتند تا دکترین خدای یگانه &mdash; والامرتبه &mdash; را در اقصی نقاط زمین پخش کنند.</p>
<p style="direction:rtl">  در اینجا خلاصه&zwnj;ای از دست&zwnj;نوشتۀ گَنید که او در اسکندریه و روم آماده ساخت ارائه می&zwnj;شود. این دست&zwnj;نویس تا صدها سال بعد از مرگ او در هند حفظ شده بود. او این مطالب را تحت ده عنوان به صورت زیرین گرد&zwnj;آوری نمود:</p>
<div class="c1">
<h4 style="direction:rtl">1- فلسفۀ کلبی</h4></div>

<p style="direction:rtl">  باقیماندۀ آموزشهای حواریون ملک صادق، به غیر از آنهایی که در مذهب یهودی دوام یافتند به بهترین نحو در دکترینهای کلبیون حفظ شدند. انتخاب گَنید در بر گیرندۀ مطالب زیرین بود:</p>
<p style="direction:rtl">  &rdquo;خداوند متعال است؛ او خدای والامرتبۀ آسمان و زمین است. خداوند دایرۀ کامل ابدیت است، و بر جهان جهانها فرمانروایی می&zwnj;کند. او یگانه سازندۀ آسمانها و زمین است. وقتی او چیزی را مقرر می&zwnj;دارد، آن چیز به وقوع می&zwnj;پیوندد. خدای ما خدای یگانه است، و او بخشنده و مهربان است. هر چیز که والا، مقدس، راستین، و زیبا است مثل خدای ماست. خدای والامرتبه نور آسمان و زمین است؛ او خدای شرق، غرب، شمال، و جنوب است.</p>
<p style="direction:rtl">  &rdquo;حتی اگر زمین از بین برود، صورت درخشان متعال در شکوه و جلال پابرجا خواهد ماند. خدای والامرتبه اولین و آخرین، آغاز و پایان هر چیز است. تنها همین یک خدا وجود دارد، و نام او حقیقت است. خداوند خود - موجود است، و او فاقد هر گونه خشم و خصومت است؛ او جاودان و بیکران است. خدای ما قادر مطلق و پرسخاوت است. در حالی که او تجلیهای بسیاری دارد، ما فقط خود خدا را می&zwnj;پرستیم. خداوند از همه چیز &mdash; اسرار ما و اعلانات ما &mdash; آگاهی دارد؛ او همچنین می&zwnj;داند که هر یک از ما سزاوار چه هستیم. قدرت او با همه چیز برابر است.</p>
<p style="direction:rtl">  &rdquo;خداوند یک آرامش دهنده و یک محافظ باوفای کلیۀ کسانی است که از او می&zwnj;ترسند و به او اعتماد می&zwnj;ورزند. او به کلیۀ کسانی که به او خدمت می&zwnj;کنند نجات را اهدا می&zwnj;کند. تمامی آفرینش در قدرت خدای والامرتبه وجود دارد. سرچشمۀ مهر الهی او تقدس قدرت او است، و عطوفت او ناشی از قدرت بزرگی او است. خدای والامرتبه پیوند بدن و روان را مقرر داشته است و روح خودش را به انسان اعطا نموده است. آنچه که انسان انجام می&zwnj;دهد باید به پایان رسد، اما آنچه که آفریننده انجام می&zwnj;دهد برای ابد ادامه می&zwnj;یابد. ما از تجربۀ انسان دانش کسب می&zwnj;کنیم، اما از طریق ژرف اندیشی به خدای والامرتبه خرد به دست می&zwnj;آوریم.</p>
<p style="direction:rtl">  &rdquo;خداوند بر زمین باران می&zwnj;بارد، او موجب تابش آفتاب بر دانۀ در حال جوانه زدن است، و او محصولات فراوانی از چیزهای خوب این زندگی و نجات جاودان در دنیای آینده را عطا می&zwnj;دارد. خدای ما از مرجعیت بزرگی بهره&zwnj;مند است؛ نام او عالی است و سرشت او غیرقابل درک است. هنگامی که مریض هستید، خدای والامرتبه است که شما را شفا می&zwnj;دهد. خداوند نسبت به تمامی انسانها سرشار از خوبی است؛ ما هیچ دوستی مثل خدای والامرتبه نداریم. بخشش او تمامی مکانها را پر می&zwnj;کند و نیکی او تمامی روانها را در بر می&zwnj;گیرد. خدای والامرتبه تغییرناپذیر است؛ و در هر لحظۀ نیاز، او یاور ماست. به هر سو که برای دعا کردن رو می&zwnj;کنید، صورت خدای والامرتبه و گوش باز خدای ما آنجاست. شاید شما خود را از انسانها پنهان کنید، اما نه از خداوند. خداوند فاصلۀ زیادی با ما ندارد؛ او همه جا حاضر است. خداوند تمامی مکانها را پر می&zwnj;کند و در قلب انسانی که از نام مقدس او می&zwnj;ترسد زندگی می&zwnj;کند. آفرینش در آفریننده است و آفریننده در آفرینش او. ما به دنبال خدای والامرتبه می&zwnj;گردیم و سپس او را در قلبهایمان پیدا می&zwnj;کنیم. شما به دنبال یک دوست عزیز می&zwnj;گردید، و سپس او را در روان خود کشف می&zwnj;کنید.</p>
<p style="direction:rtl">  &rdquo;انسانی که خدا را می&zwnj;شناسد همۀ انسانها را برابر می&zwnj;بیند؛ آنها برادران او هستند. آنهایی که خودخواه هستند، آنهایی که برادران خود در جسم را نادیده می&zwnj;انگارند، پاداششان فقط فرسودگی است. آنهایی که به همنوعان خود مهر می&zwnj;ورزند و آنهایی که قلبی پاک دارند خداوند را خواهند دید. خداوند هرگز صداقت را فراموش نمی&zwnj;کند. او پاکدلان را به سوی حقیقت هدایت خواهد کرد، زیرا خداوند حقیقت است.</p>
<p style="direction:rtl">  &rdquo;در زندگی خود خطا را واژگون سازید و از طریق عشق به حقیقت زنده بر شرارت چیره شوید. در تمامی روابط خود با انسانها پاسخ شرارت را با نیکی دهید. خداوند متعال باگذشت و بامحبت است؛ او بخشنده است. بگذارید خدا را دوست بداریم، زیرا او در ابتدا به ما مهر ورزید. از طریق مهر خداوند و از طریق بخشش او ما نجات خواهیم یافت. انسانهای فقیر و انسانهای غنی برادرند. خداوند پدر آنها است. شرارتی را که به خود روا نمی&zwnj;داری به دیگران روا مدار.</p>
<p style="direction:rtl">  &rdquo;در تمامی لحظات نام او را بخوان، و همینطور که به نام او ایمان می&zwnj;آوری، دعای تو شنیده خواهد شد. چه افتخار بزرگی است که خدای والامرتبه را پرستش کنیم! تمامی کرات و جهانها خدای والامرتبه را پرستش می&zwnj;کنند. و با تمامی دعاهایت سپاسگزاری کن &mdash; به پرستش برخیز. پرستشِ نیایش&zwnj;آمیز از شرارت احتراز می&zwnj;کند و گناه را قدغن می&zwnj;سازد. در تمامی لحظات بگذارید نام خدای والامرتبه را ستایش کنیم. انسانی که به خدای والامرتبه پناه می&zwnj;جوید نقایصش را از جهان پنهان می&zwnj;سازد. هنگامی که با یک قلب پاک در پیشگاه خداوند می&zwnj;ایستید، نسبت به تمامی آفرینش بی&zwnj;باک می&zwnj;شوید. خدای والامرتبه مثل یک پدر و مادرِ با محبت است؛ او به راستی ما فرزندانش در زمین را دوست دارد. خدای ما، ما را خواهد بخشید و قدمهای ما را به راههای نجات هدایت خواهد کرد. او دست ما را خواهد گرفت و ما را به سوی خود هدایت خواهد نمود. خداوند آنهایی را که به او اعتماد دارند نجات می&zwnj;دهد؛ او انسان را مجبور نمی&zwnj;سازد که به نام او خدمت کند.</p>
<p style="direction:rtl">  &rdquo;اگر ایمان به خدای والامرتبه به قلب شما وارد شده است، پس در سرتاسر روزهای زندگیتان از ترس رها خواهید بود. خود را به دلیل رفاه خدانشناسان ناراحت نکنید؛ از آنهایی که نقشۀ شرورانه می&zwnj;کشند نترسید؛ بگذارید روان از گناه دوری گزیند و اعتماد کامل خود را به خدای نجات قرار دهید. روان خستۀ انسانِ سرگردان در بازوان خدای والامرتبه آرامش ابدی می&zwnj;یابد؛ انسان خردمند مشتاق آغوش الهی است؛ زمینِ فرزند مشتاق امنیت بازوان پدر جهانی است. انسان والامنش به دنبال آن مرتبت والایی است که روان انسان در آن با روح متعال در می&zwnj;آمیزد. خداوند عادل است: آن میوه&zwnj;ای را که از کاشتهای خود در این دنیا دریافت نکنیم، در دنیای بعد دریافت خواهیم کرد.&ldquo;</p>
<div class="c1">
<h4 style="direction:rtl">2- یهودیت</h4></div>

<p style="direction:rtl">  قینیانِ فلسطین بخش عمدۀ آموزشهای ملک صادق را حفظ کردند، و از این نگاشته&zwnj;ها، بدان گونه که توسط یهودیان حفظ شد و تغییر یافت، عیسی و گَنید بخشهای زیر را انتخاب کردند:</p>
<p style="direction:rtl">  &rdquo;در آغاز خدا آسمانها و زمین و تمامی چیزهایی را که در آن هستند آفرید. و بنگرید، تمامی آنچه را که آفرید بسیار نیکو بود. پروردگار، او خداوند است؛ غیر از او هیچ چیز در آسمان در بالا و زمین در پایین وجود ندارد. از این رو خداوند خدای خود را با تمام قلبتان و با تمام وجودتان و با تمام توانتان دوست بدارید. همانطور که آبها دریا را می&zwnj;پوشانند زمین از شناخت خداوند پر خواهد شد. آسمانها جلال خداوند را اعلام می&zwnj;دارند، و فلک کار دست او را نشان می&zwnj;دهد. روز بعد از روز سخن می&zwnj;گوید؛ شب بعد از شب شناخت نشان می&zwnj;دهد. هیچ سخن یا زبانی وجود ندارد که صدای آنها در آنجا شنیده نشود. کار خداوند بزرگ است، و او همه چیز را با خرد آفریده است؛ بزرگی خداوند اکتشاف&zwnj;ناپذیر است. او تعداد ستارگان را می&zwnj;داند؛ او همگی آنها را با نامشان صدا می&zwnj;زند.</p>
<p style="direction:rtl">  &rdquo;قدرت خداوند عظیم است، و فهم او بی&zwnj;نهایت است. خداوند می&zwnj;فرماید: &rsquo;همانطور که آسمانها از زمین بالاترند، راههای من نیز از راههای شما و افکار من از افکار شما بالاترند.‛ خداوند چیزهای ژرف و نهان را آشکار می&zwnj;سازد، زیرا در او نور ساکن است. خداوند بخشنده و دلسوز است؛ او بسیار بردبار و سرشار از نیکی و حقیقت است. خداوند خوب و درستکار است؛ او فروتنان را با درایت هدایت خواهد کرد. بچشید و ببینید که خداوند خوب است! پربرکت است انسانی که به خداوند اعتماد می&zwnj;کند. خداوند پناهگاه و قوت ماست، یک یاور کاملاً حاضر در هنگام دشواری.</p>
<p style="direction:rtl">  &rdquo;بخشش خداوند برای آنهایی که از او و درستکاری او می&zwnj;ترسند، حتی برای فرزندانِ فرزندان ما، از جاودان تا جاودان است. خداوند دلسوز و سرشار از شفقت است. خداوند نسبت به همه خوب است، و بخششهای مهرآمیز او تمام آفرینش او را در بر می&zwnj;گیرد؛ او دل شکستگان را شفا می&zwnj;دهد و زخمهای آنان را می&zwnj;بندد. از روح خداوند به کجا بروم؟ از حضور الهی به کجا بگریزم؟ خدای متعال و والا که در ابدیت ساکن است، و اسمش مقدس است می&zwnj;فرماید: &rsquo;من در مکان بالا و مقدس و نیز نزد آن که یک قلب توبه&zwnj;کار و یک روح فروتن دارد اقامت دارم!‛ هیچکس نمی&zwnj;تواند خود را از خدای ما پنهان سازد، زیرا او آسمان و زمین را پر می&zwnj;کند. بگذارید فلک خوشحال باشد و بگذارید زمین شادی کند. بگذارید تمام ملتها بگویند: خداوند سلطنت می&zwnj;کند! خداوند را سپاس گویید، زیرا بخشش او تا ابد پا بر جاست.</p>
<p style="direction:rtl">  &rdquo;فلک درستکاری خداوند را اعلام می&zwnj;دارد، و تمام مردم جلال او را دیده&zwnj;اند. خداوند است که ما را آفریده است، و نه خود ما؛ ما مردم او هستیم، گوسفندِ چراگاه او. بخشش او ابدی است، و حقیقت او برای تمام نسلها پا بر جاست. خدای ما در میان ملتها فرمانروا است. بگذارید زمین از جلال او پر شود! وه که انسانها خدا را برای نیکی او و برای هدایای شگفت&zwnj;آور او به فرزندان انسانها ستایش می&zwnj;کنند!</p>
<p style="direction:rtl">  &rdquo;خداوند انسان را اندکی کمتر از الهی ساخته است و او را با عشق و بخشش مزین نموده است. خداوند راه درستکار را می&zwnj;داند، اما راه فرد خدانشناس تباه خواهد شد. ترس از خدا آغاز خرد است؛ شناخت متعال فهم است. خدای قادر می&zwnj;فرماید: &rsquo;پیش روی من گام بردار و کامل باش.‛ فراموش نکن که غرور پیش از نابودی و یک روحیۀ مغرور پیش از سقوط می&zwnj;آید. آن که بر نفس خود مسلط باشد از آن که یک شهر را تسخیر می&zwnj;کند قدرتمندتر است. خداوند خدای مقدس می&zwnj;فرماید: &rsquo;در بازگشت به آرامش معنویِ خود نجات خواهی یافت؛ قدرت تو در سکوت و اعتماد خواهد بود.‛ آنهایی که منتظر خدا می&zwnj;مانند قدرت خود را احیا خواهند کرد. آنها با بالهایی همچون عقابها فراز خواهند یافت. آنها خواهند دوید و خسته نخواهند شد؛ آنها قدم خواهند زد و دچار ضعف نخواهند شد. خداوند در برابر ترسِ تو به تو آرامش خواهد داد. خداوند می&zwnj;فرماید: &rsquo;نترس، زیرا من با تو هستم. بیمناک نباش، زیرا من خدای تو هستم. من به تو قوت خواهم بخشید؛ من به تو کمک خواهم کرد؛ آری، من تو را با دست راست عدالتم حفظ خواهم کرد.‛</p>
<p style="direction:rtl">  &rdquo;خداوند پدر ماست؛ خداوند رستگار کنندۀ ماست. خداوند فرشتگان جهان را آفریده است، و او همۀ آنها را حفظ می&zwnj;کند. عدالت او مثل کوهها و داوری او مثل ژرفای عظیم است. او موجب می&zwnj;شود که ما از نهرِ لذتهای او بنوشیم، و ما در نور او نور را خواهیم دید. خوب است که از خدا سپاسگزاری کنیم و برای خدای والامرتبه سرود نیایش بخوانیم؛ در بامداد مهربانیِ مهرآمیز و هر شب وفاداری الهی نشان دهیم. پادشاهی خداوند یک پادشاهی جاودان است، و سلطنت او در تمام نسلها پایدار است. خداوند شبان من است؛ محتاج نخواهم بود. او در چراگاههای سرسبز مرا می&zwnj;خواباند؛ نزد آبهای آرامبخش مرا هدایت می&zwnj;کند. جان مرا تازه می&zwnj;سازد. به راههای درست هدایتم می&zwnj;کند. آری، حتی اگر در وادی تاریک مرگ گام بردارم، از شرارت نخواهم ترسید، زیرا خدا با من است. همانا در تمام روزهای زندگیم نیکی و رحمت مرا دنبال خواهد نمود، و در خانۀ خداوند برای ابد ساکن خواهم بود.</p>
<p style="direction:rtl">  &rdquo;یهوه خدای نجات من است؛ از این رو اعتماد خود را در نام الهی خواهم گذاشت. من با تمام قلبم به خدا اعتماد خواهم ورزید؛ به فهم خودم متکی نخواهم بود. در تمام راههای خود از او قدردانی خواهم کرد، و او راههای مرا هدایت خواهد نمود. خدا وفادار است؛ او برای آنهایی که به او خدمت می&zwnj;کنند پیمانش را حفظ می&zwnj;کند؛ درستکار با ایمانش زندگی خواهد کرد. اگر آنچه را که نیکوست انجام ندهی بدین خاطر است که گناه بر در به کمین نشسته؛ انسانها شرارتی را که کشت می&zwnj;کنند و گناهی را که می&zwnj;کارند درو می&zwnj;کنند. به سبب شریران خویشتن را مشوش مساز. اگر در قلبت شرارت راه دهی، خداوند صدای تو را نخواهد شنید؛ اگر بر ضد خداوند گناه ورزی، به روان خودت نیز زیان می&zwnj;رسانی. خدا کار هر انسان با هر کار نهان را مورد داوری قرار خواهد داد، چه نیک باشد یا شریرانه. انسان بدان گونه است که در قلبش می&zwnj;اندیشد.</p>
<p style="direction:rtl">  &rdquo;خداوند به همۀ آنان که با صداقت و در راستی او را می&zwnj;خوانند نزدیک است. ممکن است یک شب به گریه بگذرد، اما در بامداد شادمانی می&zwnj;آید. دل شادمان داروی شفابخش است. خداوند هیچ چیز نیکو را از آنان که در راستی گام برمی&zwnj;دارند دریغ نخواهد داشت. از خدا بترس و فرامین او را نگاه دار، زیرا این تمام وظیفۀ انسان است. خداوند که آسمانها را آفرید و زمین را شکل داد می&zwnj;فرماید: &rsquo;غیر از من خدایی وجود ندارد، خدایی عادل و یک نجات دهنده. ای تمام کرانه&zwnj;های زمین، رو به سوی من آرید و نجات یابید. اگر مرا بجویی، مرا خواهی یافت، اگر با تمام قلبت مرا بجویی.‛ فروتنان وارث زمین خواهند شد و از وفور آرامش لذت خواهند برد. هر کس شرارت بکارد بلا درو خواهد کرد؛ آنهایی که باد می&zwnj;کارند گردباد درو خواهند کرد.</p>
<p style="direction:rtl">  &rdquo;خداوند می&zwnj;فرماید: &rsquo;اکنون بیا، بگذار با هم استدلال کنیم، گر چه گناهانت همچون ارغوان باشد، همچون برف سفید خواهد شد. و گر چه همچون قرمز، سرخ باشد، مانند پشم خواهد شد.‛ اما برای شرور هیچ آرامشی وجود ندارد؛ گناهان خودتان است که چیزهای خوب را از شما باز داشته است. خداوند سلامتی رخسار من و شادی روان من است. خدای جاودان قوت من است؛ او منزلگاه ماست، و زیر ما بازوان جاودان است. خداوند به شکسته دلان نزدیک است؛ او همۀ آنهایی را که یک روح کودک&zwnj;وار دارند نجات می&zwnj;دهد. رنجهای انسان پرهیزکار بسیار است، اما خداوند او را از همۀ آنها رهایی خواهد بخشید. راه خود را به خدا بسپار &mdash; به او اعتماد کن &mdash; و او تو را از آن عبور خواهد داد. او که در مکان سری والامرتبه اقامت دارد زیر سایۀ قادر متعال خواهد ماند.</p>
<p style="direction:rtl">  &rdquo;همسایه&zwnj;ات را همچون خویشتن دوست بدار؛ با هیچکس دشمنی مکن. از هر آنچه که نفرت داری با هیچکس انجام نده. برادرت را دوست بدار، زیرا خداوند گفته است: &rsquo;من فرزندانم را به رایگان دوست خواهم داشت.‛ راه درستکار همانند نور درخشانی است که تا روز کامل بیشتر و بیشتر می&zwnj;درخشد. آنهایی که خردمند هستند به سان درخشش آسمان و آنهایی که بسیاری را به درستکاری سوق می&zwnj;دهند به صورت ستارگان برای ابد و همیشه خواهند درخشید. بگذار که شرور از راه شرورانۀ خویش و انسان ناپارسا از اندیشه&zwnj;های شورشگرانۀ خویش دست کشد. خداوند می&zwnj;فرماید: &rsquo;بگذار به سوی من بازگردند، و من به آنها ترحم خواهم داشت؛ من به وفور خواهم بخشید.‛</p>
<p style="direction:rtl">  &rdquo;خداوند، آفرینندۀ آسمان و زمین می&zwnj;فرماید: &rsquo;آنهایی که قوانین مرا دوست دارند آرامش زیادی دارند. فرامین من اینها هستند: مرا با تمام قلبت دوست بدار؛ تو را خدایان دیگر جز من مباشد؛ نام مرا بیهوده مبر؛ روز سبت را به یاد داشته باش و آن را مقدس شمار؛ پدر و مادرت را گرامی دار؛ قتل مکن؛ زنا مکن؛ دزدی مکن؛ شهادت دروغ مده؛ طمع مورز.‛</p>
<p style="direction:rtl">  &rdquo;و برای همۀ آنهایی که خداوند را در حد عالی و همسایگانشان را همچون خودشان دوست دارند، خدای آسمان می&zwnj;فرماید: &rsquo;تو را از گور رها خواهم ساخت؛ تو را از مرگ نجات خواهم داد. نسبت به فرزندانت بخشنده و نیز عادل خواهم بود. آیا در رابطه با مخلوقاتم در زمین نگفته&zwnj;ام، که فرزندان خدای زنده هستید؟ و آیا شما را با یک مهر جاودان دوست نداشته&zwnj;ام؟ و آیا شما را نخوانده&zwnj;ام که همچون من شوید و تا ابد با من در بهشت سکنی گزینید؟‛&ldquo;</p>
<div class="c1">
<h4 style="direction:rtl">3- بودائیسم</h4></div>

<p style="direction:rtl">  گنید از این کشف شوکه شد که چقدر بودائیسم به این که یک مذهب بزرگ و زیبای بدون خدا، بدون یک الوهیت شخصی و جهانی شود نزدیک شد. با این وجود، او نگارشاتی از برخی اعتقادات پیشین را پیدا نمود که چیزی از تأثیر آموزشهای بشارت دهندگان ملک صادق را منعکس می&zwnj;ساخت که حتی تا روزگاران بودا کارشان را در هند ادامه دادند. عیسی و گنید بیانات زیرین را از نوشتجات بودایی گردآوری نمودند:</p>
<p style="direction:rtl">  &rdquo;از درون یک قلب پاک شادی به سوی بی&zwnj;نهایت جاری خواهد شد؛ تمام وجود من با این سرور ابرانسانی در آرامش خواهد بود. روان من سرشار از خرسندی است، و قلب من لبریز از شادمانیِ اطمینانِ صلح جویانه است. من ترسی ندارم؛ من از اضطراب رها هستم. من در امنیت زندگی می&zwnj;کنم، و دشمنانم نمی&zwnj;توانند مرا مضطرب سازند. من از میوه&zwnj;های اعتماد به نفسم خشنودم. من شیوۀ دسترسی آسان به جاودانه را پیدا نموده&zwnj;ام. من دعا می&zwnj;کنم که در سفر طولانی ایمانم مرا قوت بخشد؛ من می&zwnj;دانم که ایمان از فراسو مرا ناکام نخواهد گذاشت. من می&zwnj;دانم که اگر برادرانم از ایمان به جاودانه سرشار شوند بهروزی خواهند یافت، حتی ایمانی که اعتدال، درستکاری، خرد، شهامت، دانش، و پشتکار می&zwnj;آفریند. بگذار اندوه را ترک کنیم و ترس را به دور افکنیم. بگذارید از طریق ایمان، درستکاری حقیقی و جوانمردی راستین را حفظ کنیم. بگذارید یاد بگیریم که روی عدالت و بخشش ژرف اندیشی کنیم. ایمان ثروت راستین انسان، و عطیۀ پرهیزکاری و جلال است.</p>
<p style="direction:rtl">  &rdquo;ناپارسایی قابل نکوهش است؛ گناه نفرت&zwnj;انگیز است. شرارت خوار کننده است، چه در اندیشه نگاه داشته شود و یا در کنشها شکل داده شود. همانطور که گرد و خاک از پی باد می&zwnj;آید، درد و اندوه به دنبال راه شرارت&zwnj;آمیز می&zwnj;آید. همانطور که سایه جسمِ چیزهای مادی را دنبال می&zwnj;کند، شادی و آرامشِ ذهن از پی اندیشۀ پاک و زندگی پارسامنشانه می&zwnj;آید. شرارت میوۀ اندیشۀ به خطا رهنمون شده است. این شرورانه است که در جایی که گناهی وجود ندارد گناه دیده شود، و جایی که گناه وجود دارد گناه دیده نشود. شرارت راه دکترینهای دروغین است. آنهایی که از طریق دیدن چیزها بدان گونه که هستند از شرارت اجتناب می&zwnj;کنند، با پذیرش حقیقت بدین ترتیب شادی به دست می&zwnj;آورند. با بیزاری از گناه به تیره بختی خویش پایان دهید. وقتی که به خدای متعال نظر می&zwnj;افکنید، با تمام جان و دل از گناه دوری کنید. برای شرارت عذرخواهی نکنید؛ برای گناه بهانه نیاورید. شما از طریق تلاشهایتان برای جبران گناهان گذشته، قدرت به دست می&zwnj;آورید که در برابر تمایلات آینده نسبت به آن مقاومت کنید. خویشتنداری ناشی از توبه است. هیچ تقصیر اعتراف نشده را در برابر خدای متعال باقی نگذارید.</p>
<p style="direction:rtl">  &rdquo;شادی و سرور پاداش اعمالی هستند که به خوبی و برای جلال خدای جاودان انجام می&zwnj;شوند. هیچ انسانی نمی&zwj;تواند شما را از آزادیِ ذهن خودتان محروم کند. آنگاه که ایمان مذهبتان قلبتان را از قید و بند رها ساخت، هنگامی که ذهن، مثل یک کوه، استوار و غیرقابل حرکت شد، آنگاه آرامش روان مثل یک رودخانۀ آب به آرامی جاری خواهد گشت. آنهایی که از نجات مطمئن هستند برای همیشه از شهوت، حسادت، نفرت، و فریفتگیِ ثروت رها می&zwj;باشند. در حالی که ایمان، انرژیِ زندگی بهتر است، با این حال، شما باید نجات خود را با پشتکار به دست آورید. اگر از نجات نهایی خود مطمئن هستید، پس اطمینان حاصل کنید که به طور صادقانه به دنبال تحقق عدالت کامل هستید. اطمینانِ قلب را که از درون سرچشمه می&zwj;یابد پرورش دهید، و بدین ترتیب از شور و شعف نجات ابدی بهره&zwj;مند شوید.</p>
<p style="direction:rtl">  &rdquo;هیچ فرد مذهب&zwnj;گرا که به تن&zwj;پروری، تن&zwnj;آسایی، سستی، بیکاری، بی&zwj;شرمی، و خودخواهی اصرار می&zwj;ورزد نمی&zwj;تواند امید داشته باشد که به روشن&zwj;بینیِ خرد جاودان دست می&zwj;یابد. اما هر کس که باتدبیر، محتاط، اندیشمند، پراشتیاق، و دارای خلوص نیت و پشتکار باشد، حتی در حالی که هنوز در زمین زندگی می&zwj;کند، می&zwj;تواند به روشن&zwj;بینیِ متعالیِ آرامش و آزادیِ خرد الهی دست یابد. به خاطر داشته باشید که هر کاری پاداش خود را دریافت خواهد کرد. شرارت به اندوه منجر می&zwj;شود و گناه به درد منتهی می&zwj;گردد. شادی و سرور پیامد یک زندگی نیک هستند. حتی فرد شرارتکار پیش از آن که وقتِ نتیجۀ کامل کارهای شرارت&zwj;آمیزش فرا برسد، از یک دورۀ مهلت اضافه برخوردار می&zwj;گردد، اما ثمرۀ کامل تبهکاری باید به گونه&zwj;ای اجتناب&zwj;ناپذیر فرا برسد. اجازه ندهید که هیچ انسانی گناه را ناچیز شمارد، و در قلبش بگوید: &rsquo;جزای خطاکاری به من نزدیک نخواهد شد.‛ کاری را که انجام دهی، با داوریِ خردمندانه به تو انجام خواهد شد. آن بی&zwj;عدالتی که به همنوعانت می&zwj;کنی به تو باز خواهد گشت. مخلوق نمی&zwj;تواند از عاقبت کارهایش بگریزد.</p>
<p style="direction:rtl">  &rdquo;نادان در قلبش گفته است: &rsquo;اهریمن بر من چیره نخواهد گشت‛؛ اما ایمنی فقط هنگامی یافت می&zwj;شود که روان آرزوی تصحیح شدن را دارد و ذهن به دنبال خرد است. مرد خردمند یک روان متعالی است که در میان دشمنانش دوستانه، در بین آشوبگران آرام، و در میان آزمندان سخاوتمند است. عشقِ به خود مثل علفهای هرز در یک مزرعۀ مرغوب است. خودخواهی به اندوه می&zwj;انجامد؛ نگرانیِ مداوم نابود می&zwj;سازد. ذهن فرمانبردار شادی به ارمغان می&zwj;آورد. بزرگترین جنگجو اوست که بر خود چیره می&zwj;شود و خود را مهار می&zwj;کند. خویشتنداری در همه چیز خوب است. فقط آن کس یک شخص برتر است که فضیلت را ارج می&zwj;نهد و به وظیفه&zwj;اش پایبند است. اجازه ندهید که خشم و نفرت بر شما استیلا یابد. در رابطه با هیچکس به تندی سخن نگویید. قناعت بزرگترین ثروت است. آنچه که با خردمندی داده می&zwj;شود به خوبی ذخیره می&zwj;گردد. آن کارهایی را که مایل نیستید نسبت به شما انجام شود نسبت به دیگران انجام ندهید. پاسخ شرارت را با نیکی دهید؛ با نیکی بر شرارت فائق آیید.</p>
<p style="direction:rtl">  &rdquo;یک روان درستکار بیش از حاکمیت بر تمام زمین مطلوب است. جاودانگی مقصد صداقت، و مرگ فرجام زندگی بی&zwj;فکرانه است. آنهایی که دارای خلوص نیت و پشتکار هستند نمی&zwj;میرند، و بی&zwj;فکران از پیش مرده&zwj;اند. پربرکتند آنهایی که نسبت به وضعیت نامیرا از درون&zwj;نگری برخوردارند. آنهایی که زندگان را شکنجه می&zwj;کنند بعد از مرگ شادی نخواهند یافت. آنهایی که عاری از خودخواهی هستند به بهشت می&zwj;روند. آنها در آنجا در خوشیِ سخاوتمندیِ بیکران شادی خواهند کرد، و سخاوتمندیِ والامنشانۀ آنها مداوماً افزون خواهد گشت. هر انسانی که به گونه&zwj;ای پارسامنشانه بیاندیشد، با بزرگ منشی سخن گوید، و بدون خودخواهی عمل کند، نه تنها در طول این زندگی کوتاه در اینجا از خوبی لذت خواهد برد، بلکه بعد از نابودی جسم، به لذت بردن از شادمانیهای بهشت ادامه خواهد داد.&ldquo;</p>
<div class="c1">
<h4 style="direction:rtl">4-هندوئیسم</h4></div>

<p style="direction:rtl">  میسیونرهای ملک صادق به هر جا که سفر می&zwj;کردند آموزشهای خدای یگانه را با خود می&zwj;بردند. بخش عمدۀ این دکترین یکتاپرستانه، به همراه مفاهیم دیگر و پیشین، در آموزشهای متعاقب هندوئیسم گنجانده شد. عیسی و گنید نقل قولهای زیر را استخراج نمودند:</p>
<p style="direction:rtl">  &rdquo;او خدای بزرگ است، و از هر جهت متعالی است. او خدایی است که همۀ چیزها را در بر می&zwj;گیرد. او آفریننده و کنترل کنندۀ جهان جهانها است. خداوند یک خدا است؛ او تنها و با خودش است؛ او فقط یکی است. و این خدای یگانه سازندۀ ما و فرجام نهاییِ روان است. خدای متعال فراتر از توصیف پرجلال است؛ او نور نورها است. هر قلب و هر دنیا با این نور الهی روشنایی می&zwj;یابد. خداوند نگهدار ماست &mdash; او از مخلوقاتش مراقبت می&zwnj;کند &mdash; و آنهایی که یاد می&zwj;گیرند او را بشناسند فناناپذیر می&zwj;شوند. خداوند سرچشمۀ بزرگ انرژی است؛ او روح بزرگ است. او بر همه چیز به طور کامل فرمانروایی می&zwnj;کند. این خدای یگانه بامحبت، شکوهمند، و پرستیدنی است. خدای ما از همه قدرتمندتر است و در منزلگاه عالی اقامت دارد. این شخصِ راستین، جاودان و الهی است؛ او خداوندگارِ آغازینِ فلک است. کلیۀ پیامبران او را گرامی داشته&zwnj;اند، و او خود را به ما آشکار ساخته است. ما او را می&zwnj;پرستیم. ای شخص متعال، سرچشمۀ موجودات، خدای آفرینش، و فرمانروای جهان، برای ما مخلوقات خود، قدرتی را آشکار کن که از طریق آن در همه جا اقامت داری! خدا خورشید و ستارگان را آفریده است؛ او نورانی، پاک، و خود &ndash; موجود است. دانش جاودان او به گونه&zwnj;ای الهی خردمندانه است. شرارت در جاودان رخنه نمی&zwnj;کند. از آنجا که جهان از خدا سرچشمه یافته است، او به گونه&zwnj;ای شایسته بر آن فرمانروایی می&zwnj;کند. او علت آفرینش است، و از این رو همه چیز در او ریشه دارد.</p>
<p style="direction:rtl">  &rdquo;خداوند پناهگاه مطمئن هر انسان نیکویی است که نیازمند است؛ خدای جاودان تمامی نوع بشر را دوست دارد. نجات خداوند قوی است و مهربانی او بزرگوارانه است. او یک محافظ پرمحبت، و یک مدافع پربرکت است. خداوند می&zwnj;فرماید: &rsquo;من همچون یک چراغ خرد در درون روانهای خودشان اقامت دارم. من شکوه پرجلال و خوبی خوبها هستم. هنگامی که دو یا سه تن گرد هم جمع شوند، من نیز آنجا هستم.‛ آفریده نمی&zwnj;تواند از حضور آفریننده بگریزد. خداوند حتی چشمک زدن بی&zwnj;وقفۀ چشمان هر انسان فانی را می&zwnj;شمرد؛ و ما این موجود الهی را به عنوان یار جدانشدنی خویش پرستش می&zwnj;کنیم. او تماماً غالب، پرسخاوت، همه جا حاضر، و بی&zwnj;نهایت مهربان است. خداوند فرمانروای ما، پناهگاه ما، و کنترل کنندۀ متعال است، و روح آغازین او در درون روان انسان فانی سکنی می&zwnj;گزیند. شاهد جاودانِ بدی و پرهیزکاری در درون قلب انسان زندگی می&zwnj;کند. بگذارید روی احیا کنندۀ پرستیدنی و الهی برای مدتی طولانی تعمق کنیم؛ بگذارید روح او اندیشه&zwnj;های ما را به طور کامل راهبری کند. ما را از این دنیای غیرواقعی به واقعی راهبری فرما! ما را از تاریکی به نور راهنمایی فرما! ما را از مرگ به سوی جاودانگی هدایت فرما!</p>
<p style="direction:rtl">  &rdquo;بگذارید با قلبهایمان که تماماً از نفرت پاک شده است، جاودان را پرستش کنیم. خدای ما خدای دعا است؛ او فریاد فرزندانش را می&zwnj;شنود. بگذارید تمام انسانها خواستشان را به او، خدای مصمم، ارائه دهند. بگذارید برای سخاوتمندیِ خدای دعا شادمانی کنیم. دعا را نزدیکترین دوست خود، و پرستش را پشتیبان روان خود بسازید. جاودان می&zwnj;فرماید: &rsquo;اگر مرا تنها با مهر پرستش کنید، به شما خرد عطا خواهم کرد تا به من دست یابید، زیرا پرستش من فضیلتی است که در تمامی مخلوقات مشترک است.‛ خداوند روشنایی&zwnj;بخشِ افسردگان و نیروی آنهایی است که ضعیف هستند. چون خداوند دوست قدرتمند ماست، دیگر ترسی نداریم. ما نام فاتحِ هرگز فتح نشده را ستایش می&zwnj;کنیم. ما او را می&zwnj;پرستیم زیرا او یاور وفادار و جاودان انسان است. خداوند رهبر مطمئن و راهنمای پایدار ماست. او پدر کبیر آسمان و زمین است که از انرژی نامحدود و خرد بیکران برخوردار است. شکوه او اعجاب&zwnj;آور و زیبایی او الهی است. او بالاترین پناهگاه جهان و نگاهبان تغییرناپذیر قانون ابدی است. خدای ما خدای زندگی و تسلی دهندۀ تمامی انسانها است؛ او عاشق نوع بشر و یاری دهندۀ آنهایی است که محزون هستند. او عطا کنندۀ حیات ما و شبان نیکوی انبوه انسانها است. خداوند، پدر، برادر، و دوست ماست. و ما آرزو داریم که این خداوند را در وجود درونی خویش بشناسیم.</p>
<p style="direction:rtl">  &rdquo;ما آموخته&zwnj;ایم که از طریق آرزوی قلبی خود ایمان بیاوریم. ما از طریق محدود ساختن احساساتمان به خرد دست یافته&zwnj;ایم، و از طریق خرد، آرامش را در متعال تجربه کرده&zwnj;ایم. آن کس که سرشار از ایمان است آنگاه که نفس درونش متوجه خدا است، به راستی پرستش می&zwnj;کند. خدای ما آسمانها را همچون یک ردا می&zwnj;پوشد؛ او همچنین در شش جهانِ تماماً در حال گسترشِ دیگر سکنی می&zwnj;گزیند. او بر همه چیز سلطه دارد و در همه چیز متعال است. ما برای تمام تخطی&zwnj;های خود بر ضد همنوعانمان از خداوند طلب بخشش می&zwnj;کنیم؛ و ما دوستمان را از خطایی که نسبت به ما روا داشته می&zwnj;بخشیم. روح ما از تمام شرارتها بیزار است؛ پس ای خداوند، ما را از گزند گناه رها کن. ما به خدا به عنوان یک تسلی دهنده، حامی، و نجات دهنده دعا می&zwnj;کنیم &mdash; به او که به ما مهر می&zwnj;ورزد.</p>
<p style="direction:rtl">  &rdquo;روح نگاهدارندۀ جهان وارد روان مخلوقِ ساده می&zwnj;شود. آن انسانی خردمند است که خدای یگانه را پرستش می&zwnj;کند. آنهایی که برای نیل به کمال تلاش می&zwnj;کنند به راستی باید خدای متعال را بشناسند. آن کس که ایمنیِ شعف&zwnj;انگیز متعال را می&zwnj;شناسد هرگز نمی&zwnj;ترسد، زیرا متعال به آنهایی که به او خدمت می&zwnj;کنند می&zwnj;فرماید: &rsquo;نترس، زیرا من با تو هستم.‛ پدر ما خدای مشیت است. خداوند حقیقت است. و خواست خداوند این است که مخلوقاتش او را درک کنند، و به طور کامل از حقیقت آگاه شوند. حقیقت جاودانه است و جهان را حفظ می&zwnj;کند. بالاترین آرزوی ما باید یگانگی با متعال باشد. کنترل کنندۀ بزرگ به وجود آورندۀ همه چیز است، و همه چیز از او تکامل می&zwnj;یابد. و این جمعِ وظیفه است: اجازه ندهید هیچکس با دیگری کاری کند که برای خودش نفرت&zwnj;انگیز است؛ بدخواهی را در خاطر نپرورانید. به آن کس که به شما ضربه می&zwnj;زند ضربه نزنید. با گذشت بر خشم چیره شوید، و با نیک خواهی نفرت را مغلوب سازید. و تمام این کارها را باید انجام دهیم، زیرا خداوند یک دوست مهربان و یک پدر دلسوز است که تمام خطاهای زمینی ما را می&zwnj;بخشد.</p>
<p style="direction:rtl">  &rdquo;خداوند پدر ما، زمین مادر ما، و جهان مکان تولد ماست. بدون خداوند روان یک زندانی است؛ شناخت از خداوند، روان را آزاد می&zwnj;سازد. از طریق ژرف اندیشی روی خداوند، از طریق پیوند با او، رهایی از توهمات شیطانی و نجات غائی از تمام قید و بندهای مادی فرا می&zwnj;رسد. هنگامی که انسان همچون یک تکه چرم فضا را لوله کند، آنگاه پایان شرارت فرا خواهد رسید، زیرا انسان خدا را یافته است. ای خداوند، ما را از ویرانیِ سه&zwnj;گانۀ جهنم &mdash; شهوت، خشم، و طمع &mdash; نجات بده. ای روان، برای تقلای روحیِ فناناپذیری آمادۀ عمل شو! هنگامی که پایان حیات انسانی فرا می&zwnj;رسد، درنگ نکن که این بدن را برای رسیدن به یک شکل مناسب&zwnj;تر و زیباتر و برای بیدار شدن در قلمروهای متعال و جاودان رها سازی، جایی که در آن ترس، اندوه، گرسنگی، تشنگی، یا مرگ وجود ندارد. شناختن خداوند، بریدن بندهای مرگ است. روانِ خدا شناس به همان گونه که سرشیر روی شیر ظاهر می&zwnj;شود در جهان فراز می&zwnj;یابد. ما خداوندِ تماماً کنشگر و روح بزرگ را که همیشه در قلب مخلوقاتش جای دارد پرستش می&zwnj;کنیم. و آنهایی که می&zwnj;دانند خداوند در قلب انسان بر تخت سلطنت نشسته است، فرجامشان این است که همانند او فناناپذیر شوند. شرارت باید در این دنیا پشت سر گذاشته شود، اما درستکاری روان را تا بهشت دنبال می&zwnj;کند.</p>
<p style="direction:rtl">  &rdquo;فقط شروران هستند که می&zwnj;گویند: جهان نه حقیقت و نه فرمانروایی دارد، و فقط برای شهوتهای ما طراحی شده است. چنین روانهایی به واسطۀ اندک بودن خردشان فریب می&zwnj;خورند. از این رو آنها خود را تسلیم لذت شهوتهایشان می&zwnj;کنند و روانشان را از شادمانیهای نجابت و لذتهای درستکاری محروم می&zwnj;سازند. چه چیزی می&zwnj;تواند بزرگتر از تجربۀ رهایی از گناه باشد؟ انسانی که متعال را دیده است فناناپذیر است. دوستانِ جسمانیِ انسان نمی&zwnj;توانند از مرگ نجات یابند؛ همینطور که انسان به سوی دشتهای دلشاد کننده و نورانی بهشت پیش می&zwnj;رود، فقط نجابت می&zwnj;تواند او را همراهی کند.&ldquo;</p>
<div class="c1">
<h4 style="direction:rtl">5- آیین زرتشت</h4></div>

<p style="direction:rtl">  زرتشت خودش با نوادگان میسیونرهای پیشین ملک صادق مستقیماً در تماس بود، و دکترین آنها پیرامون خدای یگانه به یک آموزش مرکزی در مذهبی تبدیل شد که او در ایران بنیاد نهاد. به جز دین یهود، هیچ مذهب آن روزگار بیش از این در برگیرندۀ این آموزشهای سالیم نبود. از نگارشات این مذهب، گنید نقل قولهای زیر را استخراج نمود:</p>
<p style="direction:rtl">  &rdquo;همه چیز از خدای یگانه می&zwnj;آید و به او تعلق دارد، خدایی تماماً خردمند، نیک، درستکار، مقدس، پرشکوه، و پرجلال. این خدای ما سرچشمۀ تمام نورهاست. او آفریننده است، خدای تمام مقاصد نیک، و حافظ عدالت جهان. مسیر خردمندانه در زندگی این است که در هم&zwnj;آوایی با روح حقیقت عمل شود. خداوند تماماً بیناست، و نظاره&zwnj;گر اعمال شرورانۀ اهریمنان و کارهای نیک درستکاران، هر دو است؛ خدای ما همه چیز را با چشمی تیزبین مشاهده می&zwnj;کند. لمس او لمسی شفا دهنده است. خداوند یک نیکوکار تماماً قدرتمند است. خداوند دست نیکومنشانۀ خود را به سوی درستکار و شرور، هر دو، دراز می&zwnj;کند. خداوند دنیا را بنا نهاد و برای نیک و برای شرور پاداش و سزا مقرر نمود. خدای تماماً خردمند به روانهای پارسامنشی که پاک می&zwnj;اندیشند و درست عمل می&zwnj;کنند وعدۀ جاودانگی داده است. بدان گونه&zwnj;ای خواهید شد که نهایتِ آرزوی آن را دارید. برای آنهایی که خدا را در جهان می&zwnj;فهمند نور خورشید همچون خرد است.</p>
<p style="direction:rtl">  &rdquo;خدا را از طریق جوییدنِ خواست خدای خردمند نیایش کنید. خدای نور را از طریق پیمایش مسرت&zwnj;بخش در راههایی که مذهب آشکار شدۀ او مقرر ساخته&zwnj;اند پرستش کنید. تنها یک خدای متعال وجود دارد، خدای نورها. ما او را پرستش می&zwnj;کنیم که آبها، گیاهان، حیوانات، زمین، و آسمانها را آفرید. خدای ما، خداوند است، که از همه نیکومنش&zwnj;تر است. ما زیباترین و پرسخاوت&zwnj;ترین جاودان را پرستش می&zwnj;کنیم که از عطیۀ نور ابدی برخوردار است. خداوند از ما بسیار دور است، و در همان حال به ما نزدیکترین است، بدین لحاظ که در درون روان ما اقامت دارد. خدای ما روح الهی و مقدس&zwnj;ترین روح بهشت است، و با این وجود از دوستانه&zwnj;ترین مخلوقات با انسان دوستانه&zwnj;تر است. خداوند در این بزرگترین کار، که شناخت خودش است، به ما بسیار کمک کننده است. خداوند ستودنی&zwnj;ترین و درستکارترین دوست ماست؛ او خرد، زندگی، و نیروی روان و بدن ما است. آفرینندۀ خردمند از طریق اندیشۀ نیکمان ما را قادر خواهد ساخت که خواستش را انجام دهیم، و بدین طریق به درک تمامی آنچه که به طور الهی کامل است دست یابیم.</p>
<p style="direction:rtl">  &rdquo;خداوندا، در حالی که برای زندگی بعدیِ روحی آماده می&zwnj;شویم، به ما یاد بده که چگونه این حیات در جسم را زندگی کنیم. خداوندا با ما سخن بگو، و ما فرمان تو را اجرا خواهیم کرد. راههای نیک را به ما یاد بده، و ما در مسیر درست حرکت خواهیم کرد. درخواست ما را مستجاب فرما، تا بتوانیم با تو به یگانگی برسیم. ما می&zwnj;دانیم که مذهبی درست است که به یگانگی با درستکاری راه ببرد. خداوند سرشت خردمندانه، بهترین پندار، و کردار نیک ماست. الهی خداوند یگانگی با روح الهی و جاودانگی در خودش را به ما اعطا کند!</p>
<p style="direction:rtl">  &rdquo;این مذهبِ خدای خردمند، ایماندار را از هر اندیشۀ شرورانه و کردار گناهکارانه پاک می&zwnj;سازد. اگر من در پندار، گفتار، یا کردار &mdash; به طور عمدی یا غیرعمدی &mdash; تخلف کرده&zwnj;ام، در پیشگاه خدای آسمان در توبه سر فرود می&zwnj;آورم، و برای رحمت دعا می&zwnj;کنم، و برای بخشش نیایش می&zwnj;کنم. می&zwnj;دانم که وقتی به گناه اعتراف می&zwnj;کنم، اگر تصمیم بگیرم که دیگر کار شرورانه انجام ندهم، آن گناه از روان من زدوده خواهد شد. من می&zwnj;دانم که بخشش بندهای گناه را جدا می&zwnj;سازد. آنهایی که شرارت می&zwnj;کنند مجازات خواهند شد، اما آنهایی که حقیقت را دنبال می&zwnj;کنند از شادمانیِ یک نجات جاودان بهره&zwnj;مند خواهند گشت. با بزرگواری ما را حفظ فرما و نیروی نجات بخش را برای روان ما به کار ببر. ما درخواست بخشش می&zwnj;کنیم زیرا آرزوی دستیابی به کمال داریم؛ ما همچون خدا خواهیم بود.&ldquo;</p>
<div class="c1">
<h4 style="direction:rtl">6- سودوآنیسم (جِین&zwnj;گرایی)</h4></div>

<p style="direction:rtl">  سومین گروه ایمانداران مذهبی که دکترین خدای یگانه در هند &mdash; بقای آموزش ملک صادق &mdash; را حفظ کردند، در آن روزگاران به عنوان سودوآنیستها شناخته می&zwnj;شدند. اخیراً این ایمانداران به عنوان پیروان جِینیسم شناخته شده&zwnj;اند. آنها بدین گونه آموزش می&zwnj;دادند:</p>
<p style="direction:rtl">  &rdquo;خدای آسمان، متعال است. آنهایی که مرتکب گناه می&zwnj;شوند به مرتبت والا فراز نخواهند یافت، اما آنهایی که در مسیرهای درستکاری گام برمی&zwnj;دارند مکانی در بهشت خواهند یافت. اگر ما حقیقت را بشناسیم حیات پس از مرگ برایمان تضمین شده است. روان انسان می&zwnj;تواند به بلند مرتبه&zwnj;ترین بهشت فراز یابد، و در آنجا سرشت راستین معنوی خویش را توسعه دهد، و به کمال دست یابد. مکان بهشت انسان را از اسارت گناه رها می&zwnj;سازد و او را با سعادتهای نهایی آشنا می&zwnj;کند؛ انسان درستکار پایان گناه و کلیۀ بدبختیهای مربوط به آن را از پیش تجربه کرده است. نفس، دشمن شکست&zwnj;ناپذیر انسان است، و نفس به صورت چهار تا از بزرگترین احساسات انسان تجلی می&zwnj;یابد: خشم، غرور، فریب، و طمع. بزرگترین پیروزی انسان استیلا بر خودش است. هنگامی که انسان برای بخشش به خدا رو می&zwnj;کند، و هنگامی که برای بهره&zwnj;مندی از این آزادی شجاع می&zwnj;شود، بدین طریق از ترس رهایی می&zwnj;یابد. انسان باید بدین گونه در زندگی سفر کند که به همان شکل که می&zwnj;خواهد با او رفتار شود با مخلوقات همنوعش رفتار کند.&ldquo;</p>
<div class="c1">
<h4 style="direction:rtl">7- شینتو</h4></div>

<p style="direction:rtl">  نسخه&zwnj;های خطی این مذهب خاور دور فقط اخیراً در کتابخانۀ اسکندریه جای گرفته&zwnj;اند. این تنها مذهب دنیا بود که گَنید هرگز در رابطه با آن نشنیده بود. این اعتقاد نیز، همانطور که در متون خلاصۀ زیر نشان داده شده است، در بر گیرندۀ بقایای آموزشهای پیشین ملک صادق بود:</p>
<p style="direction:rtl">  &rdquo;خداوند می&zwnj;فرماید: &rsquo;شما همگی دریافت کنندۀ نیروی الهی من هستید؛ کلیۀ انسانها از خدمت بخشایندۀ من بهره&zwnj;مند می&zwnj;شوند. من از افزایش انسانهای درستکار در سرتاسر زمین بسیار لذت می&zwnj;برم. شاهزادۀ آسمان خواستار این است که در زیباییهای طبیعت و نجابت انسانها، هر دو، خود را آشکار سازد و سرشت درستکار خود را نشان دهد. چون مردم باستان نام مرا نمی&zwnj;دانستند، از طریق زاده شدن در دنیا، به صورت یک وجود قابل دیدن خود را نشان دادم و متحمل چنین تحقیری شدم تا انسان نام مرا فراموش نکند. من سازندۀ آسمان و زمینم؛ خورشید و ماه و کلیۀ ستارگان از خواست من اطاعت می&zwnj;کنند. من فرمانروای کلیۀ مخلوقات در زمین و در چهار دریا هستم. اگر چه من بزرگ و متعال هستم، باز برای دعای فقیرترین انسان احترام قائلم. اگر هر مخلوقی مرا پرستش کند، دعای او را خواهم شنید و آرزوی قلبی او را برآورده خواهم کرد.‛</p>
<p style="direction:rtl">  &rdquo;&rsquo;هر بار که انسان به اضطراب تسلیم می&zwnj;شود، از راهبری روح قلبش یک گام دور می&zwnj;شود.‛ غرور خدا را تحت&zwnj;الشعاع قرار می&zwnj;دهد. اگر می&zwnj;خواهید کمک آسمانی به دست آورید، غرور خود را کنار بگذارید؛ هر موی غرور نور نجات بخش را بدان گونه که هست با یک ابر بزرگ مسدود می&zwnj;سازد؛ اگر درون شما درست نیست، دعا کردن برای آنچه که در بیرون است بی&zwnj;فایده است. &rsquo;اگر من دعای شما را بشنوم، بدین دلیل است که با یک قلب پاک نزد من می&zwnj;آیید، فارغ از فریبکاری و ریاکاری، با روانی که مثل یک آینه حقیقت را منعکس می&zwnj;سازد. اگر می&zwnj;خواهید به جاودانگی دست یابید، دنیا را رها سازید و نزد من آیید.‛&ldquo;</p>
<div class="c1">
<h4 style="direction:rtl">8- تائوئیسم</h4></div>

<p style="direction:rtl">  پیام&zwnj;آوران ملک صادق تا اقصی نقاط چین رخنه کردند، و دکترین خدای یگانه بخشی از آموزشهای پیشین چندین مذهب چینی گردید؛ آن که از همه بیشتر دوام آورد و در بر گیرندۀ بخش عمدۀ حقیقت یکتاپرستانه بود تائوئیسم بود، و گَنید مطالب زیر را از آموزشهای بنیانگذار آن گردآوری نمود:</p>
<p style="direction:rtl">  &rdquo;خدای متعال چه پاک و آرام است و با این وجود چه قدرتمند و پرتوان، چه ژرف و غیرقابل فهم! این خدای آسمان نیای والامقام همه چیز است. اگر جاودان را می&zwnj;شناسید، روشن ضمیر و خردمند هستید. اگر جاودان را نمی&zwnj;شناسید، پس نادانی خود را به صورت شرارت جلوه&zwnj;گر می&zwnj;سازد، و اشتیاق به گناه بدین گونه به وجود می&zwnj;آید. این وجود شگفت&zwnj;آور پیش از آن که آسمان و زمین وجود داشته باشند وجود داشت. او به راستی روحانی است؛ تنها او پا بر جا است و تغییر نمی&zwnj;کند. به راستی او مادر دنیا است، و تمام آفرینش به دور او حرکت می&zwnj;کند. این خدای یگانه، خود را به انسانها آشکار می&zwnj;سازد، و بدین طریق آنها را قادر می&zwnj;سازد که پیشی بگیرند و بقا یابند. حتی اگر کسی فقط قدر اندکی دانش داشته باشد، هنوز می&zwnj;تواند در راههای متعال گام بردارد؛ او می&zwnj;تواند با خواست فلک انطباق یابد.</p>
<p style="direction:rtl">  &rdquo;کلیۀ کارهای نیک که به راستی خادمانه هستند از متعال می&zwnj;آیند. همه چیز به سرچشمۀ بزرگ زندگی بستگی دارد. متعالِ بزرگ برای عطایای خود هیچ اعتباری نمی&zwnj;جوید. قدرت او متعالی است، و با این وجود او از دیدگان ما پنهان مانده است. او ویژگیهایش را به طور وقفه&zwnj;ناپذیر دگردیس می&zwnj;سازد، ضمن این که مخلوقاتش را کامل می&zwnj;کند. علت آسمانی در طراحیهای خود آهسته و شکیبا است اما از دستاوردهای خود اطمینان دارد. متعال جهان را فرا گرفته است و سرتاسر آن را حفظ می&zwnj;کند. نفوذ سرشار و نیروی گیرای او چه بزرگ و قدرتمند است! نیکی راستین همانند آب است، بدین لحاظ که همه چیز را برکت می&zwnj;دهد و به هیچ چیز آسیب نمی&zwnj;رساند. و نیکی راستین، همانند آب پست&zwnj;ترین مکانها را می&zwnj;جوید، حتی آن سطوحی که دیگران از آن اجتناب می&zwnj;کنند، و آن به این دلیل است که آن شبیه متعال است. متعال همه چیز را می&zwnj;آفریند، در طبیعت آنها را پرورش می&zwnj;دهد و در روح آنها را کامل می&zwnj;سازد. و این یک راز است که چگونه متعال مخلوق را پرورش می&zwnj;دهد، از او نگاهداری می&zwnj;کند، و او را کمال می&zwnj;بخشد، بدون این که او را مجبور سازد. او ارشاد و هدایت می&zwnj;کند، اما بدون ابراز وجود. او موجب پیشرفت می&zwnj;شود، اما بدون سلطه.</p>
<p style="direction:rtl">  &rdquo;انسان خردمند قلبش را جهانی می&zwnj;سازد. دانش اندک یک چیزِ خطرناک است. آنهایی که آرزوی بزرگ بودن را دارند باید یاد بگیرند که فروتن باشند. در آفرینش، متعال مادر دنیا شد. شناختن مادر یک فرد به رسمیت شناختن فرزندی فرد است. آن کسی خردمند است که به کلیۀ اجزا از نقطه نظر جمع می&zwnj;نگرد. طوری خود را به هر انسان مربوط سازید، که گویا در جای او هستید. آسیب زدن را با مهربانی جبران کنید. اگر مردم را دوست بدارید، به شما جذب خواهند شد &mdash; شما هیچ مشکلی در به دست آوردن دل آنها نخواهید داشت.</p>
<p style="direction:rtl">  &rdquo;متعالِ بزرگ تماماً فراگیر است؛ او در سمت چپ و در سمت راست است؛ او از سرتاسر آفرینش نگاهداری می&zwnj;کند و در تمام موجودات راستین سکنی می&zwnj;گزیند. شما نمی&zwnj;توانید متعال را پیدا کنید، و نمی&zwnj;توانید به مکانی بروید که او نیست. اگر یک انسان بدیِ راههای خویش را تشخیص دهد و قلباً از گناهش توبه کند، آنگاه می&zwnj;تواند طلب بخشش کند؛ ممکن است که او از مجازات بگریزد؛ ممکن است که او بلا را به برکت تغییر دهد. متعال پناهگاه امن برای سرتاسر آفرینش است؛ او محافظ و نجات دهندۀ نوع بشر است. اگر به طور روزانه او را بجویید، او را خواهید یافت. چون او می&zwnj;تواند گناهان را ببخشد، به راستی برای تمام انسانها بسیار گرانبها است. همیشه به خاطر داشته باشید که خداوند انسان را برای آنچه که انجام می&zwnj;دهد پاداش نمی&zwnj;دهد، بلکه برای آنچه که هست؛ از این رو باید به همنوعان خویش بدون اندیشۀ پاداش کمک کنید. بدون فکر نفع خویش کار نیک انجام دهید.</p>
<p style="direction:rtl">  &rdquo;آنهایی که قوانین جاودان را می&zwnj;دانند خردمند هستند. نادانی نسبت به قانون الهی بدبختی و مصیبت است. آنهایی که قوانین خداوند را می&zwnj;دانند آزاد اندیش هستند. اگر جاودان را می&zwnj;شناسید، حتی اگر بدن شما نابود شود، روان شما در خدمت روحی بقا خواهد یافت. هنگامی که بی&zwnj;اهمیت بودن خود را تشخیص دهید به راستی خردمند هستید. اگر در نور جاودان پایدار بمانید، از روشنایی متعال بهره&zwnj;مند خواهید گشت. آنهایی که خود را وقف خدمت به متعال می&zwnj;کنند در این جستجوی جاودان شادمان هستند. هنگامی که انسان می&zwnj;میرد، روح شروع می&zwnj;کند سفر طولانی خویش را در سفر بزرگ به خانه به انجام رساند.&ldquo;</p>
<div class="c1">
<h4 style="direction:rtl">9- کنفوسیوس&zwnj;گرایی</h4></div>

<p style="direction:rtl">  حتی کوچکترین مذاهب خداشناس بزرگ دنیا یکتاپرستی میسیونرهای ملک صادق و جانشینان ثابت قدم آنها را به رسمیت می&zwnj;شناختند. خلاصۀ یافته&zwnj;های گَنید پیرامون کنفوسیوس&zwnj;گرایی این بود:</p>
<p style="direction:rtl">  &rdquo;آنچه که خداوند برمی&zwnj;گزیند بدون خطاست. حقیقت واقعی و الهی است. همه چیز منشأ در خداوند دارد، و خداوندِ بزرگ خطا نمی&zwnj;کند. خداوند برای یاری رساندن به آموزش و ارتقاءِ مخلوقات دون مرتبه فرمانبرداران متعددی را برگزیده است. خدای یگانه که از عالم بالا بر انسان فرمانروایی می&zwnj;کند، بزرگ، بسیار بزرگ است. قدرت خداوند شکوهمند و داوریِ او اعجاب&zwnj;آور است. اما این خدای بزرگ حتی به بسیاری مردم دون مایه یک حس اخلاقی اهدا کرده است. خیر و برکت خداوند هیچگاه متوقف نمی&zwnj;شود. بهترین هدیۀ خداوند به انسانها نیکخواهی است. خداوند اصالت خود را به روان انسان اعطا کرده است؛ فضایل انسان میوۀ این عطیۀ اصالت خداوند است. خداوندِ بزرگ تماماً با درایت است و در کلیۀ کارکردهای خود انسان را همراهی می&zwnj;کند. و هنگامی که ما خدای بزرگ را پدر و مادر خویش می&zwnj;نامیم، درست عمل می&zwnj;کنیم. اگر بدین ترتیب ما خادمان نیاکان الهی&zwnj;مان هستیم، پس می&zwnj;توانیم با اطمینان به خداوند دعا کنیم. در کلیۀ لحظات و در هر چیز، بگذارید نسبت به عظمت خداوند احساس بیم و احترام کنیم. ای خداوند، ای قادر والامرتبه و مطلق، ما اذعان می&zwnj;کنیم که داوری از آن توست، و این که تمام بخششها از قلب الهی جاری می&zwnj;شود.</p>
<p style="direction:rtl">  &rdquo;خداوند با ماست؛ از این رو در قلبمان ترس نداریم. اگر فضیلتی در من یافت شود، تجلی خداوند است که در من باقی است. اما این خدا در درون من اغلب مطالبات سختی از ایمان من دارد. اگر خدا با من است، به یقین می&zwnj;گویم که هیچ تردیدی در قلبم ندارم. ایمان باید به حقیقت چیزها بسیار نزدیک باشد. و من نمی&zwnj;فهمم که چگونه یک انسان می&zwnj;تواند بدون این ایمان نیک زندگی کند. نیکی و بدی بدون دلیل برای انسان رخ نمی&zwnj;دهد. خداوند مطابق خواستۀ روان انسان با او برخورد می&zwnj;کند. هنگامی که خود را در خطا می&zwnj;یابید، در اعتراف به خطایتان درنگ نکنید و به سرعت اشتباهات خود را رفع کنید.</p>
<p style="direction:rtl">  &rdquo;یک انسان خردمند مشغول جستجو برای حقیقت است، نه فقط جستجو برای یک زندگی ساده. هدف انسان دستیابی به کمال الهی است. انسان برتر وقف کار تنظیم خود است، و او عاری از اضطراب و ترس است. خداوند با توست؛ هیچ شکی در قلبت نداشته باش. هر عمل نیک پاداش خود را دارد. انسان برتر بر علیه خداوند زمزمه نمی&zwnj;کند و بر علیه انسانها نیز حس بدخواهی ندارد. آنچه را که دوست نداری نسبت به تو انجام شود، در حق دیگران انجام نده. بگذارید دلسوزی بخشی از تمام مجازاتها باشد؛ از هر طریق تلاش کنید مجازات را به برکت تبدیل کنید. راه خدای بزرگ چنین است. در حالی که تمام مخلوقات باید بمیرند و به زمین بازگردند، روح انسان والامنش پیش می&zwnj;رود تا در بالا در معرض نمایش گذاشته شود و به نور شکوهمند تابندگیِ نهایی فراز یابد.&ldquo;</p>
<div class="c1">
<h4 style="direction:rtl">10- &rdquo;مذهب ما&ldquo;</h4></div>

<p style="direction:rtl">  گَنید بعد از تلاش طاقت&zwnj;فرسا در این گردآوری آموزشهای مذاهب دنیا در رابطه با پدر بهشتی به کار تدوین آنچه که خلاصه&zwnj;ای از اعتقادش در رابطه با خداوند می&zwnj;پنداشت پرداخت. او در نتیجۀ آموزشهای عیسی به این باورها دست یافته بود. این مرد جوان عادت داشت که به این باورها به عنوان &rdquo;مذهب ما&ldquo; اشاره کند. این نگاشتۀ او بود:</p>
<p style="direction:rtl">  &rdquo;خداوند، خدای ما خدای یگانه است، و باید او را با تمام ذهن و قلب خود دوست داشته باشید، ضمن این که بهترین تلاش خود را به عمل آورید که بدان گونه که خود را دوست دارید تمامی فرزندانش را دوست بدارید. این خدای یگانه پدر آسمانی ماست، و همه چیز مبتنی بر او است. او با روحش در روان هر انسان صادق سکنی می&zwnj;گزیند. و ما که فرزندان خداوند هستیم باید یاد بگیریم که چگونه نگاهداری از روان خود را به او که یک آفرینندۀ وفادار است بسپاریم. با پدر آسمانی ما همه چیز ممکن است. چون او آفریننده است، و همۀ چیزها و همۀ موجودات را آفریده است، غیر از این نمی&zwnj;تواند باشد. اگر چه نمی&zwnj;توانیم خدا را ببینیم، می&zwnj;توانیم او را بشناسیم. و از طریق زندگی کردن به طور روزمره مطابق خواست پدر آسمانی، می&zwnj;توانیم او را به همنوعان خویش آشکار سازیم.</p>
<p style="direction:rtl">  &rdquo;جلوه&zwnj;های الهیِ سرشت خداوند باید بی&zwnj;نهایت عمیق و برای ابد خردمندانه باشد. ما نمی&zwnj;توانیم از طریق دانش به وجود خداوند پی ببریم، اما می&zwnj;توانیم او را از طریق تجربۀ شخصی در قلب خود بشناسیم. در حالی که عدالت او ممکن است فراتر از ادراک باشد، فروتن&zwnj;ترین موجود در زمین می&zwnj;تواند رحمت او را دریافت کند. در حالی که پدر جهان را پر می&zwnj;کند، در قلوب ما نیز زندگی می&zwnj;کند. ذهن انسان بشری و فانی است، اما روح انسان الهی و فناناپذیر است. خداوند نه تنها تماماً قدرتمند است، بلکه تماماً خردمند است. اگر والدین زمینی ما که گرایش شرورانه دارند می&zwnj;دانند چگونه فرزندانشان را دوست بدارند و هدایای نیکو به آنها اهدا کنند، پدر نیکوی آسمانی چقدر بیشتر باید بداند که چطور با خردمندی فرزندانش را در زمین دوست بدارد و برکات درخور به آنها عطا نماید.</p>
<p style="direction:rtl">  &rdquo;پدر آسمانی نمی&zwnj;خواهد حتی یک فرزند در زمین هلاک گردد، مشروط به این که آن فرزند آرزوی یافتن پدر را داشته باشد و به راستی مشتاق باشد همانند او باشد. پدر ما حتی شروران را دوست دارد و همیشه نسبت به ناسپاسان مهربان است. اگر موجودات بشری بیشتری می&zwnj;توانستند فقط دربارۀ نیکی خداوند بدانند، قطعاً در جهت توبه کردن از راههای شرورانۀ خویش گام برمی&zwnj;داشتند و از تمام گناهان شناخته شده دست می&zwnj;کشیدند. سرچشمۀ تمام چیزهای نیک از پدر نورها است. در او هیچ تغییرپذیری و یا سایۀ تغییر وجود ندارد. روح خدای راستین در قلب انسان است. او خواستار این است که تمام انسانها برادر باشند. هنگامی که انسانها شروع به حس کردن حضور خداوند می&zwnj;کنند، این خود گواه این است خداوند آنها را یافته است، و این که آنها در جستجوی آگاهی پیرامون او هستند. ما در خداوند زندگی می&zwnj;کنیم و خداوند در ما سکنی می&zwnj;گزیند.</p>
<p style="direction:rtl">  &rdquo;من دیگر راضی نخواهم بود که باور داشته باشم خداوند پدر همۀ مردم من است؛ از این پس من باور خواهم داشت که او پدر <em>من</em> نیز می&zwnj;باشد. من همیشه تلاش خواهم کرد که با کمک روح حقیقت که یاور من است خداوند را پرستش کنم، آنگاه که به راستی خداشناس شدم. اما اول از همه از طریق آموختن این که چگونه خواست خداوند در زمین را انجام دهم به پرستش خدا خواهم پرداخت؛ بدین معنی که بهترین تلاش خود را به عمل خواهم آورد که با هر یک از همنوعان خویش به گونه&zwnj;ای رفتار کنم که تصور می&zwnj;کنم خداوند دوست دارد با او رفتار شود. و هنگامی که بدین گونه در جسم زندگی می&zwnj;کنیم، می&zwnj;توانیم بسیاری چیزها را از خدا درخواست کنیم، و او آرزوی قلبی ما را به ما عطا خواهد کرد، تا بهتر آماده باشیم به همنوعان خویش خدمت کنیم. و تمامی این خدمت مهرآمیزِ فرزندان خداوند ظرفیت ما را برای دریافت و تجربه نمودنِ شادیهای بهشت، لذتهای والای خدمتِ روح بهشت، بسط می&zwnj;دهد.</p>
<p style="direction:rtl">  &rdquo;من هر روز برای هدایای وصف&zwnj;ناکردنیِ خدا از او سپاسگزاری خواهم کرد؛ من برای کارهای شگفت&zwnj;آور او برای فرزندان انسانها او را نیایش خواهم کرد. برای من، او قادر مطلق، آفریننده، نیرو، و رحمت است، اما بیش از همه، او پدر روحی من است، و من به عنوان فرزند زمینی او روزی عازم دیدار او خواهم شد. و استاد من گفته است که از طریق جستجو برای او همانند او خواهم شد. از طریق ایمان به خداوند، با او به آرامش دست یافته&zwnj;ام. این مذهب جدید ما کاملاً سرشار از شادمانی است، و یک شادی پایدار ایجاد می&zwnj;کند. من مطمئنم که حتی تا مرگ با ایمان خواهم بود، و این که حتماً تاج حیات جاودان را دریافت خواهم کرد.</p>
<p style="direction:rtl">  &rdquo;من دارم یاد می&zwnj;گیرم که همه چیز را مورد سنجش قرار دهم و به آنچه که نیک است پایبند باشم. هر آنچه را که می&zwnj;خواهم انسانها با من انجام دهند با همنوعانم انجام خواهم داد. من از طریق این ایمان نوین می&zwnj;دانم که انسان می&zwnj;تواند فرزند خداوند باشد، اما وقتی که درنگ می&zwnj;کنم که به این فکر کنم که همۀ انسانها برادران من هستند این گاهی مرا وحشت&zwnj;زده می&zwnj;سازد، اما این باید حقیقت داشته باشد. من نمی&zwnj;فهمم که چگونه می&zwnj;توانم در پدر بودنِ خداوند شادمان باشم، در حالی که از پذیرش برادر بودن انسانها امتناع می&zwnj;کنم. هر کس که نام خداوند را بخواند نجات خواهد یافت. اگر این حقیقت داشته باشد، پس همۀ انسانها باید برادران من باشند.</p>
<p style="direction:rtl">  &rdquo;من از این پس کارهای نیکم را در نهان انجام خواهم داد؛ همچنین وقتی که تنها هستم در بیشترین حد دعا خواهم کرد. من داوری نمی&zwnj;کنم تا مبادا با همنوعانم نامنصف نباشم. من یاد می&zwnj;گیرم که دشمنانم را دوست داشته باشم؛ من این شیوۀ خداگونه بودن را هنوز به درستی نیاموخته&zwnj;ام. اگر چه در این مذاهب دیگر خدا را می&zwnj;بینم، در &rsquo;مذهب ما‛ او را زیباتر، بامحبت&zwnj;تر، بخشنده&zwnj;تر، شخصی&zwnj;تر، و مثبت&zwnj;تر می&zwnj;یابم. اما بیش از همه، این موجود بزرگ و شکوهمند، پدر معنوی من است؛ من فرزند او هستم. و هیچ وسیلۀ دیگری جز آرزوی صادقانه&zwnj;ام که می&zwnj;خواهم مثل او باشم، وجود ندارد که به واسطۀ آن بتوانم او را سرانجام بیابم و برای ابد به او خدمت کنم. سرانجام مذهبی با یک خدا دارم، خدایی شگفت&zwnj;انگیز، و او خدایی با نجات جاودان است.&ldquo;</p>
</body>
</html>
