<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2019 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 137 - وقت توقف در جلیل</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">&#1606;&#1587;&#1582;&#1728; &#1662;&#1740;&#1588;&#1606;&#1608;&#1740;&#1587;</span></h1>
</div>
 <div class="c1">
 <h1 style="direction:rtl">مقالۀ 137</h1>
</div>
<div class="c1">
<h3 style="direction:rtl">وقت توقف در جلیل</h3>
</div>



<p style="direction:rtl">  عیسی در سحرگاه بامداد شنبه، 23 فوریه، سال 26 بعد از میلاد مسیح، از تپه&zwnj;ها پایین آمد تا به گروه یحیی که در پلا اردو زده بودند بپیوندد. در تمام آن روز عیسی با توده&zwnj;های مردم درآمیخت. او به پسر جوانی که در یک سقوط به خود آسیب زده بود کمک کرد و به دهکدۀ مجاور پلا سفر کرد تا پسر را سلامت به دستان والدینش تحویل دهد.</p>
<div class="c1">
<h4 style="direction:rtl">1- انتخاب چهار حواری اول</h4></div>

<p style="direction:rtl">  در طول این سبت دو تن از شاگردان برجستۀ یحیی وقت زیادی با عیسی صرف کردند. از میان کلیۀ پیروان یحیی یک نفر به نام آندریاس از همه بیشتر تحت تأثیر عیسی قرار گرفت؛ او به همراه پسر آسیب دیده عیسی را در سفر به پلا همراهی نمود. او در راه بازگشت به مکان دیدار یحیی سؤالات بسیاری از عیسی پرسید، و آن دو درست پیش از رسیدن به مقصدشان برای یک گفتگوی کوتاه توقف کردند، که طی آن آندریاس گفت: &rdquo;از وقتی که تو به کفرناحوم آمدی من تو را نظاره کرده&zwnj;ام، و من باور دارم که تو آموزگار جدید هستی، و گرچه تمام آموزشهای تو را نمی&zwnj;فهمم، کاملاً تصمیم خود را گرفته&zwnj;ام که تو را دنبال کنم؛ من کنار پاهای تو می&zwnj;نشینم و تمام حقیقت دربارۀ پادشاهی نوین را می&zwnj;آموزم.&ldquo; و عیسی، با اطمینان قلبی به آندریاس به عنوان نخستین حواری خود خوشامد گفت. حواریون آن گروه دوازده نفره بودند که بنا بود در کار برقرار ساختن پادشاهی نوین خداوند در قلوب انسانها با او دست به تلاش بزنند.</p>
<p style="direction:rtl">  آندریاس یک ناظر خاموش به کار یحیی و یک باورمند صادق به او بود، و او یک برادر بسیار توانمند و پرشور به نام شمعون داشت که یکی از پیشگام&zwnj;ترین شاگردان یحیی بود. گفتن این اشتباه نخواهد بود که شمعون یکی از اصلی&zwnj;ترین حامیان یحیی بود.</p>
<p style="direction:rtl">  به زودی بعد از آن که عیسی و آندریاس به کمپ بازگشتند، آندریاس به جستجوی برادرش شمعون پرداخت، و پس از این که او را به کناری برد، به او اطلاع داد که در ذهن خودش به این نتیجه رسیده است که عیسی آن آموزگار بزرگ است، و این که با خود عهد کرده است که یک شاگرد او باشد. او در ادامه گفت که عیسی پیشنهاد خدمت او را پذیرفته است و پیشنهاد کرده است که او (شمعون) نیز نزد عیسی برود و خود را برای مشارکت در خدمت این پادشاهی نوین ارزانی دارد. شمعون گفت: &rdquo;از وقتی که این مرد برای کار کردن در کارگاه زبدی آمد، من باور داشته&zwnj;ام که او توسط خدا فرستاده شده است، اما یحیی چطور؟ آیا باید او را ترک کنیم؟ آیا انجام این کار درست است؟&ldquo; در نتیجه آنها توافق کردند که برای مشورت فوراً نزد یحیی بروند. یحیی با فکرِ از دست دادن دو تن از مشاوران توانمند و پرآتیه&zwnj;ترین شاگردانش غمگین شد، اما شجاعانه به پرسشهای آنها پاسخ داد، و گفت: &rdquo;این فقط شروع کار است؛ کار من به زودی پایان خواهد یافت، و ما همگی شاگردان او خواهیم شد.&ldquo; سپس آندریاس به عیسی اشاره کرد که به کناری برود و همزمان اعلام نمود که برادرش مایل است در کار خدمت به این پادشاهی نوین به خود او بپیوندد. و عیسی با خوشامدگویی به شمعون به عنوان دومین حواری خود گفت: &rdquo;شمعون، شور و اشتیاق تو ستودنی است، اما برای کار پادشاهی خداوند خطرناک است. من به تو توصیه می&zwnj;کنم که در گفتار خود بیشتر اندیشمندانه باشی. من نام تو را به پطرس تغییر می&zwnj;دهم.&ldquo;</p>
<p style="direction:rtl">  والدین پسر آسیب دیده&zwnj;ای که در پلا زندگی می&zwnj;کردند از عیسی استدعا کرده بودند که شب را با آنها بگذراند و منزل آنها را منزل خود بداند، و او قول داده بود که چنین کند. عیسی پیش از ترک آندریاس و برادرش گفت: &rdquo;صبح زود به جلیل می&zwnj;رویم.&ldquo;</p>
<p style="direction:rtl">  پس از این که عیسی برای گذراندن شب به پلا بازگشت، و در حالی که آندریاس و شمعون هنوز در رابطه با نوع خدمتشان در برقراری پادشاهی آینده بحث می&zwnj;کردند، یعقوب و یوحنا پسران زبدی که تازه از جستجوی طولانی و بیهودۀ خود برای عیسی در تپه&zwnj;ها بازگشتند وارد صحنه شدند. هنگامی که آنها سخنان شمعون پطرس را شنیدند که چگونه او و برادرش آندریاس نخستین مشاوران پذیرفته شدۀ پادشاهی نوین شده بودند، و این که آنها با استاد جدیدشان در بامداد عازم جلیل خواهند شد، یعقوب و یوحنا هر دو غمگین شدند. مدتی بود که آنها عیسی را می&zwnj;شناختند، و او را دوست داشتند. آنها روزهای زیاد در تپه&zwnj;ها به جستجوی او پرداخته بودند، و اکنون پس از بازگشت آگاهی یافتند که دیگران پیش از آنها مقدم شمرده شده بودند. آنها پرس و جو کردند که عیسی کجا رفته و برای یافتن او شتاب نمودند.</p>
<p style="direction:rtl">  هنگامی که آنها به محل اقامت عیسی رسیدند او خواب بود، اما آنها او را بیدار کردند، و گفتند: &rdquo;چگونه است، ما که برای مدتی طولانی با تو زندگی کرده&zwnj;ایم در تپه&zwnj;ها در جستجوی تو هستیم، و تو دیگران را بر ما ترجیح می&zwnj;دهی و آندریاس و شمعون را به عنوان نخستین دستیاران خود در پادشاهی نوین انتخاب می&zwnj;کنی؟&ldquo; عیسی به آنها پاسخ داد، &rdquo;در قلبتان آرام باشید و از خود بپرسید: &rsquo;چه کسی رهنمود داد که وقتی فرزند انسان مشغول انجام کار پدرش بود باید به جستجوی او بپردازید؟‛&ldquo; بعد از این که آنها جزئیات جستجوی طولانی&zwnj;شان در تپه&zwnj;ها را شرح دادند، عیسی بدین گونه بیشتر به آنان آموزش داد: &rdquo;شما باید یاد بگیرید که در قلبتان به جستجوی راز پادشاهی نوین بپردازید، و نه در تپه&zwnj;ها. آنچه را که در جستجوی آن بودید از پیش در روان شما موجود بود. شما به راستی برادران من هستید &mdash; نیازی نبود که توسط من پذیرفته شوید &mdash; شما از پیش جزو پادشاهی بودید، و باید بسی شاد باشید، و نیز باید آماده شوید که فردا با ما به جلیل بروید.&ldquo; آنگاه یوحنا شجاع شد و پرسید: &rdquo;اما استاد، آیا در پادشاهی نوین یعقوب و من نیز حتی همچون آندریاس و شمعون دستیاران تو خواهیم بود؟&ldquo; و عیسی روی شانۀ هر یک از آنها دست گذاشت و گفت: &rdquo;برادران من، شما در روحِ پادشاهی از پیش با من بوده&zwnj;اید، حتی پیش از آن که دیگران این را درخواست کنند که پذیرفته شوند. نیازی نیست که شما، برادرانم، برای ورود به پادشاهی درخواست کنید؛ شما از آغاز با من در پادشاهی بوده&zwnj;اید. در پیشگاه انسانها ممکن است دیگران بر شما تقدم داشته باشند، اما من در قلبم شما را نیز جزو مشاوران پادشاهی به شمار آوردم، حتی پیش از آن که به فکر انجام این درخواست از من بیفتید. و با این که ممکن است در پیشگاه انسانها جزو اولین&zwnj;ها بودید، در اشتغال به انجام کارِ خوش نیت اما خود &ndash; محول شدۀ جستجو برای کسی که گم نشده بود غیب نداشته&zwnj;اید. در پادشاهی آینده، آن چیزهایی را که موجب اضطراب شما می&zwnj;شود در نظر نداشته باشید، بلکه تمامی لحظات فقط به فکر انجام خواست پدر آسمانی باشید.&ldquo;</p>
<p style="direction:rtl">  یعقوب و یوحنا این نکوهش را با حسن نیت پذیرفتند؛ آنها دیگر هیچگاه نسبت به آندریاس و شمعون حسود نبودند. و آنها با دو حواری همیارشان آماده شدند تا بامداد روز بعد به جلیل عزیمت کنند. از این روز به بعد عبارت حواری برای متمایز ساختن خانوادۀ برگزیدۀ مشاوران عیسی از تودۀ عظیم شاگردان ایماندار که متعاقباً او را دنبال نمودند به کار گرفته شد.</p>
<p style="direction:rtl">  اواخر آن عصر، یعقوب، یوحنا، آندریاس، و شمعون با یحیی تعمید دهنده به گفتگو پرداختند، و پیامبر دلاور یهودی دو تن از شاگردان برجستۀ خود را با چشمان اشک&zwnj;آلود اما صدای استوار تسلیم نمود تا حواریونِ شاهزادۀ جلیلیِ پادشاهی آینده شوند.</p>
<div class="c1">
<h4 style="direction:rtl">2- انتخاب فیلیپ و نَتَنائیل</h4></div>

<p style="direction:rtl">  بامداد یکشنبه، 24 فوریه، سال 26 بعد از میلاد مسیح، عیسی یحیی تعمید دهنده را از کنار رودخانه نزدیک پلا ترک نمود، و دیگر هرگز او را در جسم ندید.</p>
<p style="direction:rtl">  آن روز، هنگامی که عیسی و چهار شاگرد &ndash; حواری او آنجا را به مقصد جلیل ترک نمودند، در اردوگاه پیروان یحیی هیاهوی زیادی ایجاد شد. اولین اختلاف بزرگ در شرف وقوع بود. روز قبل، یحیی به آندریاس و عِزرا قاطعانه اعلام کرده بود که عیسی همان نجات دهنده است. آندریاس تصمیم گرفت از عیسی پیروی کند، اما عِزرا نجار متین ناصره را رد نمود، و به همیارانش اعلام کرد: &rdquo;دانیال نبی اعلام می&zwnj;دارد که پسر انسان در قدرت و شکوه عظیم با ابرهای آسمان خواهد آمد. این نجار جلیلی، این قایق&zwnj;ساز کفرناحوم نمی&zwnj;تواند نجات دهنده باشد. آیا چنین هدیه&zwnj;ای از خدا می&zwnj;تواند از ناصره بیرون بیاید؟ این عیسی یک خویشاوند یحیی است، و آموزگار ما به خاطر مهربانی زیاد قلبیش فریب خورده است. بگذارید از این مسیح دروغین دور بمانیم.&ldquo; هنگامی که یحیی عِزرا را برای این گفته&zwnj;ها سرزنش کرد، او با بسیاری از شاگردان از آنجا دور شد و به سوی جنوب شتافت. و این گروه به نام یحیی به تعمید ادامه داد و سرانجام فرقه&zwnj;ای از آنهایی را بنیان نهاد که به یحیی باور داشتند اما از پذیرش عیسی امتناع می&zwnj;کردند. باقیمانده&zwnj;ای از این گروه حتی تا امروز در بین&zwnj;النهرین تداوم یافته است.</p>
<p style="direction:rtl">  در حالی که این گرفتاری در میان پیروان یحیی در شرف تکوین بود، عیسی و چهار شاگرد &ndash; حواری او در مسیرشان به سوی جلیل کاملاً پیش رفته بودند. پیش از آن که آنها از رود اردن عبور کنند و از طریق مسیر نِین به ناصره بروند، عیسی با نگاه کردن به جلو و بالای جاده شخصی به نام فیلیپِ بیت&zwnj;صیدا را دید که به همراه یک دوست به سوی آنها می&zwnj;آمد. عیسی از پیش با فیلیپ آشنا بود، و او برای همۀ چهار حواری جدید نیز کاملاً شناخته شده بود. او به همراه دوستش نَتَنائیل در راه رفتن به دیدار یحیی در پلا بود تا دربارۀ پادشاهی اعلام شدۀ آیندۀ خداوند بیشتر آگاهی یابد، و او بسیار خوشحال بود که به عیسی خوشامد بگوید. فیلیپ از هنگامی که برای نخستین بار به کفرناحوم آمد یک ستایشگر عیسی بود. اما نَتَنائیل که در قانا در جلیل زندگی می&zwnj;کرد عیسی را نمی&zwnj;شناخت. در حالی که نَتَنائیل زیر سایۀ یک درخت در کنار جاده استراحت می&zwnj;کرد، فیلیپ جلو رفت تا به دوستانش خوشامد بگوید.</p>
<p style="direction:rtl">  پطرس فیلیپ را به کناری برد و با اشاره به خودش، آندریاس، یعقوب، و یوحنا، بدین گونه به توضیح دادن ادامه داد که آنها همگی دستیاران عیسی در پادشاهی نوین شده&zwnj;اند و قویاً به فیلیپ اصرار کرد که برای خدمت داوطلب شود. فیلیپ هاج و واج بود. او باید چه کند؟ در اینجا، در کنار جاده در نزدیکی اردن، آنها بدون یک لحظه هشدار به آنجا آمده بودند تا پیرامون مهمترین پرسش یک طول عمر تصمیمی فوری بگیرند. تا این هنگام او با پطرس، آندریاس، و یوحنا مشغول گفتگویی مهم بود، در حالی که عیسی داشت طرح کلی سفر از طریق جلیل و تا کفرناحوم را برای یعقوب توضیح می&zwnj;داد. سرانجام، آندریاس به فیلیپ پیشنهاد کرد: &rdquo;چرا از آموزگار نپرسیم؟&ldquo;</p>
<p style="direction:rtl">  ناگهان به نظر فیلیپ رسید که عیسی یک مرد به راستی بزرگ و احتمالاً مسیح است، و او تصمیم گرفت در این مورد از تصمیم عیسی پیروی کند؛ و او یکراست نزد او رفت و پرسید: &rdquo;آموزگار، آیا باید نزد یحیی بروم یا باید به دوستانم که از تو پیروی می&zwnj;کنند بپیوندم؟&ldquo; و عیسی پاسخ داد: &rdquo;مرا دنبال کن.&ldquo; فیلیپ با این اطمینان ذوق&zwnj;زده شد که نجات دهنده را پیدا کرده است.</p>
<p style="direction:rtl">  فیلیپ اکنون به گروه پیشنهاد کرد که در جایی که بودند بمانند، ضمن این که او شتابان بازگشت تا خبر تصمیمش را به دوستش نتنائیل که هنوز زیر درخت توت پشت سر مانده بود بدهد. نتنائیل در ذهنش در حال بررسی چیزهای بسیاری بود که در رابطه با یحیی تعمید دهنده، پادشاهی آینده، و مسیح مورد انتظار شنیده بود. فیلیپ وسط این ژرف اندیشی&zwnj;ها سرزده وارد شد و اعلام کرد: &rdquo;من نجات دهنده را پیدا کرده&zwnj;ام، همان کسی که موسی و پیامبران درباره&zwnj;اش نوشتند و یحیی درباره&zwnj;اش اعلام کرده است.&ldquo; نتنائیل با نگاه به بالا پرسید: &rdquo;این آموزگار از کجا می&zwnj;آید؟&ldquo; و فیلیپ پاسخ داد: &rdquo;او عیسی ناصری، پسر یوسف نجار است که اخیراً در کفرناحوم اقامت داشت.&ldquo; و سپس نتنائیل که تا اندازه&zwnj;ای شوکه شده بود پرسید: &rdquo;آیا چنین چیز خوبی می&zwnj;تواند از ناصره بیرون بیاید؟&ldquo; اما فیلیپ بازوی او را گرفت و گفت: &rdquo;بیا و ببین.&ldquo;</p>
<p style="direction:rtl">  فیلیپ نتنائیل را به سوی عیسی هدایت کرد. عیسی به چهرۀ شک کنندۀ صادق با مهربانی نگاه کرد و گفت: &rdquo;بنگرید، یک اسرائیلیِ اصیل که هیچ فریبی در او وجود ندارد. مرا دنبال کن.&ldquo; و نتنائیل به فیلیپ رو کرد و گفت: &rdquo;حق با توست. او به راستی یک استاد انسانها است. اگر شایسته باشم، من نیز دنبال خواهم کرد.&ldquo; و عیسی با سر به نتنائیل اشاره کرد و دوباره گفت: &rdquo;مرا دنبال کن.&ldquo;</p>
<p style="direction:rtl">  عیسی اکنون نیمی از گروه دستیاران نزدیک آینده&zwnj;اش را گردآوری کرده بود، پنج نفر که برای مدتی او را می&zwnj;شناختند و یک غریبه، نتنائیل. آنها بدون تأخیر بیشتر از رود اردن عبور کردند و دیر هنگام در آن عصر از طریق دهکدۀ نِین به ناصره رسیدند.</p>
<p style="direction:rtl">  آنها همگی در طول شب در خانۀ دوران نوجوانی عیسی با یوسف ماندند. دستیاران عیسی قدر کمی می&zwnj;فهمیدند که چرا آموزگار تازه پیدا شدۀ آنها اینقدر درگیر نابود کردن کامل هر نشانه&zwnj;ای از نوشته&zwnj;هایش بود که حول و حوش خانه به شکل ده فرمان و سایر شعارها و گفته&zwnj;ها باقی مانده بود. اما این اقدام، به همراه این واقعیت که آنها هرگز ندیدند که او متعاقباً بنویسد &mdash; به جز روی گرد و خاک و یا در شن &mdash; روی اذهان آنها تأثیر عمیقی گذاشت.</p>
<div class="c1">
<h4 style="direction:rtl">3- دیدار از کفرناحوم</h4></div>

<p style="direction:rtl">  روز بعد عیسی حواریونش را به قانا فرستاد، زیرا همگی آنها به عروسی یک زن جوان سرشناس آن شهر دعوت شده بودند، ضمن این که او آماده شد یک دیدار شتابزده از مادرش در کفرناحوم انجام دهد، و با توقف در مجدل برادرش یهودا را ببیند.</p>
<p style="direction:rtl">  دستیاران جدید عیسی پیش از ترک ناصره دربارۀ رخدادهای شگفت&zwnj;آورِ در آن هنگام گذشتۀ اخیر به یوسف و سایر اعضای خانوادۀ عیسی گفتند و این اعتقادشان را آزادانه بیان کردند که عیسی نجات دهندۀ از دیرباز مورد انتظار می&zwnj;باشد. و این اعضای خانوادۀ عیسی در رابطه با تمام این امر گفتگو کردند، و یوسف گفت: &rdquo;به هر حال، شاید مادر درست می&zwnj;گفت &mdash; شاید برادر عجیب ما پادشاه آتی است.&ldquo;</p>
<p style="direction:rtl">  یهودا در تعمید عیسی حاضر بود، و با برادرش یعقوب، یک باورمند راسخ به مأموریت عیسی در زمین شده بود. اگر چه یعقوب و یهودا هر دو در رابطه با ماهیت مأموریت برادرشان بسیار سردرگم بودند، مادرشان تمام امیدهای پیشین خود را که عیسی، نجات دهنده و پسر داوود است زنده کرده بود، و او پسرانش را تشویق کرد که به برادرشان به عنوان نجات دهندۀ اسرائیل ایمان داشته باشند.</p>
<p style="direction:rtl">  عیسی دوشنبه شب به کفرناحوم وارد شد، اما به منزل خودش، جایی که یعقوب و مادرش زندگی می&zwnj;کردند نرفت؛ او مستقیماً به منزل زبدی رفت. تمام دوستانش در کفرناحوم یک تغییر بزرگ و خشنود کننده در او دیدند. یک بار دیگر به نظر می&zwnj;رسید او نسبتاً شاد و بیشتر شبیه خودش بود، همانطور که در طول سالهای پیشین در ناصره بود. برای سالها پیش از تعمیدش و دوره&zwnj;های انزوا درست پیش و پس از آن، او به طور فزاینده جدی و خوددار شده بود. اکنون برای همگی آنها، او کاملاً مثل خویشتنِ قدیمی خود به نظر می&zwnj;رسید. در رابطه با او چیزی از اهمیت شکوهمند و والا وجود داشت، اما او یک بار دیگر دوباره شاد و مسرور بود.</p>
<p style="direction:rtl">  مریم از انتظار هیجان زده شده بود. او پیش&zwnj;بینی می&zwnj;کرد که وعدۀ جبرئیل به زودی تحقق یابد. او انتظار داشت که تمام فلسطین از طریق ظهور معجزه&zwnj;آسای پسرش به عنوان پادشاه فوق&zwnj;طبیعی یهودیان به زودی مبهوت و حیرت&zwnj;زده شود. اما برای تمام پرسشهای زیادی که مادرش، یعقوب، یهودا، و زبدی می&zwnj;پرسیدند، عیسی فقط با لبخند پاسخ می&zwnj;داد: &rdquo;بهتر است که من برای مدتی در اینجا بمانم؛ من باید خواست پدرم را که در آسمان است انجام دهم.&ldquo;</p>
<p style="direction:rtl">  در روز بعد، سه&zwnj;شنبه، همۀ آنها برای عروسی نعومی که قرار بود در روز بعد انجام شود به قانا سفر کردند. و به رغم هشدارهای مکرر عیسی مبنی بر این که آنها به هیچکس دربارۀ او نگویند &rdquo;تا ساعت پدر فرا رسد&ldquo;، آنان اصرار داشتند که بی&zwnj;سر و صدا این خبر را در خارج منتشر کنند که نجات دهنده را پیدا کرده&zwnj;اند. آنها هر یک با اطمینان انتظار داشتند که عیسی به عهده گرفتن مرجعیت ناجی موعود را در عروسیِ پیش رو در قانا آغاز نماید، و این که این کار را با قدرت عظیم و شکوه شگفت&zwnj;انگیز انجام دهد. آنها آنچه را که دربارۀ پدیدۀ مربوط به تعمیدش به آنان گفته شده بود به یاد داشتند، و باور داشتند که مسیر آیندۀ او در زمین با تجلیهای فزایندۀ کارهای شگفت&zwnj;آور فوق&zwnj;طبیعی و نمایشات معجزه&zwnj;آسا مشخص خواهد شد. از این رو، تمام حومۀ شهر داشت آماده می&zwnj;شد که برای جشن عروسی نعومی و یوهاب پسر ناتان گرد هم جمع شود.</p>
<p style="direction:rtl">  سالها بود که مریم اینقدر شادمان نبود. او در راه با روحیۀ مادر ملکه به قانا سفر کرد تا شاهد تاجگذاری پسرش باشد. خانواده و دوستان عیسی از هنگام سیزده سالگی او وی را آنقدر آسوده خاطر و خوشحال، آنقدر متفکر و دارای درک از خواسته&zwnj;ها و تمایلات دستیارانش و آنقدر به گونه&zwnj;ای عاطفی دلسوز ندیده بودند. و از این رو همگی در گروههای کوچک بین خود زمزمه می&zwnj;کردند و کنجکاو بودند بدانند چه اتفاقی رخ خواهد داد. این شخص عجیب بعد چه خواهد کرد؟ چگونه او شکوه پادشاهی آینده را به همراه خواهد آورد؟ و آنها همگی با این اندیشه که برای دیدن آشکار شدن قدرت و نیروی خدای اسرائیل در آنجا حضور خواهند یافت هیجان زده بودند.</p>
<div class="c1">
<h4 style="direction:rtl">4- عروسی در قانا</h4></div>

<p style="direction:rtl">  تا ظهر چهارشنبه تقریباً یک هزار مهمان به قانا وارد شده بود، بیش از چهار برابر تعداد دعوت شده به جشن عروسی. برگزاری جشن عروسی در چهارشنبه یک رسم یهودی بود، و دعوتنامه&zwnj;های عروسی از یک ماه پیش به همه جا فرستاده شده بود. پیش از ظهر و در اوایل بعد از ظهر بیشتر به نظر می&zwnj;رسید این یک مهمانی همگانی برای عیسی باشد تا یک عروسی. هر کس می&zwnj;خواست به این جلیلیِ تقریباً مشهور خوشامد بگوید، و او نسبت به همه، جوان و پیر، یهودی و غیریهودی، بسیار صمیمی بود. و هنگامی که عیسی موافقت کرد که حرکت دستجمعی مقدماتی عروسی را رهبری کند همه شاد شدند.</p>
<p style="direction:rtl">  عیسی اکنون در رابطه با وجود بشریش، پیش-وجود الهیش، و وضعیت ترکیبی، یا پیوند یافتۀ سرشت بشری و الهیش کاملاً خود آگاه بود. او با توازن کامل می&zwnj;توانست در یک لحظه نقش انسان را ایفا کند یا امتیازات شخصیتیِ سرشت الهی را فوراً به عهده گیرد.</p>
<p style="direction:rtl">  با به پایان رسیدنِ روز، عیسی به طور فزاینده آگاه شد که مردم انتظار دارند او کاری شگفت&zwnj;آور انجام دهد؛ به خصوص او تشخیص داد که خانواده&zwnj;اش و شش شاگرد - حواری او منتظر بودند که او از طریق یک نمایش حیرت&zwnj;آور و فوق&zwnj;طبیعی پادشاهی آتی خود را به گونه&zwnj;ای شایسته اعلام کند.</p>
<p style="direction:rtl">  اوایل بعد از ظهر مریم یعقوب را فرا خواند، و آنها با هم جسارت کردند که به عیسی نزدیک شوند تا از او بپرسند آیا تا این حد به آنها اعتماد می&zwnj;کند که به آنها اطلاع دهد در ارتباط با مراسم عروسی در چه ساعت و در چه نقطه برنامه دارد خود را به عنوان &rdquo;شخص فوق&zwnj;طبیعی&ldquo; آشکار سازد. از این سخن آنها به عیسی چیزی نگذشته بود که دیدند موجب برانگیختن برآشفتگی خاص او شدند. او فقط گفت: &rdquo;اگر مرا دوست دارید، پس راضی باشید که در حالی که من در انتظار خواست پدر آسمانیم هستم منتظر من بمانید.&ldquo; اما شیواییِ نکوهش او در حالت چهرۀ او نمایان بود.</p>
<p style="direction:rtl">  این حرکت مادرش یک ناامیدی بزرگ برای عیسیِ انسان بود، و عیسی در واکنش خود نسبت به پیشنهاد وسوسه&zwnj;انگیز او مبنی بر این که اجازه دهد به گونه&zwnj;ای حیرت&zwnj;آور دست به نمایش بیرونیِ الوهیت خود بزند بسیار متین بود. این دقیقاً یکی از کارهایی بود که وقتی اخیراً در تپه&zwnj;ها در انزوا بود تصمیم گرفته بود انجام ندهد. مریم برای چندین ساعت بسیار افسرده بود. او به یعقوب گفت: &rdquo;من نمی&zwnj;توانم او را درک کنم؛ تمام اینها به چه معنی می&zwnj;تواند باشد؟ آیا برای رفتار عجیب او پایانی نیست؟&ldquo; یعقوب و یهودا تلاش کردند مادرشان را دلداری دهند، در حالی که عیسی برای یک ساعت تنهایی کناره گرفت. اما به گردهمایی بازگشت و یک بار دیگر سرخوش و شاد بود.</p>
<p style="direction:rtl">  عروسی با یک سکوتِ انتظار ادامه یافت، اما تمام مراسم به پایان رسید و از مهمان والامقام هیچ حرکت یا کلامی دیده نشد. سپس در اطراف نجار و قایق&zwnj;ساز که یحیی به عنوان &rdquo;نجات دهنده&ldquo; اعلام کرده بود این زمزمه شنیده شد که او در طول جشنهای عصر، شاید در وقت شام عروسی قدرتش را نشان خواهد داد. اما تمام انتظارات دربارۀ این نمایش عملاً از اذهان شش شاگرد &ndash; حواری او خارج شد، آنگاه که آنها را درست پیش از شام عروسی فرا خواند، و با صمیمیت زیاد گفت: &rdquo;فکر نکنید که من برای خشنودی خاطر افراد کنجکاو یا برای قانع کردن آنهایی که شک می&zwnj;ورزند به این مکان آمده&zwnj;ام تا یک کار معجزه&zwnj;آسا انجام دهم. بلکه ما اینجا هستیم تا منتظر خواست پدرمان که در آسمان است بمانیم.&ldquo; اما هنگامی که مریم و دیگران او را در حال مشورت با دستیارانش دیدند، در ذهن خودشان کاملاً متقاعد شدند که چیزی خارق&zwnj;العاده در آستانۀ رخ دادن است. و آنها همگی نشستند تا از شام عروسی و بعد از ظهرِ همنشینیِ نیکِ جشن و سرور لذت ببرند.</p>
<p style="direction:rtl">  پدر داماد برای کلیۀ مهمانانی که به جشن ازدواج دعوت شده بودند مقدار زیادی شراب فراهم کرده بود، اما او چطور باید می&zwnj;دانست که ازدواج پسرش به رخدادی تبدیل می&zwnj;شود که به طور تنگاتنگ به آشکار شدن مورد انتظار عیسی به عنوان ناجی موعود مربوط است؟ او بسیار خشنود بود که از افتخارِ به شمار آوردن جلیلیِ نامدار در زمرۀ مهمانانش برخوردار شود، اما پیش از این که شام عروسی پایان یابد، خدمتکاران برای او این خبر خجلت&zwnj;آور را آوردند که شراب در حال تمام شدن است. تا وقتی که شام رسمی پایان یافته بود و مهمانان در حال قدم زدن در حول و حوش باغ بودند، مادر داماد به طور محرمانه با مریم در میان گذاشت که ذخیرۀ شراب تمام شده است. و مریم با اطمینان گفت: &rdquo;نگران نباش &mdash; با پسرم صحبت خواهم کرد. او به ما کمک خواهد کرد.&ldquo; و بدین ترتیب به رغم نکوهش چند ساعت پیش از آن، او به خود اجازه داد که سخن بگوید.</p>
<p style="direction:rtl">  در سرتاسر یک دورۀ چندین ساله، مریم همیشه برای دریافت کمک در هر بحران زندگی خانگیِ آنها در ناصره به عیسی رو آورده بود، از این رو برای او کاملاً طبیعی بود که در این هنگام به او فکر کند. اما این مادر بلندپرواز برای درخواست کردن از پسر ارشدش در این موقعیت هنوز انگیزه&zwnj;های دیگری داشت. همینطور که عیسی در یک گوشۀ باغ تنها ایستاده بود، مادرش به او نزدیک شد و گفت: &rdquo;پسرم، آنها شراب ندارند.&ldquo; و عیسی پاسخ داد: &rdquo;بانوی خوب من، این چه ربطی به من دارد؟&ldquo; مریم گفت: &rdquo;اما من باور دارم که ساعت تو فرا رسیده است؛ آیا نمی&zwnj;توانی به ما کمک کنی؟&ldquo; عیسی پاسخ داد: &rdquo;باز من اعلام می&zwnj;کنم که نیامده&zwnj;ام بدین طریق کار انجام دهم. چرا باز با این قضایا مزاحم من می&zwnj;شوی؟ و سپس مریم در حالی که اشک می&zwnj;ریخت به او التماس کرد: &rdquo;اما پسرم، من به آنها قول دادم که تو به ما کمک خواهی کرد؛ آیا لطفاً کاری برای من نمی&zwnj;کنی؟&ldquo; و سپس عیسی گفت: &rdquo;زن، انجام چنین وعده&zwnj;هایی چه ربطی به تو دارد؟ مراقب باش که دیگر این کار را نکنی. ما در کلیۀ کارها باید منتظر خواست پدر آسمانی باشیم.&ldquo;</p>
<p style="direction:rtl">  مریم، مادر عیسی خرد شد. او متحیر شد! همینطور که او در برابر عیسی بی&zwnj;حرکت در آنجا ایستاده بود، و اشک از صورتش سرازیر می&zwnj;شد، قلب بشری عیسی برای زنی که او را در جسم به دنیا آورده بود آکنده از ترحم شد؛ و در حالی که به جلو خم شده بود دستش را با مهربانی روی سر او گذاشت و گفت: &rdquo;اکنون، اکنون، مادر مریم، به خاطر گفتارهای ظاهراً سخت من محزون مشو، آیا بارها به تو نگفته&zwnj;ام که من فقط آمده&zwnj;ام تا خواست پدر آسمانیم را انجام دهم؟ اگر آنچه را که از من تقاضا می&zwnj;کنی بخشی از خواست پدر باشد با خشنودی کامل انجام خواهم داد&ldquo; &mdash; و عیسی سخن را کوتاه کرد و درنگ نمود. به نظر می&zwnj;رسید مریم حس کرد که چیزی در حال رخ دادن است. او به بالا خیز برداشت و بازوانش را به دور گردن عیسی انداخت، او را بوسید، و شتابان به سوی جایگاه خدمتکاران رفت و گفت: &rdquo;هر چه پسرم می&zwnj;گوید انجام دهید.&ldquo; اما عیسی هیچ چیز نگفت. او اکنون متوجه شد که تاکنون بیش از حد گفته بود و یا به بیان دقیق&zwnj;تر بیش از حد آرزومندانه به آن فکر کرده بود.</p>
<p style="direction:rtl">  مریم داشت با شادمانی می&zwnj;رقصید. او نمی&zwnj;دانست چگونه باید شراب تولید شود، اما با اطمینان باور داشت که سرانجام پسر ارشدش را متقاعد کرده است که قدرتش را نشان دهد، جرأت کند گام به پیش نهد و مرتبت خود را مطالبه کند، و قدرت خود را به عنوان ناجی موعود به نمایش بگذارد. و به دلیل حضور و ارتباط برخی از نیروها و شخصیتهای جهان که تمامی حاضران نسبت به آنها کاملاً ناآگاه بودند او ناامید گذاشته نمی&zwnj;شد. شرابی را که مریم می&zwnj;خواست و عیسیِ خدا &ndash; انسان به گونه&zwnj;ای بشری و دلسوزانه خواستار آن بود در دست تهیه بود.</p>
<p style="direction:rtl">  در نزدیکی آنها شش خمرۀ سنگی آب قرار داشت که با آب پر شده بود، و هر یک در حدود بیست گالن گنجایش داشت. این آب برای استفادۀ متعاقب در مراسم نهاییِ تطهیر جشن عروسی در نظر گرفته شده بود. همهمۀ خدمتکاران دربارۀ این ظروف بسیار بزرگ سنگی، تحت مدیریت پرتکاپوی مادرش، توجه عیسی را جلب کرد. او به سمت آنان رفت و دید که آنها داشتند از طریق پارچ از آنها شراب بیرون می&zwnj;آوردند.</p>
<p style="direction:rtl">  عیسی به تدریج داشت متوجه می&zwnj;شد که چه رخ داده است. از میان کلیۀ اشخاصی که در جشن ازدواج قانا حضور داشتند، عیسی از همه شگفت&zwnj;زده&zwnj;تر بود. دیگران انتظار داشتند که او به یک کار معجزه&zwnj;آسا دست زند، اما این درست کاری بود که او قصد انجامش را نداشت. و سپس پسر انسان اندرز تنظیم کنندۀ فکریِ شخصیت یافتۀ خود را در تپه&zwnj;ها به خاطر آورد. او به یاد آورد که چگونه تنظیم کننده دربارۀ ناتوانی هر نیرو یا شخصیت برای محروم ساختن او از امتیاز آفریننده در امر مستقل بودن از زمان به او هشدار داده بود. در این رویداد تبدیل کنندگان نیرو، بینابینی&zwnj;ها، و کلیۀ شخصیتهای مورد نیاز دیگر نزدیک به آب و سایر عناصر ضروری جمع شده بودند، و در شرایط خواست بیان شدۀ فرمانروای آفرینندۀ جهان، از پدیداری آنی <em>شراب</em> گریزی نبود. و این رخداد به طور مضاعف قطعیت یافت زیرا تنظیم کنندۀ شخصیت یافته نشان داده بود که اجرای خواست پسر به هیچ وجه نقض خواست پدر نیست.</p>
<p style="direction:rtl">  اما این به هیچ وجه یک معجزه نبود. هیچ قانون طبیعت تغییر داده نشد، فسخ نشد، یا حتی از آن پیشی گرفته نشد. هیچ چیز رخ نداد به جز ملغی شدن <em>زمان</em> در ارتباط با گردآوریِ آسمانیِ عناصر شیمیایی مورد نیاز برای ساختن شراب. در قانا در این رخداد، کارگزارانِ آفریننده شراب را درست همانطور که از طریق فرایندهای معمول طبیعی ساخته می&zwnj;شود درست کردند، <em>به جز</em> این که آنها این کار را مستقل از زمان و با دخالت نیروهای فوق&zwnj;بشری در امر گردآوری فضاییِ عناصر ضروری شیمیایی انجام دادند.</p>
<p style="direction:rtl">  علاوه بر این بدیهی بود که اجرای این به اصطلاح معجزه برخلاف خواست پدر بهشتی نبود، در غیر این صورت به وقوع نمی&zwnj;پیوست، زیرا عیسی در کلیۀ کارها از پیش خود را مطیع خواست پدر قرار داده بود.</p>
<p style="direction:rtl">  هنگامی که خدمتکاران این شراب جدید را کشیدند و آن را نزد ساقدوش، &rdquo;رئیس مجلس&ldquo; بردند، و وقتی که او آن را چشید، داماد را فرا خواند و گفت: &rdquo;رسم این است که نخست شراب ناب را می&zwnj;آورند، و هنگامی که میهمانان کاملاً مست شدند، میوۀ نامرغوبِ تاک را می&zwnj;آورند؛ اما تو شراب ناب را تا آخرین لحظۀ جشن نگاه داشته&zwnj;ای.&ldquo;</p>
<p style="direction:rtl">  مریم و شاگردان عیسی به خاطر این معجزۀ ظاهری که آنان تصور کردند عیسی عمداً انجام داده است به اندازۀ زیاد شادی کردند، اما عیسی در یک کنج خلوت حفاظ&zwnj;دار باغ کناره گرفت و برای چند لحظۀ کوتاه به طور جدی درگیر اندیشیدن شد. او سرانجام به این نتیجه رسید که تحت شرایط موجود این رخداد فراتر از کنترل شخصی او بود، و چون برخلاف خواست پدرش نبود، اجتناب&zwnj;ناپذیر بود. وقتی او نزد مردم بازگشت، آنها با شگفت&zwnj;زدگی و احترام به او نگاه می&zwnj;کردند؛ آنها همگی به او به عنوان نجات دهنده ایمان آوردند. اما عیسی به شدت حیرت&zwnj;زده بود، زیرا می&zwnj;دانست که آنها فقط به دلیل این رخداد غیرمعمول که هم اکنون به گونه&zwnj;ای ناخواسته نظاره کرده بودند به او ایمان آوردند. عیسی باز برای مدتی در بام منزل کناره گرفت تا از نو دربارۀ همه چیز فکر کند.</p>
<p style="direction:rtl">  عیسی اکنون به طور کامل درک می&zwnj;کرد که باید دائماً مراقب باشد که مبادا دلسوزی و ترحم بیش از حد او موجب رخدادهای مکرر از این گونه شود. با این وجود، پیش از آن که سرانجام پسر انسان حیات انسانی خویش در جسم را پایان دهد رخدادهای مشابه بسیاری به وقوع پیوستند.</p>
<div class="c1">
<h4 style="direction:rtl">5- بازگشت به کفرناحوم</h4></div>

<p style="direction:rtl">  اگر چه بسیاری از میهمانان برای هفتۀ کامل جشنهای عروسی باقی ماندند، عیسی به همراه شاگرد &ndash; حواریون به تازگی برگزیده&zwnj;اش &mdash; یعقوب، یوحنا، آندریاس، پطرس، فیلیپ، و نتنائیل &mdash; در صبح زود روز بعد عازم کفرناحوم شد و بدون خداحافظی کردن با کسی عزیمت نمود. خانوادۀ عیسی و کلیۀ دوستانش در قانا بسیار اندوهگین بودند زیرا او به طور بسیار ناگهانی آنها را ترک کرد، و یهودا، جوانترین برادر عیسی بیرون رفت تا به جستجوی او بپردازد. عیسی و حواریونش مستقیماً به منزل زبدی در بیت&zwnj;صیدا رفتند. عیسی در این سفر دربارۀ بسیاری مسائل مهم پیرامون پادشاهی آینده با دستیاران تازه انتخاب شدۀ خود گفتگو کرد و به ویژه به آنها هشدار داد که دربارۀ تبدیل کردن آب به شراب چیزی نگویند. او همچنین به آنها توصیه کرد که در کارهای آیندۀ خود از شهرهای سفوریس و طبریه اجتناب کنند.</p>
<p style="direction:rtl">  بعد از شام در آن شب، در این منزلِ زبدی و سالومه، یکی از مهمترین گفتگوهای تمام دوران زندگی زمینی عیسی برگزار شد. در این گردهمایی فقط آن شش حواری حضور داشتند؛ یهودا هنگامی از راه رسید که آنها در آستانۀ جدا شدن از هم بودند. این شش مردِ انتخاب شده به همراه عیسی از قانا به بیت&zwnj;صیدا سفر کرده بودند، و به گونه&zwnj;ای که گویا در هوا راه می&zwnj;روند. آنها سرشار از امید بودند و با این فکر که به عنوان دستیاران نزدیک پسر انسان انتخاب شده بودند ذوق زده بودند. اما هنگامی که عیسی برای آنها روشن ساخت که او کیست و مأموریت او در زمین چه خواهد بود و احتمالاً چگونه پایان خواهد یافت، آنها حیرت&zwnj;زده شدند. آنها آنچه را که او به آنان می&zwnj;گفت نمی&zwnj;توانستند بفهمند. آنها زبانشان بند آمده بود؛ حتی پطرس فراتر از توصیف خرد شد. فقط آندریاسِ ژرف اندیش جرأت کرد که به کلمات پندآمیز عیسی پاسخ دهد. وقتی عیسی دریافت که آنها پیامش را نمی&zwnj;فهمند، هنگامی که دید ایدۀ آنها از مسیح یهودی به طور کامل شکل گرفته است، آنها را مرخص کرد ضمن این که قدم&zwnj;زنان با برادرش یهودا به گفتگو پرداخت. و پیش از آن که یهودا عیسی را ترک کند، او با احساس بسیار گفت: &rdquo;پدر &ndash; برادرم، من هرگز تو را درک نکرده&zwnj;ام. من به طور یقین نمی&zwnj;دانم که آیا تو آن هستی که مادرم به ما آموزش داده است، و من پادشاهی آینده را به طور کامل نمی&zwnj;فهمم، اما قطعاً می&zwnj;دانم که تو یک مرد توانمند خدا هستی. من آن صدا را در رود اردن شنیدم، و صرف نظر از این که چه کسی هستی، من یک باورمند به تو هستم.&ldquo; و پس از این که سخنان او پایان یافت، آنجا را ترک کرد، و به خانۀ خودش در مجدل رفت.</p>
<p style="direction:rtl">  آن شب عیسی نخوابید. او پس از پوشیدن لباس عصرانۀ خود در ساحل دریاچه نشست و به فکر کردن پرداخت، و تا سحرگاه روز بعد در اندیشه بود. عیسی در ساعات طولانی آن شبِ ژرف اندیشی به روشنی فهمید که هرگز قادر نخواهد بود به پیروانش بفهماند که او را به صورت شخصیت دیگری غیر از نجات دهنده&zwnj;ای که مدتها مورد انتظار بود ببینند. سرانجام او تشخیص داد که هیچ راهی وجود ندارد که پیامش را پیرامون پادشاهی خداوند به جز به عنوان تحقق پیشگویی یحیی و به صورت کسی که یهودیان به دنبالش بودند آغاز نماید. از این گذشته، گر چه او نوع داوودیِ مسیح نبود، به راستی تحقق گفته&zwnj;های پیشگویانۀ پیامبران باستان که ذهن معنویت یافته&zwnj;تری داشتند بود. او دیگر هرگز به طور کامل انکار نکرد که مسیح است. او تصمیم گرفت که گره&zwnj;گشایی نهایی این وضعیت پیچیده را به عمل نمودن خواست پدر واگذار نماید.</p>
<p style="direction:rtl">  بامداد روز بعد عیسی برای صبحانه به دوستانش پیوست، اما آنها یک گروه محزون بودند. او با آنها دیدار کرد و در پایان صرف غذا آنها را دور خود جمع کرد و گفت: &rdquo;خواست پدر من این است که برای مدتی در این حوالی بمانیم. شما این سخن یحیی را شنیده&zwnj;اید که او آمد تا راه را برای پادشاهی خداوند آماده سازد؛ از این رو لازم است که برای تکمیل موعظۀ یحیی منتظر بمانیم. هنگامی که پیش&zwnj;قراول پسر انسان کارش را به پایان رساند، ما اعلام مژدۀ پادشاهی خداوند را آغاز خواهیم کرد.&ldquo; او به حواریونش رهنمود داد که به تورهای خود بازگردند، در حالی که او آماده شد با زبدی به کارگاه قایق&zwnj;سازی برود، و قول داد روز بعد آنها را در کنیسه، در جایی که بنا بود سخن بگوید، ببیند و در آن بعد از ظهر سبت با آنها به گفتگو بپردازد.</p>
<div class="c1">
<h4 style="direction:rtl">6- رخدادهای یک روز سبت</h4></div>

<p style="direction:rtl">  نخستین ظاهر شدن عمومی عیسی به دنبال تعمیدش در کنیسۀ کفرناحوم در سبت، 2 مارس سال 26 بعد از میلاد مسیح بود. کنیسه لبریز از جمعیت بود. خبرهای جدید از قانا دربارۀ آب و شراب اکنون به داستان تعمید در رود اردن افزوده شده بود. عیسی جایگاههای افتخاری را به شش حواریونش داد، و برادرانش در جسم، یعقوب و یهودا در کنار آنها نشسته بودند. مادرش که عصر روز قبل به همراه یعقوب از کفرناحوم بازگشته بود نیز در آنجا حضور داشت، و در قسمت زنان در کنیسه نشسته بود. تمام شنوندگان در تب و تاب بودند؛ آنها انتظار داشتند تجلی خارق&zwnj;العاده&zwnj;ای از قدرت فوق طبیعی را نظاره کنند که یک گواه شایسته برای سرشت و مرجعیت او که بنا بود در آن روز با آنها صحبت کند باشد. اما آنها تقدیرشان ناامیدی بود.</p>
<p style="direction:rtl">  هنگامی که عیسی ایستاد، رئیس کنیسه طومار کتاب مقدس را به او داد، و او از اشعیای نبی خواند: &rdquo;خداوند چنین می&zwnj;فرماید: &rsquo;آسمان تخت پادشاهی من است، و زمین کرسیِ زیر پایم. خانه&zwnj;ای که برایم ساخته&zwnj;اید کجاست؟ و مکان اقامتم کجاست؟‛ خداوند می&zwnj;فرماید: &rsquo;همۀ این چیزها را دست من ساخته است.‛ اما به این شخص نظر خواهم افکند، حتی به او که مسکین است و روحی توبه&zwnj;کار دارد، و از کلام من می&zwnj;لرزد.‛ ای شما که می&zwnj;لرزید و می&zwnj;ترسید، کلام خداوند را بشنوید: &rsquo;برادرانتان از شما نفرت داشتند و به خاطر نام من شما را بیرون راندند.‛ اما بگذارید خداوند جلال یابد. او با شادی به شما ظاهر خواهد شد، و دیگران همگی سرافکنده خواهند شد. صدایی از شهر، صدایی از معبد، صدایی از خداوند می&zwnj;گوید: &rsquo;او پیش از دردِ زایمان زاییده است؛ پیش از آن که درد او را فرو بگیرد، پسری به دنیا آورده.‛ چه کسی چنین چیزی را شنیده است؟ آیا سرزمینی در یک روز متولد می&zwnj;شود؟ یا آیا ملتی می&zwnj;تواند در یک لحظه به دنیا بیاید؟ اما خداوند چنین می&zwnj;فرماید: &rsquo;بنگرید من صلح را مثل یک رود جاری خواهم ساخت، و شکوهِ حتی غیریهودیان همانند یک نهرِ روان خواهد بود. همچون کسی که مادرش او را تسلی می&zwnj;دهد، من نیز شما را تسلی خواهم داد. و شما حتی در اورشلیم تسلی خواهید یافت. و هنگامی که این چیزها را ببینید، قلبتان شادمان خواهد شد.‛&ldquo;</p>
<p style="direction:rtl">  پس از این که عیسی این خواندن را به پایان رساند، طومار را به نگاه دارنده&zwnj;اش بازگرداند. او پیش از نشستن صرفاً گفت: &rdquo;صبور باشید و جلال خداوند را خواهید دید؛ حتی برای تمام آنهایی که نزد من می&zwnj;مانند و بدین ترتیب یاد می&zwnj;گیرند که خواست پدر آسمانیم را انجام دهند چنین خواهد شد.&ldquo; و مردم به خانه&zwnj;هایشان رفتند، و کنجکاو شدند بدانند معنی تمام اینها چیست.</p>
<p style="direction:rtl">  بعد از ظهر آن روز عیسی و حواریونش با یعقوب و یهودا وارد یک قایق شدند و مسافت اندکی در امتداد ساحل پایین رفته و در آنجا لنگر انداختند، و او در این اثنا دربارۀ پادشاهی آتی خداوند با آنها به گفتگو پرداخت. و آنها بیش از پنجشنبه شب فهمیدند.</p>
<p style="direction:rtl">  عیسی به آنها رهنمود داد که تا &rdquo;ساعت فرا رسیدن پادشاهی&ldquo; وظایف معمول خود را به انجام رسانند. و او برای تشویق آنها، با بازگشت مرتب به کارگاه قایق&zwnj;سازی و کار کردن در آنجا نمونه&zwnj;ای را برقرار کرد. علاوه بر آن عیسی در توضیح این که باید هر عصر سه ساعت را صرف مطالعه و آماده&zwnj;سازی برای کار آینده&zwnj;شان کنند گفت: &rdquo;ما همگی در این حوالی باقی خواهیم ماند تا این که پدر به من بگوید شما را فرا بخوانم. اکنون هر یک از شما باید به کار معمول خویش بازگردید، درست مثل این که هیچ اتفاقی نیفتاده است. به هیچ کس دربارۀ من نگویید و به خاطر داشته باشید که پادشاهی من نباید با سر و صدا و زرق و برق بیاید بلکه با تغییر زیادی که پدر من در قلب شما ایجاد خواهد کرد و نیز در قلب آنهایی که فرا خوانده خواهند شد که در شوراهای پادشاهی به شما بپیوندند. شما اکنون دوستان من هستید؛ من به شما اعتماد دارم و شما را دوست دارم؛ شما به زودی دستیاران شخصی من خواهید شد. شکیبا باشید، مهربان باشید. همیشه مطیع خواست پدر باشید. خود را برای فراخوانی پادشاهی آماده سازید. در حالی که شما در خدمت پدرم شادی زیادی را تجربه خواهید کرد، برای گرفتاری نیز باید آماده باشید، زیرا به شما هشدار می&zwnj;دهم که فقط از طریق محنت زیاد خواهد بود که بسیاری به پادشاهی وارد خواهند شد. اما آنهایی که پادشاهی را یافته&zwnj;اند، شادیشان کامل خواهد بود، و آنها برکت یافته&zwnj;های تمام زمین نام خواهند یافت. اما امید کاذب در سر نپرورانید؛ دنیا به خاطر سخنان من هاج و واج خواهد شد. حتی شما، دوستان من، آنچه را که برای اذهان سر در گم شما آشکار می&zwnj;سازم به طور کامل درک نمی&zwnj;کنید. اشتباه نکنید؛ ما پیش می&zwnj;رویم تا برای یک نسلِ جویای علامت تلاش کنیم. آنها برای اثبات این که من توسط پدرم فرستاده شده&zwnj;ام کارهای اعجاب&zwnj;انگیز مطالبه خواهند کرد، و آنها در آشکار&zwnj; شدن <span class="ColItal">مهر</span> پدر من اعتبارِ مأموریت مرا به کندی تشخیص خواهند داد.&ldquo;</p>
<p style="direction:rtl">  عصر آن روز پس از این که آنها به خشکی بازگشتند، پیش از آن که به راه خود بروند، عیسی در حالی که در لب آب ایستاده بود اینطور دعا کرد: &rdquo;پدر من، تو را به خاطر این کوچکها سپاس می&zwnj;گویم، که به رغم تردیدهایشان، حتی اکنون باور دارند. و به خاطر آنها من خودم را وقف انجام خواست تو کرده&zwnj;ام. و اکنون باشد که آنها یاد بگیرند یگانه باشند، حتی بدان گونه که ما یگانه هستیم.&ldquo;</p>
<div class="c1">
<h4 style="direction:rtl">7- چهار ماه آموزش</h4></div>

<p style="direction:rtl">  به مدت چهار ماه طولانی &mdash; مارس، آوریل، مه، و ژوئن &mdash; این زمان اقامت موقت ادامه یافت؛ عیسی بیش از یکصد جلسۀ طولانی و مهم، گرچه سرزنده و شاد، با این شش دستیار و برادر خودش یعقوب برگزار کرد، یهودا به دلیل بیماری در خانواده&zwnj;اش به ندرت قادر بود در این کلاسها شرکت کند. یعقوب، برادر عیسی، ایمانش را به او از دست نداد، اما در طول این ماههای درنگ و بی&zwnj;عملی، مریم تقریباً از پسرش ناامید شد. ایمان او که به چنین اوجهایی در قانا بالا رفت، اکنون به سطوح جدید پایین سقوط کرد. او فقط می&zwnj;توانست به این بیان اغلب تکراری خویش بازگردد: &rdquo;من نمی&zwnj;توانم او را بفهمم. من نمی&zwnj;توانم درک کنم تمام اینها به چه معنی هستند.&ldquo; اما همسر یعقوب کار زیادی انجام داد که روحیۀ مریم را تقویت کند.</p>
<p style="direction:rtl">  در سرتاسر این چهار ماه این هفت ایماندار، که یکی برادر خودش در جسم بود، داشتند با عیسی آشنا می&zwnj;شدند؛ آنها داشتند به ایدۀ زندگی با این خدا &ndash; انسان عادت می&zwnj;کردند. اگر چه آنها او را رابی صدا می&zwnj;کردند، داشتند یاد می&zwnj;گرفتند که از او نترسند. عیسی از آن زیبندگی بی&zwnj;همتای شخصیت برخوردار بود که او را قادر می&zwnj;ساخت به گونه&zwnj;ای در میان آنها زندگی کند که آنان به واسطۀ الوهیت او بیمناک نمی&zwnj;شدند. آنها به راستی این را آسان می&zwnj;یافتند که &rdquo;با خدا دوست&ldquo; باشند، خدایی که به شکل انسان در جسم پدیدار شده بود. این زمان انتظار تمام گروه ایمانداران را به طور جدی مورد آزمون قرار داد. هیچ چیز، مطلقاً هیچ چیز معجزه&zwnj;آسایی رخ نداد. آنها روز به روز به کارهای روزمرۀ خویش می&zwnj;پرداختند، در حالی که شب به شب کنار پاهای عیسی می&zwnj;نشستند. و جمع آنها از طریق شخصیت بی&zwnj;همتای او و سخنان مهرآمیزی که عصر به عصر به آنها می&zwnj;گفت حفظ می&zwnj;شد.</p>
<p style="direction:rtl">  این دورۀ انتظار و آموزش به ویژه برای پطرس شمعون دشوار بود. او بارها به دنبال آن بود که عیسی را متقاعد سازد که ضمن این که یحیی به موعظه در یهودیه ادامه می&zwnj;دهد، او کارش را با موعظۀ پادشاهی در جلیل آغاز کند. اما پاسخ عیسی به پطرس همیشه این بود: &rdquo;شکیبا باش، شمعون. پیشرفت کن. هنگامی که پدر فراخوان دهد هیچیک از ما بسیار آماده نخواهیم بود.&ldquo; و آندریاس گهگاه با اندرزهای مجرب&zwnj;تر و فلسفی&zwnj;تر خویش پطرس را آرام می&zwnj;ساخت. آندریاس به اندازۀ فوق&zwnj;العاده زیاد تحت تأثیر طبیعی بودنِ بشریِ عیسی قرار می&zwnj;گرفت. او هرگز از فکر کردن به این امر خسته نمی&zwnj;شد که چگونه کسی که می&zwnj;تواند بسیار نزدیک به خدا زندگی کند می&zwnj;تواند آنقدر دوستانه و نسبت به انسانها باملاحظه باشد.</p>
<p style="direction:rtl">  طی تمام این دوره به غیر از دو بار، عیسی در کنیسه صبحت کرد. تا پایان این هفته&zwnj;های متعدد انتظار، گزارشات دربارۀ تعمیدش و شراب قانا شروع به فروکش کرده بود. و عیسی اطمینان حاصل کرد که طی این مدت هیچ معجزۀ ظاهری دیگری رخ ندهد. اما گر چه آنها به طور بسیار ساکت در بیت&zwnj;صیدا زندگی می&zwnj;کردند، گزارشات کارهای عجیب عیسی به هیرودیس آنتیپاس رسیده بود، و او به نوبۀ خود جاسوسانی را فرستاد تا معلوم شود عیسی مشغول به چه کاری است. اما هیرودیس بیشتر نگران موعظۀ یحیی بود. او تصمیم گرفت به عیسی که کارش در کفرناحوم به آرامی ادامه می&zwnj;یافت اذیت و آزاری نرساند.</p>
<p style="direction:rtl">  در این زمان انتظار، عیسی تلاش کرد به دستیارانش آموزش دهد که رویکرد آنها نسبت به گروههای گوناگون مذهبی و دسته&zwnj;های سیاسی فلسطین چه باید باشد. سخنان عیسی همیشه این بود: &rdquo;ما به دنبال جلب همۀ آنها هستیم، اما <span class="ColItal">متعلق</span> به هیچیک از آنها نیستیم.&ldquo;</p>
<p style="direction:rtl">  کاتبان و رابی&zwnj;ها، با هم فریسیان نامیده می&zwnj;شدند. آنها به عنوان &rdquo;دستیاران&ldquo; به خود اشاره می&zwnj;کردند. آنها از بسیاری جهات گروهی مترقی در میان یهودیان بودند. آنها آموزشهای بسیاری را پذیرفته بودند که به طور روشن در متون مقدس عبرانی یافت نمی&zwnj;شد، مثل اعتقاد به رستاخیز مردگان، دکترینی که فقط توسط یک پیامبر دوران بعد، دانیال، ذکر شده بود.</p>
<p style="direction:rtl">  صدوقیان شامل کهانت و برخی یهودیان ثروتمند بودند. آنها برای جزئیات اجرای قانون چنان سختگیر نبودند. فریسیان و صدوقیان در واقع دسته&zwnj;های مذهبی بودند نه فرقه.</p>
<p style="direction:rtl">  اِسینها یک فرقۀ مذهبی واقعی بودند، که در طول شورش مکابیان به وجود آمدند، و الزامات آنها از برخی نظرها سختگیرانه&zwnj;تر از الزامات فریسیان بود. آنها بسیاری از اعتقادات و رسوم ایرانی را پذیرفته بودند، به صورت یک گروه برادرانه در صومعه&zwnj;ها زندگی می&zwnj;کردند، از ازدواج کردن خودداری می&zwnj;کردند، و در همه چیز مالکیت مشترک داشتند. تخصص آنها آموزش پیرامون فرشتگان بود.</p>
<p style="direction:rtl">  زیلوتها یک گروه شدیداً وطن&zwnj;پرست یهودی بودند. آنها از این ایده طرفداری می&zwnj;کردند که هر روش و کلیۀ روشها در مبارزه برای رهایی از اسارت بند رومیان موجه است.</p>
<p style="direction:rtl">  هیرودیان یک گروه کاملاً سیاسی بودند که از رهایی از حکومت مستقیم روم از طریق بازگشت سلسلۀ هیرودیان جانبداری می&zwnj;کردند.</p>
<p style="direction:rtl">  دقیقاً در وسط فلسطین سامریها زندگی می&zwnj;کردند، که با آنها &rdquo;یهودیان سر و کاری نداشتند&ldquo;، به رغم این که آنها دیدگاههای بسیاری شبیه به آموزشهای یهودی داشتند.</p>
<p style="direction:rtl">  تمام این دسته&zwnj;ها و فرقه&zwnj;ها، از جمله گروه کوچکتر برادری نذیره به آمدن مسیح در آینده اعتقاد داشتند. همۀ آنها به دنبال یک نجات دهندۀ ملی بودند. اما عیسی به طور بسیار قطعی روشن ساخته بود که او و شاگردانش با هیچیک از این مکاتب فکری یا عملی متحد نخواهند شد. پسر انسان نه یک نذیره و نه یک اِسینی نمی&zwnj;شد.</p>
<p style="direction:rtl">  با آن که عیسی بعداً دستور داد حواریون مثل یحیی باید بیرون بروند، بشارت خداوند را موعظه کنند و به ایمانداران آموزش دهند، او روی اعلام &rdquo;مژدۀ ملکوت آسمان&ldquo; تأکید داشت. او همواره به دستیارانش یادآوری می&zwnj;کرد که باید &rdquo;عشق، همدردی، و دلسوزی نشان دهند&ldquo;. او در همان اوان به پیروانش آموزش می&zwnj;داد که پادشاهی آسمان یک تجربۀ معنوی است که به سلطنت خداوند در قلب انسانها مربوط است.</p>
<p style="direction:rtl">  عیسی و آن هفت تن بدین ترتیب ضمن اقامت در آنجا پیش از مبادرت کردن به موعظۀ فعال عمومی&zwnj;شان هر هفته دو شب را به مطالعۀ متون مقدس عبرانی در کنیسه گذراندند. در سالهای بعد، پس از دوره&zwnj;هایی از کار شدید عمومی، حواریون به این چهار ماه به صورت گرانبهاترین و سودمندترینِ تمام ارتباطشان با استاد می&zwnj;نگریستند. عیسی تمام آنچه را که این مردان می&zwnj;توانستند جذب کنند به آنها آموزش داد. او اشتباهِ بیش از حد آموزش دادن به آنها را مرتکب نشد. او از طریق عرضۀ حقیقت خیلی فراتر از ظرفیت درک آنها موجب سردرگمی آنها نشد.</p>
<div class="c1">
<h4 style="direction:rtl">8- موعظه پیرامون پادشاهی</h4></div>

<p style="direction:rtl">  در سبت، 22 ژوئن، مدت کوتاهی پیش از این که آنها عازم نخستین سفر موعظۀ خود شوند و در حدود ده روز بعد از زندانی شدن یحیی، عیسی از زمانی که حواریونش را به کفرناحوم آورد برای دومین بار در منبر کنیسه قرار گرفت.</p>
<p style="direction:rtl">  چند روز پیش از انجام این موعظه پیرامون &rdquo;پادشاهی&ldquo;، همینطور که عیسی در کارگاه قایق&zwnj;سازی مشغول به کار بود، پطرس خبر دستگیری یحیی را برای او آورد. عیسی بار دیگر ابزار خود را زمین گذاشت، پیشبند خود را از تن در آورد، و به پطرس گفت: &rdquo;ساعت پدر فرا رسیده است. بگذارید آماده شویم تا بشارت پادشاهی را اعلام کنیم.&ldquo;</p>
<p style="direction:rtl">  عیسی در این سه&zwnj;شنبه، 18 ژوئن، سال 26 بعد از میلاد مسیح، آخرین کار خود را در کنار میز نجاری انجام داد. پطرس شتابان از کارگاه خارج شد و تا نیمۀ بعد از ظهر کلیۀ یاران خود را گرد آورده بود، و پس از این که آنها را در یک باغ در کنار ساحل تنها گذاشت، به جستجوی عیسی پرداخت. اما او نتوانست وی را پیدا کند، زیرا استاد برای دعا کردن به باغ دیگری رفته بود. و آنها تا اواخر آن عصر او را ندیدند، تا این که در این هنگام او به منزل زبدی بازگشت و تقاضای غذا کرد. روز بعد او برادرش یعقوب را فرستاد تا برای امتیاز سخن گفتن در کنیسه در روز سبت آتی تقاضا کند. و رئیس کنیسه از این که عیسی بار دیگر حاضر به هدایت مراسم نیایش بود بسیار خشنود گشت.</p>
<p style="direction:rtl">  پیش از آن که عیسی در این نخستین تلاش شکوهمند از دوران عمومی کار خویش این موعظۀ به یاد ماندنی را دربارۀ پادشاهی خداوند انجام دهد، این سطور را از کتاب مقدس خواند: &rdquo;شما برای من مملکتی از کاهنان، و امتی مقدس خواهید بود. یهوه داور ماست، یهوه شریعت دهندۀ ماست، یهوه پادشاه ماست؛ او ما را نجات خواهد داد. یهوه پادشاه من و خدای من است. او یک پادشاه بزرگ بر تمامی زمین است. در این پادشاهی، محبتِ مهرآمیز بر اسرائیل جاری است. جلال خداوند پربرکت باد، زیرا او پادشاه ماست.&ldquo;</p>
<p style="direction:rtl">  هنگامی که عیسی خواندن را به پایان رساند، گفت:</p>
<p style="direction:rtl">  &rdquo;من آمده&zwnj;ام تا برقراری پادشاهی خداوند را اعلام کنم. و این پادشاهی شامل روانهای پرستشگر یهودی و غیریهودی، غنی و فقیر، آزاد و برده خواهد بود، زیرا پدر من از هیچکس جانبداری نمی&zwnj;کند؛ مهر او و بخشش او شامل همه است.</p>
<p style="direction:rtl">  &rdquo;پدر آسمانی روحش را می&zwnj;فرستد تا در اذهان انسانها سکنی گزیند، و هنگامی که من کارم را در زمین به پایان رساندم، به همین ترتیب روح حقیقت بر تمام انسانها ریخته خواهد شد. و روح پدر من و روح حقیقت، شما را در پادشاهی آتیِ فهم معنوی و درستکاری الهی تثبیت خواهند کرد. پادشاهی من متعلق به این دنیا نیست. پسر انسان برای برقراری یک تخت قدرت یا یک پادشاهیِ جلال دنیوی ارتشها را در نبرد رهبری نخواهد کرد. وقتی که پادشاهی من بیاید، شما پسر انسان را به عنوان شاهزادۀ صلح و تجلی پدر جاودان خواهید شناخت. فرزندان این دنیا برای برقراری و گسترش پادشاهیهای این دنیا می&zwnj;جنگند، اما شاگردان من از طریق تصمیمات اخلاقی و از طریق پیروزیهای روحی خویش به پادشاهی آسمانی وارد خواهند شد؛ و هنگامی که آنها به یکباره وارد آن می&zwnj;شوند، شادی، درستکاری، و حیات جاودان خواهند یافت.</p>
<p style="direction:rtl">  &rdquo;آنهایی که نخست به دنبال ورود به پادشاهی هستند، و بدین ترتیب برای کسب یک سیرت متعالی همچون سرشت پدرم شروع به تلاش می&zwnj;کنند، از همه چیز دیگر که مورد نیاز است فوراً برخوردار خواهند شد. اما من با خلوص تمام به شما می&zwnj;گویم: تا وقتی که با ایمان و با پشتگرمی و اعتمادِ یک کودک خردسال به دنبال ورود به پادشاهی نباشید، به هیچ وجه نمی&zwnj;توانید به پذیرش به آن دست یابید.</p>
<p style="direction:rtl">  &rdquo;توسط آنهایی که می&zwnj;آیند و می&zwnj;گویند پادشاهی اینجاست، یا پادشاهی آنجاست، فریب نخورید، زیرا پادشاهی پدر من به چیزهایی که دیدنی و مادی هستند مربوط نیست. و این پادشاهی حتی اکنون در میان شماست، زیرا جایی که روح خدا روان انسان را آموزش می&zwnj;دهد و هدایت می&zwnj;کند، در واقع آنجا پادشاهی آسمانی است. و این پادشاهی خداوند درستکاری، آرامش، و شادی در روح&zwnj;القدس است.</p>
<p style="direction:rtl">  &rdquo;یحیی به راستی شما را به نشانۀ توبه و برای بخشش گناهانتان تعمید می&zwnj;داد، اما هنگامی که به پادشاهی آسمانی وارد می&zwnj;شوید، با روح&zwnj;القدس تعمید خواهید یافت.</p>
<p style="direction:rtl">  &rdquo;در پادشاهی پدرم نه یهودی و نه غیریهودی وجود خواهد داشت، بلکه فقط آنهایی که از طریق خدمت به دنبال کمال هستند، زیرا من اعلام می&zwnj;کنم که در پادشاهی پدرم آن کس که بزرگ است باید نخست خادم همه باشد. اگر شما مایل باشید به همنوعانتان خدمت کنید، در پادشاهی من با من خواهید نشست، حتی از طریق خدمت به شکل مخلوق، من فوراً با پدرم در پادشاهی او خواهم نشست.</p>
<p style="direction:rtl">  &rdquo;این پادشاهی نوین مثل یک دانه است که در خاک خوب یک مزرعه می&zwnj;روید. آن دانه به سرعت به میوۀ کامل تبدیل نمی&zwnj;شود. یک فاصلۀ زمانی میان برقراری پادشاهی در روان انسان و آن ساعت که پادشاهی به میوۀ کاملِ درستکاریِ ابدی و نجات جاودان می&zwnj;رسد وجود دارد.</p>
<p style="direction:rtl">  &rdquo;و این پادشاهی که من به شما اعلام می&zwnj;کنم یک حکومت قدرت و وفور نیست. پادشاهی آسمانی یک امر گوشت و نوشیدنی نیست بلکه یک زندگی درستکاری پیشرونده و شادی فزاینده در خدمت کمال بخش پدرم که در آسمان است می&zwnj;باشد. زیرا آیا پدر در رابطه با فرزندانش در دنیا نگفته است: &rsquo;خواست من این است که آنها سرانجام باید کامل باشند، حتی بدان گونه که من کامل هستم.‛</p>
<p style="direction:rtl">  &rdquo;من آمده&zwnj;ام که مژدۀ پادشاهی را موعظه کنم. من نیامده&zwnj;ام که بر بار سنگین آنهایی که به این پادشاهی وارد می&zwnj;شوند بیفزایم. من راه جدید و بهتر را اعلام می&zwnj;کنم، و آنهایی که قادرند به پادشاهی آتی وارد شوند از استراحت الهی بهره&zwnj;مند خواهند گشت. و هر آنچه در چیزهای دنیا برای شما هزینه بردارد، صرف نظر از این که برای ورود به پادشاهی آسمانی چه بهایی ممکن است بپردازید، در این دنیا چندین برابر بیشتر از لذت و پیشرفت معنوی و در عصر آتی حیات جاودان دریافت خواهید کرد.</p>
<p style="direction:rtl">  &rdquo;ورود به پادشاهی پدر در انتظار ارتشهای در حال پیشروی، پادشاهیهای واژگون شدۀ این دنیا، و شکستن یوغهای اسیران نیست. پادشاهی آسمانی نزدیک است، و کلیۀ کسانی که به آن وارد می&zwnj;شوند آزادی فراوان و نجات شادی&zwnj;بخش خواهند یافت.</p>
<p style="direction:rtl">  &rdquo;این پادشاهی یک قلمرو جاودان است. آنهایی که به این پادشاهی وارد می&zwnj;شوند به سوی پدرم فراز خواهند یافت؛ آنها قطعاً به دست راست شکوه او در بهشت دست خواهند یافت. و کلیۀ کسانی که به پادشاهی آسمانی وارد می&zwnj;شوند فرزندان خداوند خواهند شد، و در عصر آتی آنها نیز به سوی پدر فراز خواهند یافت. و من نیامده&zwnj;ام که درستکاران بالقوه را فرا بخوانم، بلکه گناهکاران و کلیۀ کسانی که گرسنه و تشنۀ درستکاریِ کمال الهی هستند.</p>
<p style="direction:rtl">  &rdquo;یحیی آمد تا توبه را موعظه کند و شما را برای پادشاهی آماده سازد؛ اکنون من آمده&zwnj;ام تا ایمان، هدیۀ خدا به عنوان بهای ورود به پادشاهی آسمانی را اعلام دارم. اگر شما باور داشته باشید که پدرم شما را با یک مهر بیکران دوست دارد، پس در پادشاهی خداوند هستید.&ldquo;</p>
<p style="direction:rtl">  پس از این که او بدین گونه سخن گفت، نشست. همۀ کسانی که او را شنیدند از سخنان او حیرت&zwnj;زده شدند. شاگردان او در شگفتی فرو رفتند. اما مردم برای دریافت خبرهای خوش از لبان این خدا - انسان آماده نبودند. در حدود یک سوم از آنهایی که او را شنیدند به پیام او ایمان آوردند، گر چه آنها نتوانستند به طور کامل آن را بفهمند؛ در حدود یک سوم در قلبهایشان آماده بودند که این مفهوم صرفاً معنویِ پادشاهی مورد انتظار را رد کنند، در حالی که یک سوم باقیمانده نتوانستند آموزش او را بفهمند، و بسیاری به راستی باور داشتند که او &rdquo;احساسات شدیدی داشت.&ldquo;</p>
</body>
</html>
