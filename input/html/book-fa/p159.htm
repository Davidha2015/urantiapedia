<html>
<head>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="fa" />
<meta name="class" content="Living Document" />
<meta name="classification" content="Internet" />
<meta name="createDate" content="May 11, 2020" />
<meta name="creator" content="The Urantia Foundation" />
<meta name="dateofLastModification" content="May 11, 2020" />
<meta name="distribution" content="Global" />
<meta name="note" content="2018 Farsi Translation of The Urantia Book" />
<meta name="publisher" content="The Urantia Foundation" />
<meta name="rating" content="Safe for Kids" />
<meta name="type" content="Public" />
<meta name="version" content="UF-FAS-001-2018-1.6" />
<title>مقالۀ 159 تور دکاپولیس</title>
<style type="text/css" xml:space="preserve">
.c1 {
 text-align: center;
}
.Colored {
 color: #000000;
}
.SCaps {
 font-size: smaller;
 text-transform: uppercase;
}
.UL {
 text-decoration: underline;
}
</style>
</head>
<body>
<div class="c1">
	<h1 style="direction:rtl"><span style="color:#ACA6A6">نسخۀ پیشنویس</span></h1>
</div>

<div class="c1">
<h2 style="direction:rtl">مقالۀ 159</h2>
</div>
<div class="c1">
<h3 style="direction:rtl">تور دکاپولیس</h3>
</div>

<p style="direction:rtl"> هنگامی که عیسی و دوازده تن به پارک مجدل رسیدند، یک گروه تقریباً یکصد نفره از بشارتگران و حواریون از جمله گروه زنان را یافتند که در انتظار آنان بودند، و آنها آماده بودند تا آموزش و تور موعظه از شهرهای دکاپولیس را فوراً آغاز کنند.</p>
<p style="direction:rtl"> در این بامداد پنجشنبه، 18 اوت، استاد پیروانش را فرا خواند و فرمان داد که هر یک از حواریون باید خود را با یکی از دوازده بشارتگر مرتبط سازد، و این که آنها باید با بشارتگران دیگر در دوازده گروه اعزام شوند تا در شهرها و دهکده&zwnj;های دکاپولیس دست به تلاش بزنند. او به گروه زنان و سایر حواریون فرمان داد که نزد او بمانند. عیسی چهار هفته به این تور اختصاص داد، و به پیروانش رهنمود داد که دیرتر از جمعه، 16 سپتامبر، به مجدل بازنگردند. او قول داد که طی این مدت گاهی از آنها دیدار کند. طی این ماه این دوازده گروه در جِرَش، جمالا، هیپوس، صافون، گادارا، اَبیلا، اِدرعی، فیلادلفیه، حشبون، دیوم، سیتوپولیس، و بسیاری شهرهای دیگر دست به تلاش زدند. در سرتاسر این تور هیچ معجزۀ شفا بخش یا رخداد خارق&zwnj;العادۀ دیگر به وقوع نپیوست.</p>
<div class="c1">
<h4 style="direction:rtl">1- موعظه پیرامون بخشش</h4></div>

<p style="direction:rtl"> عصر یک روز در هیپوس، در پاسخ به پرسش یک حواری، عیسی پیرامون بخشش درس داد. استاد گفت:</p>
<p style="direction:rtl"> &rdquo;اگر یک انسان خوش قلب یکصد گوسفند داشته باشد و یکی از آنها به بیراهه برود، آیا او نود و نه تای آنها را فوراً ترک نمی&zwnj;کند و به دنبال آن یکی که راه گم کرده نمی&zwnj;رود؟ و اگر او یک شبان خوب باشد، آیا او تا یافتن گوسفند گمشده به جستجوی خود ادامه نخواهد داد؟ و سپس هنگامی که شبان گوسفند گم شدۀ خود را پیدا نمود، او را روی شانۀ خود قرار می&zwnj;دهد، و با شادی به خانه می&zwnj;رود، و دوستان و همسایگانش را بدین گونه خطاب قرار می&zwnj;دهد: &rsquo;با من شادی کنید، زیرا من گوسفند گم شده&zwnj;ام را پیدا کرده&zwnj;ام.&lsquo;من اعلام می&zwnj;دارم که در بهشت به خاطر یک فرد گناهکار که توبه می&zwnj;کند بیش از نود و نه شخص درستکار که نیازی به توبه ندارند شادی می&zwnj;شود. همانا خواست پدر آسمانی من این نیست که حتی یک تن از این کودکان به گمراهی کشانده شوند، تا چه رسد به این که هلاک گردند. در مذهب شما ممکن است خداوند به گناهکاران نادم خوشامد گوید؛ در بشارت ملکوت خداوند پدر پیش می&zwnj;رود تا آنها را پیدا کند، حتی پیش از آن که آنها به گونه&zwnj;ای جدی به توبه فکر کرده باشند.</p>
<p style="direction:rtl"> &rdquo;پدر آسمانی فرزندانش را دوست دارد، و از این رو شما باید بیاموزید که به یکدیگر مهر بورزید؛ پدر آسمانی گناهان شما را می&zwnj;بخشد؛ از این رو شما باید بیاموزید که یکدیگر را ببخشید. اگر برادر شما در حق شما بدی کرد، نزد او بروید و با ملاحظه و شکیبایی تقصیر او را به او نشان دهید. و تمامی این کار را میان شما و او به تنهایی انجام دهید. اگر او به شما گوش داد، دیگر دل برادر خود را به دست آورده&zwnj;اید. اما اگر برادر شما گوش فرا ندهد، اگر به راه خطای خود اصرار بورزد، دوباره نزد او بروید، و یک یا دو دوست مشترک را با خود ببرید، تا بدین ترتیب بتوانید دو یا حتی سه شاهد داشته باشید که شهادت شما را تأیید کنند و این واقعیت را به ثبوت برسانند که شما به گونه&zwnj;ای عادلانه و بخشنده با برادر خطاکار خود برخورد کرده&zwnj;اید. حال اگر او از شنیدن برادران شما امتناع بورزد، می&zwnj;توانید تمامی داستان را به جمع بگویید، و سپس اگر او از شنیدن برادران امتناع کند، بگذارید آنها دست به عملی که خردمندانه می&zwnj;پندارند بزنند؛ بگذارید یک چنین عضو سرکش از ملکوت خداوند طرد شود. در حالی که شما نمی&zwnj;توانید در رابطه با روانهای همنوعان خود مدعی داوری شوید، و در حالی که نمی&zwnj;توانید گناهان را ببخشید یا غیر از آن به خود اجازه دهید که امتیازات سرپرستان فرشتگان آسمانی را غصب کنید، در همان حال، این کار به دستان شما سپرده شده که در ملکوت خداوند در زمین نظم موقت برقرار سازید. در حالی که شما نمی&zwnj;توانید در احکام الهی مربوط به حیات جاودان مداخله کنید، باید مسائل مربوط به رفتار انسانها را، آنطور که به بهروزی گذرای آنها مربوط می&zwnj;شود، مشخص کنید. و بدین ترتیب در کلیۀ این اموری که به نظم و ترتیب برادران مربوط است، هر آنچه را که در زمین مقرر بدارید در بهشت مورد شناسایی واقع می&zwnj;شود. اگر چه شما نمی&zwnj;توانید سرنوشت ابدی فرد را تعیین کنید، می&zwnj;توانید در زمینۀ رفتار گروهی قانونگذاری کنید، زیرا در جایی که دو یا سه نفر از شما پیرامون هر یک از این چیزها توافق کنید و از من بخواهید، اگر درخواست شما با خواست پدر آسمانی من ناسازگار نباشد برای شما انجام خواهد شد. و تمامی اینها پیوسته حقیقت دارند، زیرا جایی که دو یا سه ایماندار گرد هم آیند، من در میان آنها هستم.&ldquo;</p>
<p style="direction:rtl"> شمعون پطرس رسولی بود که مسئول کارگران در هیپوس بود، و هنگامی که شنید عیسی بدین گونه سخن می&zwnj;گوید، پرسید: &rdquo;خداوندا، برادرم را که به من بدی می&zwnj;کند چند بار باید ببخشم؟ آیا تا هفت بار؟&ldquo; و عیسی به پطرس پاسخ داد: &rdquo;نه تنها هفت بار بلکه حتی تا هفتاد مرتبه هفت بار. از این رو ملکوت آسمانی را می&zwnj;توان با پادشاهی تشبیه کرد که دستور به انجام یک حسابرسی مالی در رابطه با کارگزاران خود داد. و هنگامی که آنها شروع به این بررسی حسابها نمودند، یکی از بدهکاران عمدۀ او نزد او آورده شد و اعتراف نمود که به پادشاه خود ده هزار تالنت بدهکار است. اکنون این کارمند بارگاه پادشاه ملتمسانه گفت که روزگار بر او سخت شده است و او پولی ندارد که با آن این بدهی را پرداخت نماید. و لذا پادشاه فرمان داد که اموال او مصادره شود، و فرزندانش فروخته شوند تا بدهی او پرداخت شود. هنگامی که این کارگزار ارشد این حکم سخت را شنید در برابر پادشاه روی صورتش بر زمین افتاد و به او التماس نمود که به او رحم کند و وقت بیشتری به او بدهد. او گفت: &rsquo;سرور، قدری بیشتر با من بردبار باش، و من تمامی بدهی خود را پرداخت خواهم کرد.&lsquo; و هنگامی که پادشاه به این خدمتکار اهمالگر و خانواده&zwnj;اش نگریست، دلش به رحم آمد. او دستور داد که وی آزاد شود، و بدهی او تماماً بخشیده شود.</p>
<p style="direction:rtl"> &rdquo;و این کارگزار ارشد، که بدین گونه رحم و بخشش را به دستان پادشاه دریافت کرده بود، به دنبال کار خود رفت، و پس از یافتن یکی از کارگزاران زیردست که فقط یکصد دینار به او بدهکار بود، او را محکم گرفت، و گلوی او را فشرد، و گفت: &rsquo;تمامی آنچه را که به من بدهکاری به من پرداخت کن.&lsquo; و سپس این آدم کارگزار در برابر کارگزار ارشد به زمین افتاد، و عاجزانه التماس کرد و گفت: &rsquo;فقط با من شکیبا باش، و من به زودی قادر خواهم شد بدهی خود را به تو بپردازم.&lsquo; اما کارگزار ارشد به کارگزار همتای خود رحم نکرد، بلکه گفت او را به زندان اندازند تا این که وی بدهی خود را بپردازد. هنگامی که خدمتکاران همتای او دیدند چه رخ داده است، آنقدر پریشان شدند که رفتند و به سرور و اربابشان، پادشاه، گزارش دادند. هنگامی که پادشاه از کارهای کارگزار ارشد خود مطلع شد، این آدم ناسپاس و بی&zwnj;گذشت را به پیشگاه خود فرا خواند و گفت: &rsquo;تو یک کارگزار شرور و ناشایسته هستی. هنگامی که تقاضای بخشش کردی، من تمامی بدهی تو را آزادانه بخشیدم. چرا تو نیز به کارگزار همتای خود بخشش نشان ندادی، حتی به آن گونه که من به تو بخشش نشان دادم؟&lsquo; و پادشاه آنقدر خشمگین بود که کارگزار ارشد ناسپاس خود را به زندانبانان تحویل داد، تا او را آنقدر نگاه دارند که او تمامی بدهی خود را به طور کامل بپردازد. و حتی پدر آسمانی من به آنهایی که آزادانه به همنوعان خود بخشش نشان می&zwnj;دهند به همین گونه بخشش فراوانتری نشان خواهد داد. شما چگونه می&zwnj;توانید به پیشگاه خداوند آیید و برای کاستیهای خود تقاضای ملاحظه نمایید در حالی که برادرانتان را که به همین سستیهای بشری گناهکارند بر حسب عادت سرزنش می&zwnj;کنید؟ من به همگی شما می&zwnj;گویم: شما تمامی چیزهای نیک ملکوت خداوند را آزادانه دریافت کرده&zwnj;اید؛ از این رو به همنوعان خود آزادانه اهدا کنید.&ldquo;</p>
<p style="direction:rtl"> عیسی بدین گونه مخاطرات غیرمنصفانه بودنِ داوری شخصی نسبت به همنوعان را آموزش و توضیح داد. باید نظم و ترتیب حفظ شود، باید عدالت اجرا شود، اما در تمامی این امور خرد برادرانه باید حاکم باشد. عیسی اتوریتۀ قانونی و قضایی را به <em>گروه</em> اعطا کرد، نه به <em>فرد</em>. حتی این اعطای اختیار به گروه نباید به صورت اختیار شخصی اعمال شود. همیشه این خطر وجود دارد که داوری یک فرد به واسطۀ تعصب به انحراف کشانده شود و یا با احساسات شدید تحریف گردد. بیشتر محتمل است که داوری گروهی خطرات عدم انصاف تعصب شخصی را بزداید و حذف کند. عیسی همیشه در صدد این بر می&zwnj;آمد که عناصر بی&zwnj;انصافی، تلافی جویی، و انتقام را به حداقل برساند.</p>
<p style="direction:rtl"> [استفاده از عبارت هفتاد مرتبه هفت بار به عنوان تصویری از بخشش و گذشت از کتاب مقدس گرفته شده بود و به شور و شعف لَمِک اشاره داشت زیرا او با مقایسۀ سلاحهای فلزی پسرش توبل قائن با ابزار دشمنانش فریاد برآورد: &rdquo;اگر مجازات قائن بدون این که سلاحی در دستش باشد هفت برابر بود، پس مجازات کسی که بخواهد مرا بکشد هفتاد مرتبه هفت بار خواهد بود.&ldquo;]</p>
<div class="c1">
<h4 style="direction:rtl">2- واعظ عجیب</h4></div>

<p style="direction:rtl"> عیسی به جمالا رفت تا یوحنا و آنهایی را که در آن مکان با او کار می&zwnj;کردند ملاقات کند. عصر آن روز، بعد از جلسۀ پرسش و پاسخ، یوحنا به عیسی گفت: &rdquo;استاد، دیروز من به عشتاروت رفتم تا مردی را ببینم که به نام تو درس می&zwnj;داد و حتی ادعا می&zwnj;کرد قادر است دیوها را بیرون براند. حال این آدم هرگز با ما نبوده است، و از ما پیروی نیز نمی&zwnj;کند؛ از این رو من انجام این گونه کارها را برای او ممنوع کردم.&ldquo; سپس عیسی گفت: &rdquo;برای او ممنوع نکن. آیا درک نمی&zwnj;کنی که این بشارت ملکوت خداوند در تمامی دنیا فوراً اعلام خواهد شد؟ چطور می&zwnj;توانی انتظار داشته باشی که تمامی آنهایی که به بشارت خداوند باور خواهند کرد خود را تحت راهبری تو قرار دهند؟ شادمان باش که آموزش ما در فراسوی مرزهای نفوذ شخصی ما از پیش شروع به تجلی نموده است. یوحنا، آیا نمی&zwnj;بینی آنهایی که اذعان می&zwnj;کنند به نام من کارهای بزرگ می&zwnj;کنند باید سرانجام آرمان ما را مورد حمایت قرار دهند؟ آنها قطعاً در بدگویی از من شتاب نخواهند کرد. فرزندم، در مواردی از این گونه برای تو بهتر است چنین پنداری که آن که بر ضد ما نیست با ماست. در نسلهای آینده بسیاری که کاملاً لایق نیستند کارهای عجیب زیادی به نام من انجام خواهند داد، اما من آنها را باز نخواهم داشت. من به تو می&zwnj;گویم حتی هنگامی که یک فنجان آب سرد به یک روان تشنه داده می&zwnj;شود، پیام آوران پدر چنین خدمت مهرآمیزی را پیوسته ثبت خواهند کرد.&ldquo;</p>
<p style="direction:rtl"> این آموزش به اندازۀ زیاد یوحنا را مبهوت ساخت. آیا او نشینده بود که استاد بگوید: &rdquo;آن که با من نیست بر ضد من است؟&ldquo; و او درک نکرد که در این مورد عیسی به رابطۀ شخصی انسان با آموزشهای معنوی ملکوت خداوند اشاره می&zwnj;کرد، در حالی که در مورد دیگر به روابط بیرونی و گستردۀ اجتماعی ایمانداران در رابطه با موضوعات کنترل اداری و قلمرو اختیارات یک گروه از ایمانداران روی کار گروههای دیگری که سرانجام برادری قریب&zwnj;الوقوع جهانی را تشکیل می&zwnj;دهند اشاره می&zwnj;شد.</p>
<p style="direction:rtl"> اما یوحنا اغلب اوقات این تجربه را در رابطه با تلاشهای بعدیش به نمایندگی از ملکوت خداوند بازگو می&zwnj;نمود. با این وجود، حواریون از آنهایی که به نام استاد با شجاعت آموزش می&zwnj;دادند بارها ناخشنود شدند. برای آنها این همیشه ناشایسته به نظر می&zwnj;رسید که آنهایی که هرگز پای صحبت عیسی ننشسته بودند جرأت به خرج دهند و به نام او درس بدهند.</p>
<p style="direction:rtl"> این مردی که یوحنا آموزش دادن و کار کردن به نام عیسی را برای او ممنوع کرد به ممنوعیت این حواری اعتنا نکرد. او به تلاشهای خود همچنان ادامه داد و پیش از رفتن به بین&zwnj;النهرین یک گروه زیادی از ایمانداران را در کاناتا گرد آورد. این مرد، عدِن، از طریق شهادت مرد دیوانه&zwnj;ای که عیسی در نزدیکی خِرِسا شفا داد به عیسی ایمان آورد. او با اطمینان زیاد باور داشت که این به اصطلاح ارواح اهریمنی که استاد از او خارج نمود به داخل گله&zwnj;ای از خوکها وارد شدند و آنها آنان را از سراشیبی صخره شتابان به کام مرگ فرستادند.</p>
<div class="c1">
<h4 style="direction:rtl">3- آموزش برای آموزگاران و ایمانداران</h4></div>

<p style="direction:rtl"> در اِدرعی، جایی که توما و همکارانش کار می&zwnj;کردند، عیسی یک روز و یک شب را گذراند، و طی بحث آن عصر این اصول را بیان نمود که باید آنهایی را که حقیقت را موعظه می&zwnj;کنند هدایت کند، و تمامی آنهایی را که بشارت ملکوت خداوند را آموزش می&zwnj;دهند فعال سازد. به طور خلاصه و با بازگویی به صورت نگارش امروزی، عیسی چنین آموزش داد:</p>
<p style="direction:rtl"> همیشه به شخصیت انسان احترام بگذارید. یک آرمان نیک هیچگاه نباید از طریق زور ترویج شود؛ پیروزیهای معنوی فقط از طریق نیروی معنوی می&zwnj;توانند تحقق یابند. این ممنوعیت بر ضد به کار گرفتن تأثیرات مادی به نیروی روانی و نیز نیروی فیزیکی اشاره دارد. جر و بحثهای مغلوب کننده و برتری ذهنی نباید برای مجبور ساختن مردان و زنان به پذیرش ملکوت خداوند به کار گرفته شود. نباید ذهن انسان با وزن صرف منطق خرد شود و یا با خوش بیانی زیرکانه مرعوب گردد. در حالی که احساس به عنوان یک عامل در تصمیمات بشری نمی&zwnj;تواند به طور کامل حذف گردد، نباید در آموزشهای آنهایی که آرمان ملکوت خداوند را پیش می&zwnj;برند به طور مستقیم به کار گرفته شود. درخواستهای خود را مستقیماً از روح الهی که در اذهان انسانها ساکن است انجام دهید. به ترس، ترحم، یا احساس صرف تن در ندهید. در درخواست بازنگری از انسانها منصف باشید؛ کنترل خود را به کار بندید و خویشتنداری نشان دهید؛ برای شخصیت شاگردان خود احترام مناسب نشان دهید. به خاطر داشته باشید که من گفته&zwnj;ام: &rdquo;بنگرید، من در مقابل در ایستاده&zwnj;ام و در را می&zwnj;کوبم، و اگر هر فردی در را باز کند، من داخل خواهم شد.&ldquo;</p>
<p style="direction:rtl"> در آوردن انسانها به داخل ملکوت خداوند، حرمت نفس آنها را کاهش ندهید یا از بین نبرید. در حالی که حرمت نفس زیاد از حد ممکن است فروتنی مناسب را از بین ببرد و به غرور، تکبر، و خود بینی بیانجامد، از دست دادن حرمت نفس اغلب به فلج شدن اراده می&zwnj;انجامد. مقصود این بشارت بازگرداندن حرمت نفس به آنهایی است که آن را از دست داده&zwnj;اند و حفظ آن در آنهایی است که آن را دارا می&zwnj;باشند. این اشتباه را مرتکب نشوید که فقط خطاها را در زندگی شاگردان خود محکوم کنید؛ همچنین به یاد داشته باشید که به خاطر ارزشمند&zwnj;ترین چیزها در زندگی آنها به گونه&zwnj;ای سخاوتمندانه قدردانی کنید. فراموش نکنید که من برای باز گرداندن حرمت نفس به آنهایی که آن را از دست داده&zwnj;اند، و آنهایی که به راستی خواهان باز یافتن آن هستند لحظه&zwnj;ای درنگ نخواهم کرد.</p>
<p style="direction:rtl"> مراقب باشید که حرمت نفس روانهای کمرو و ترسو را زخمی نکنید. برادران ساده ذهن مرا ریشخند نکنید. با فرزندان وحشت زدۀ من به گونه&zwnj;ای طعنه آمیز رفتار نکنید. عاطل و باطل بودن حرمت نفس را نابود می&zwnj;سازد؛ از این رو به برادران خود اندرز دهید که همواره با کارهای انتخابی&zwnj;شان خود را مشغول نگاه دارند، و هر تلاشی را به خرج دهند که برای آنهایی که بیکار هستند کار فراهم کنند.</p>
<p style="direction:rtl"> هیچگاه برای وا داشتن مردان و زنان به پذیرش ملکوت خداوند مقصر به چنین کاربرد تاکتیکهای ناشایستۀ ترساندن آنها نشوید. یک پدر با محبت از راه ترساندن، فرزندانش را وادار به اطاعت از شرایط عادلانه&zwnj;اش &zwnj;نمی&zwnj;سازد.</p>
<p style="direction:rtl"> روزی فرزندان ملکوت خداوند پی خواهند برد که احساسات قوی عاطفی با راهبریهای روح الهی برابر نیستند. به شدت و به گونه&zwnj;ای عجیب تحت تأثیر چیزی قرار گرفتن، تا حدی که میل به انجام یک کار و یا رفتن به مکانی خاص به وجود آید، لزوماً بدین معنی نیست که چنین انگیزه&zwnj;هایی راهبریهای روح ساکن هستند.</p>
<p style="direction:rtl"> به تمامی ایمانداران در رابطه با قلمرو تضاد هشدار دهید. کلیۀ کسانی که از زندگی در جسم به زندگی بالاتر روحی گذار می&zwnj;کنند باید این تضاد را تجربه کنند. برای آنهایی که صرفاً در حیطۀ یکی از دو قلمرو زندگی می&zwnj;کنند تضاد یا سردرگمی اندکی وجود دارد، اما همگی در طول روزگاران گذار بین دو سطح زندگی محکوم به تجربه نمودن قدری عدم قطعیت هستند. در وارد شدن به ملکوت خداوند، شما نمی&zwnj;توانید از مسئولیتهای آن بگریزید یا از الزامات آن اجتناب کنید، اما به خاطر داشته باشید: یوغ بشارت خداوند آسان است و بار حقیقت سبک است.</p>
<p style="direction:rtl"> دنیا مملو از روانهای گرسنه&zwnj;ای است که در عین حضور نان حیات سخت گرسنه&zwnj;اند؛ انسانها برای خودِ خدایی که در درون آنها زندگی می&zwnj;کند سخت در جستجو هستند. انسانها با قلوب آرزومند و پاهای خسته در جستجوی گنجینه&zwnj;های ملکوت خداوند هستند، حال آن که همگی در دسترس بلافصل ایمان زنده می&zwnj;باشند. ایمان برای مذهب آن چیزی است که بادبانها برای یک کشتی هستند؛ این یک افزایش قدرت است، نه یک بار اضافۀ زندگی. برای آنهایی که به ملکوت خداوند وارد می&zwnj;شوند فقط یک مبارزه وجود دارد، و آن این است که با ایمانی سترگ تقلا کنند. ایماندار فقط یک نبرد دارد، و آن در برابر شک &mdash; ناباوری &mdash; است.</p>
<p style="direction:rtl"> در موعظۀ بشارت ملکوت خداوند، شما صرفاً دوستی با خداوند را آموزش می&zwnj;دهید. و این همیاری روحانی به گونه&zwnj;ای همانند برای مردان و زنان گیرایی خواهد داشت، بدین لحاظ که هر دو آن چیزی را خواهند یافت که آرزوها و آرمانهای ویژۀ آنها را از همه بیشتر واقعاً ارضا خواهد کرد. به فرزندان من بگویید که من نه تنها نسبت به احساسات آنها پرمهر و نسبت به سستیهای آنها شکیبا هستم، بلکه همچنین نسبت به گناه بی&zwnj;رحم و نسبت به شرارت نابردبار می&zwnj;باشم. من به راستی در حضور پدرم ملایم و فروتن هستم، اما در جایی که شرارتکاری عمدی و شورش گناهکارانه بر ضد خواست پدر آسمانی من وجود دارد، به همان اندازه با سرسختی بی&zwnj;گذشت هستم.</p>
<p style="direction:rtl"> شما نباید آموزگار خود را به عنوان یک مرد غمگین تصویر کنید. نسلهای آینده همچنین از درخشش شادی ما، زنده دلی نیک خواهانۀ ما، و انگیزش شوخ طبعی نیک ما آگاهی خواهند یافت. ما پیامی حاوی خبر خوب که در قدرت دگرگون کننده&zwnj;اش همه&zwnj;گیر است را اعلام می&zwnj;داریم. مذهب ما با زندگی نوین و معانی جدید می&zwnj;تپد. آنهایی که این آموزش را می&zwnj;پذیرند سرشار از شادی هستند و در قلوبشان ناگزیر از شادی جاودانه هستند. شادمانی فزاینده همیشه تجربۀ تمامی آنهایی است که راجع به خداوند مطمئن هستند.</p>
<p style="direction:rtl"> به تمامی ایمانداران آموزش دهید که از تکیه دادن به عصای ناامن دلسوزی دروغین اجتناب کنند. شما نمی&zwnj;توانید با زیاده روی در دلسوزی نسبت به خود کاراکتری قوی به وجود آورید؛ صادقانه تلاش کنید که از تأثیر فریبکارانۀ همنواییِ صرف در مصیبت اجتناب کنید. نسبت به آدمهای دلیر و شجاع دلسوزی داشته باشید، ضمن این که از دلسوزی بیش از حد نسبت به آن روانهای بزدلی که فقط به گونه&zwnj;ای مردد در مقابل آزمونهای زندگی می&zwnj;ایستند امتناع کنید. به آنهایی که در برابر دشواریهایشان بدون تقلا تسلیم می&zwnj;شوند دلداری ندهید. به همنوعان خود صرفاً به واسطۀ دلسوزی متقابل آنها نسبت به شما دلسوزی نشان ندهید.</p>
<p style="direction:rtl"> هنگامی که فرزندان من به یکباره از اطمینان نسبت به حضور الهی خود - آگاه می&zwnj;شوند، چنین ایمانی ذهن را توسعه خواهد داد، روان را والا خواهد ساخت، شخصیت را تقویت خواهد نمود، بر شادی خواهد افزود، درک روحی را ژرفا خواهد بخشید، و نیروی محبت کردن و مورد محبت واقع شدن را افزایش خواهد داد.</p>
<p style="direction:rtl"> به کلیۀ ایمانداران آموزش دهید که آنهایی که به ملکوت خداوند وارد می&zwnj;شوند به واسطۀ آن نسبت به اتفاقات زمان یا نسبت به فجایع معمول طبیعت مصونیت داده نمی&zwnj;شوند. باور کردن به بشارت خداوند از دچار مشکل شدن پیشگیری نخواهد کرد، اما تضمین خواهد کرد که هنگامی که دشواری بر شما چیره می&zwnj;شود شما <em>نخواهید ترسید</em>. اگر شما جرأت کنید که به من ایمان آورید و با جان و دل از من پیروی کنید، با انجام این کار به طور قطع به مسیر حتمیِ مخمصه وارد خواهید شد. من به شما وعده نمی&zwnj;دهم که شما را از ناملایمات زندگی رها سازم، اما به شما قول می&zwnj;دهم که به همراه شما از میان تمامی آنها عبور کنم.</p>
<p style="direction:rtl"> و عیسی به این گروه از ایمانداران، پیش از این که آنها آمادۀ خواب شبانه شوند، آموزشهای بسیار بیشتری داد. و آنهایی که این گفتارها را شنیدند آنها را در قلوب خود گرامی داشتند و اغلب آنها را برای تزکیۀ رسولان و حواریون که در هنگام گفته شدن آنها حضور نداشتند بازگویی نمودند.</p>
<div class="c1">
<h4 style="direction:rtl">4- گفتگو با نَتَنائیل</h4></div>

<p style="direction:rtl"> و سپس عیسی به اَبیلا رفت، جایی که نَتَنائیل و همکارانش کار می&zwnj;کردند. نَتَنائیل به واسطۀ برخی از سخنان عیسی که به نظر می&zwnj;رسید از مرجعیت متون شناخته شدۀ مقدس عبرانی می&zwnj;کاهد بسیار نگران شد. از این رو در این شب، بعد از دورۀ معمول پرسش و پاسخ، نَتَنائیل عیسی را از دیگران جدا ساخت و پرسید: &rdquo;استاد، آیا می&zwnj;توانی به من اعتماد کنی تا من حقیقت را در رابطه با کتاب مقدس بدانم؟ من متوجه شدم که تو فقط بخشی از متون مقدس را به ما می&zwnj;آموزی، آنطور که می&zwnj;بینم بخشی را که از همه بهتر است، و من اینطور استنباط می&zwnj;کنم که تو این آموزشهای کاهنان عبرانی را که گفتار شریعت موسی سخنان خود خداوند هست رد می&zwnj;کنی، تو که حتی پیش از روزگاران ابراهیم و موسی با خدا در بهشت بوده&zwnj;ای. حقیقت دربارۀ کتاب مقدس چیست؟&ldquo; هنگامی که عیسی پرسش حواری سردرگم خود را شنید، پاسخ داد:</p>
<p style="direction:rtl"> &rdquo;نَتَنائیل، تو به درستی داوری نموده&zwnj;ای؛ من آنطور که کاهنان عبرانی به متون مقدس می&zwnj;نگرند به آن نگاه نمی&zwnj;کنم. من به این شرط در رابطه با این موضوع با تو صحبت خواهم کرد که این چیزها را به برادران خود نگویی، زیرا آنها در مجموع برای پذیرش این آموزش آمادگی ندارند. گفتار شریعت موسی و آموزشهای کتاب مقدس پیش از زمان ابراهیم موجود نبودند. متون مقدس فقط در روزگاران اخیر به شکلی که امروزه ما آنها را داریم گرد&zwnj;آوری شده&zwnj;اند. در حالی که اینها در بر گیرندۀ بهترینهای اندیشه&zwnj;ها و آرمانهای والاتر مردم یهودی هستند، همچنین حاوی مطالب زیادی هستند که به هیچ وجه نمایانگر سرشت و آموزشهای پدر آسمانی نیست. از این رو از میان آموزشهای بهتر، من باید آن حقایقی را انتخاب نمایم که باید برای بشارت ملکوت خداوند گردآوری شوند.</p>
<p style="direction:rtl"> &rdquo;این نوشته&zwnj;ها کار انسانها هستند، برخی از آنها انسانهای مقدس، و برخی دیگر نه چندان مقدس. آموزشهای این کتابها نمایانگر نگرشها و میزان فهم روزگارانی هستند که آنها در آن منشأ داشتند. به عنوان یک آشکارسازی حقیقت، آخرینها نسبت به اولینها قابل اطمینان&zwnj;ترند. متون مقدس خطاآمیز هستند و در مجموع منشأ انسانی دارند، اما اشتباه نکن، آنها در بر گیرندۀ بهترین مجموعۀ خرد مذهبی و حقیقت روحانی می&zwnj;باشند که در این هنگام در تمامی دنیا قابل یافت شدن هستند.</p>
<p style="direction:rtl"> &rdquo;بسیاری از این کتابها توسط اشخاصی که نام آنها را بر خود دارند نوشته نشدند، اما این امر به هیچ وجه از ارزش حقایقی که در آنها نهفته شده کم نمی&zwnj;کند. اگر داستان یونس یک واقعیت نباشد، حتی اگر یونس هرگز زندگی نکرده بود، باز حقیقت ژرفی که در این داستان نهفته است، یعنی مهر خداوند برای نینوا و به اصطلاح غیریهودیان، در چشمان تمامی آن کسانی که همنوعان خود را دوست دارند، به هیچ وجه نباید از ارزش کمتری برخوردار باشد. این متون مقدس هستند زیرا نمایانگر اندیشه&zwnj;ها و اعمال انسانهایی هستند که در جستجوی خدا بودند، و در این نوشته&zwnj;ها بالاترین برداشتهای خود را از درستکاری، حقیقت، و تقدس به جا گذاشتند. این متونِ مقدس حاوی مطالب زیادی هستند که حقیقت است، بسیار زیاد، اما در پرتو آموزشهای کنونیِ شما، تو می&zwnj;دانی که این نوشته&zwnj;ها همچنین در بر گیرندۀ مطالب زیادی هستند که جلوه&zwnj;گر خطاآمیز پدر آسمانی می&zwnj;باشند، خدای بامحبتی که من آمده&zwnj;ام به تمامی دنیا آشکار سازم.</p>
<p style="direction:rtl"> &rdquo;نَتَنائیل، حتی برای یک لحظه هرگز به خود اجازه نده که این آثار عهد عتیق را باور کنی که به تو می&zwnj;گوید خدای با محبت به نیاکان تو فرمان داد که به جنگ بروند و تمامی دشمنانشان &mdash; مردان، زنان، و کودکان &mdash; را به قتل برسانند. این نوشته&zwnj;ها حرفهای انسانها هستند، انسانهایی که آنچنان مقدس نبودند، و اینها کلام خداوند نیستند. این متون مقدس همیشه وضعیت عقلانی، اخلاقی، و معنوی آنهایی را که این نوشته&zwnj;ها را ساختند منعکس نموده و همیشه منعکس خواهند نمود. آیا توجه نکردی که همینطور که پیامبران از ساموئیل تا اشعیا نگاشته&zwnj;های خود را عرضه می&zwnj;کنند زیبایی و شکوه مفاهیم یهوه افزایش می&zwnj;یابد؟ و تو باید به یاد داشته باشی که این متون مقدس به منظور آموزش مذهبی و هدایت معنوی نوشته شده&zwnj;اند. اینها کار تاریخ نویسان یا فلاسفه نیستند.</p>
<p style="direction:rtl"> &rdquo;رقت&zwnj;بارترین چیز صرفاً این برداشت اشتباه از کمال مطلقِ متون مقدس و خطاناپذیر بودن آموزشهای آن نیست، بلکه تفسیر خطاآمیز و سردرگم کنندۀ این نوشتجات مقدس توسط کاتبان و زاهدان ریاکار در اورشلیم است که در اسارت سنت هستند. و اکنون آنها دکترین الهام بخش بودنِ متون مقدس و نیز تفاسیر غلط خود را از آن به کار خواهند گرفت تا با جدیت تمام در برابر این آموزشهای &zwnj;جدیدتر بشارت ملکوت خداوند ایستادگی کنند. نَتَنائیل، هرگز فراموش نکن که پدر آشکارسازی حقیقت را فقط به یک نسل و یا یک ملت محدود نمی&zwnj;سازد. بسیاری از جویندگان مشتاق که به دنبال حقیقت هستند به واسطۀ این دکترین کامل بودن متون مقدس سردرگم و نومید بوده و مداوماً خواهند بود.</p>
<p style="direction:rtl"> &rdquo;مرجعیت حقیقت، همان روحی است که با تجلی زنده&zwnj;اش در درون انسانها زندگی می کند، و نه عبارات مردۀ انسانهای کمتر آگاه و به ظاهر الهام یافتۀ یک نسل دیگر. و حتی اگر این انسانهای مقدس دوران باستان از زندگی الهام بخش و سرشار از روح الهی بهره&zwnj;مند بودند، این امر بدین معنی نیست که <span class="ColItal">گفتار</span> آنها به گونه ای مشابه از نظر روحانی الهام یافته بوده است. امروزه ما آموزشهای این بشارت ملکوت خداوند را ثبت نمی&zwnj;کنیم، تا مبادا، وقتی که من از این دنیا رفتم، شما در نتیجۀ تنوع تفسیر خود از آموزشهای من به سرعت به گروههای متعدد ستیزه&zwnj;جوی حقیقت تقسیم شوید. برای این نسل از همه بهتر این است که ما این حقایق را در <span class="ColItal">زندگیخود</span> نشان دهیم، ضمن این که از نگارش آنها اجتناب ورزیم.</p>
<p style="direction:rtl"> &rdquo;نَتَنائیل به سخنان من خوب توجه کن. چیزی را که سرشت بشری لمس کرده باشد هیچگاه نمی&zwnj;تواند خطاناپذیر باشد. حقیقت الهی از طریق ذهن انسان به راستی می&zwnj;تواند بدرخشد، اما همیشه با خلوص نسبی و ربانیت قسمی. مخلوق ممکن است مشتاق خطاناپذیری باشد، اما فقط آفرینندگان از خطاناپذیری برخوردارند.</p>
<p style="direction:rtl"> &rdquo;اما بزرگترین خطای آموزش پیرامون متون مقدس این دکترین است که اینها کتابهای مهر شدۀ اسرارآمیز و خرد هستند که تنها اذهان خردمند مردم جرأت تفسیر آن را دارند. آشکارسازیهای حقیقت الهی چیزهای مهر شده نیستند، مگر به واسطۀ نادانی بشری، تعصب، و عدم بردباری کوته فکرانه. نور متون مقدس فقط به واسطۀ تعصب کم سو می&zwnj;شود و به واسطۀ خرافات تاریک می&zwnj;شود. ترس نادرست از تقدس مانع از این شده است که مذهب توسط عقل و درایت پاسداری شود. ترس از مرجعیتِ نوشتجات مقدسِ گذشته به گونه&zwnj;ای مؤثر مانع از این می&zwnj;شود که روانهای صادق امروزه نور جدید بشارت خداوند را بپذیرند، نوری که همین انسانهای خداشناسِ نسل دیگر شدیداً مشتاق دیدن آن بودند.</p>
<p style="direction:rtl"> &rdquo;اما غم انگیزترین جنبۀ تمامی اینها این واقعیت است که برخی از آموزگارانِ تقدسِ این سنت&zwnj;گرایی دقیقاً این حقیقت را می&zwnj;دانند. آنها کمابیش این محدودیتهای متون مقدس را به طور کامل می&zwnj;فهمند، اما آنها از نظر اخلاقی بزدل و از نظر عقلانی ناصادق هستند. آنها حقیقت را در رابطه با نوشتجات مقدس می&zwnj;دانند، اما ترجیح می&zwnj;دهند این واقعیات پریشان کننده را از مردم پنهان نگاه دارند. و از این رو آنها متون مقدس را تحریف نموده و واژگونه جلوه می&zwnj;دهند، و به جای این که به نوشتجات مقدس به عنوان گنجینۀ خرد اخلاقی، الهام مذهبی، و آموزش روحانی انسانهای خداشناس سایر نسلها رجوع کنند، آنها را راهنمایی برای جزئیات برده&zwnj;وار زندگی روزانه و مرجعیتی در چیزهای غیرروحانی می&zwnj;کنند.&ldquo;</p>
<p style="direction:rtl"> نَتَنائیل به واسطۀ گفته&zwnj;های استاد روشن و شوکه شد. او مدتها در اعماق روانش به این گفتگو فکر کرد، اما او تا بعد از معراج عیسی در رابطه با این گفتگو به هیچ کس چیزی نگفت؛ و حتی در آن هنگام نیز از گفتن داستان کامل آموزش استاد بیم داشت.</p>
<div class="c1">
<h4 style="direction:rtl">5- طبیعت مثبت مذهب عیسی</h4></div>

<p style="direction:rtl"> در فیلادلفیه، جایی که یعقوب کار می&zwnj;کرد، عیسی در رابطه با طبیعت مثبت بشارت ملکوت خداوند به حواریون آموزش داد. هنگامی که او طی اظهارات خود اعلام داشت برخی از قسمتهای متون مقدس نسبت به بخشهای دیگر بیشتر حاوی حقیقت هستند، و به شنوندگان خود اندرز داد که با بهترینهای خوراک معنوی روانهای خود را تغذیه کنند، یعقوب سخنان استاد را قطع کرد و پرسید: &rdquo;استاد ممکن است لطف کنی و به ما بگویی چگونه قطعات بهتر را از متون مقدس برای تزکیۀ شخصی خود انتخاب کنیم؟&ldquo; و عیسی پاسخ داد: &rdquo;آری یعقوب، هنگامی که متون مقدس را می&zwnj;خوانید به دنبال آن آموزشهایی بروید که از حقیقت جاودانه و زیبایی الهی برخوردارند، مثل:</p>

<p style="direction:rtl"> &rdquo;خداوندا، قلبی پاک در من به وجود آور.</p>
<p style="direction:rtl"> &rdquo;خداوند شبان من است؛ محتاج به هیچ چیز نخواهم بود.</p>
<p style="direction:rtl"> &rdquo;همسایۀ خود را همچون خودتان دوست بدارید.</p>
<p style="direction:rtl"> &rdquo;چرا که من، یزدان، خدای شما، دست راست شما را در دست خواهم گرفت، و خواهم گفت: نترس؛ به تو کمک خواهم کرد.</p>
<p style="direction:rtl"> &rdquo;ملتها نیز دیگر جنگ را نخواهند آموخت.&ldquo;</p>

<p style="direction:rtl"> و این توصیف کنندۀ شیوه&zwnj;ای است که عیسی بهترین متون مقدس عبرانی را برای آموزش پیروانش و برای گنجایش در آموزشهای بشارت جدید ملکوت خداوند به طور روزانه به کار می&zwnj;گرفت. سایر مذاهب اندیشۀ نزدیکی خداوند به انسان را عرضه کرده بودند، اما عیسی توجه خداوند را برای انسان همچون نگرانی یک پدر با محبت برای بهروزی فرزندان تحت تکفلش جلوه داد و سپس این آموزش را بنیاد مذهبش ساخت. و بدین ترتیب دکترین پدر بودن خداوند انجام برادری انسان را ضروری ساخت. پرستش خداوند و خدمت انسان مجموعه و جوهر مذهب او گردید. عیسی بهترینهای مذهب یهودی را برداشت و آن را به یک زمینۀ ارزشمند در آموزشهای نوین بشارت ملکوت خداوند تبدیل نمود.</p>
<p style="direction:rtl"> عیسی روح عمل مثبت را به دکترینهای منفعل مذهب یهودی وارد نمود. عیسی به جای اطاعت منفی از ملزومات آیینی، به انجام مثبت آن چیزی حکم می&zwnj;کرد که مذهب جدیدش برای آنهایی که آن را می&zwnj;پذیرفتند ملزوم می&zwnj;داشت. مذهب عیسی تنها شامل نه <em>ایمان آوردنِ </em>صرف، بلکه عملاً <em>انجام دادنِ</em> آن چیزهایی بود که بشارت ملکوت خداوند ملزوم می&zwnj;داشت. او آموزش نداد که جوهر مذهبش شامل خدمت اجتماعی است، بلکه این که خدمت اجتماعی یکی از تأثیرات مشخص دارا بودن روح مذهب راستین است.</p>
<p style="direction:rtl"> عیسی در به کار گرفتن نیمۀ بهتر یک متن مقدس درنگ نکرد، در حالی که بخش ناچیزتر را رد نمود. او اندرز بزرگش، &rdquo;همسایۀ خود را همچون خودتان دوست بدارید&ldquo; را از کتاب مقدس گرفت، که می&zwnj;گوید: &rdquo;از فرزندان مردم خود انتقام نگیرید، بلکه همسایۀ خود را همچون خودتان دوست بدارید.&ldquo; عیسی بخش مثبت این متن مقدس را به کار گرفت در حالی که بخش منفی را رد نمود. او حتی با عدم مقاومت منفی یا صرفاً منفعل مخالفت کرد. او گفت: &rdquo;هنگامی که یک دشمن به یک گونۀ شما سیلی می&zwnj;زند، خاموش و منفعل آنجا نایستید، بلکه با رویکردی مثبت گونۀ دیگر خود را بچرخانید؛ بدین معنی که بهترین کار ممکن را انجام دهید تا به گونه&zwnj;ای فعال برادر خطاکارتان را از مسیرهای شرارت&zwnj;آمیز دور سازید و به راههای بهتر زندگی درستکارانه هدایت کنید.&ldquo; عیسی پیروانش را ملزم ساخت که در برابر هر وضعیت زندگی به گونه&zwnj;ای مثبت و بی&zwnj;باک واکنش نشان دهند. چرخاندن گونۀ دیگر یا هر کنش دیگر که نماد آن باشد، پیشگامی را مطالبه می&zwnj;کند، و ابراز قاطع، فعال، و شجاعانۀ شخصیت ایماندار را ملزوم می&zwnj;دارد.</p>
<p style="direction:rtl"> عیسی از انجام تسلیم منفی به بی&zwnj;حرمتیهای آنهایی که ممکن است عمداً در صدد تحمیل نگرش خود به عمل کنندگان به عدم مقاومت در برابر شرارت برآیند جانبداری نکرد، اما در عوض از این دیدگاه طرفداری کرد که پیروانش باید در واکنش سریع و مثبتِ نیک نسبت به شرور خردمند و هشیار باشند، تا آن حد که بتوانند به گونه&zwnj;ای مؤثر با نیکی بر شرارت چیره شوند. فراموش نکنید که نیکی راستین به گونه&zwnj;ای تغییرناپذیر قدرتمندتر از بدنهادترین شرارت است. استاد یک شاخص مثبت از درستکاری را آموزش داد: &rdquo;بگذارید هر آن کس که آرزو دارد مرید من باشد، خود را نادیده انگارد و به طور کامل مسئولیتهای خویش را به عهده گیرد و به طور روزانه مرا دنبال کند.&ldquo; و بدین ترتیب او چنان زندگی کرد که &rdquo;پیوسته دست به انجام کار نیک می&zwnj;زد.&ldquo; و این جنبۀ بشارت خداوند از طریق تمثیلهای بسیاری که بعدها به پیروانش می&zwnj;گفت به خوبی نشان داده شد. او هرگز پیروانش را تشویق و ترغیب نکرد که با شکیبایی وظایفشان را به عهده گیرند بلکه این که با انرژی و اشتیاق در حد کاملِ مسئولیتهای بشری و امتیازات الهیشان در ملکوت خداوند زندگی کنند.</p>
<p style="direction:rtl"> هنگامی که عیسی به حواریون خود آموزش داد که وقتی فردی به گونه&zwnj;ای غیرعادلانه کت آنها را برد، آنها باید لباس دیگر را هم تقدیم کنند، او آنقدر به کت واقعی دوم اشاره نداشت، بلکه به ایدۀ انجام کاری <em>مثبت</em>، تا خطاکار را از پیروی از اندرز قدیمی انتقام جویی &mdash; &rdquo;یک چشم در ازای یک چشم&ldquo; &mdash; و غیره باز دارد. عیسی از ایدۀ انتقام جویی یا فقط یک رنجبر منفعل یا قربانی بی&zwnj;عدالتی شدن منزجر بود. او به این مناسبت سه راه مقابله کردن و مقاومت در برابر شرارت را به آنها آموزش داد:</p>

<p style="direction:rtl"> 1- جواب شرارتکاری را با شرارتکاری دادن &mdash; روش مثبت اما نادرست.</p>
<p style="direction:rtl"> 2- رنجبری از شرارتکاری بدون شکوه و بدون مقاومت &mdash; روش کاملاً منفی.</p>
<p style="direction:rtl"> 3- پاسخ شرارت را با نیکی دادن، تسلط بر اوضاع، طوری که با نیکی بر شرارت چیرگی حاصل شود &mdash; روش مثبت و درست.</p>

<p style="direction:rtl"> یکبار یکی از حواریون پرسید: &rdquo;استاد، اگر غریبه&zwnj;ای مرا مجبور ساخت که بار او را برای یک مایل حمل کنم چه باید بکنم؟&ldquo; عیسی پاسخ داد: &rdquo;در حالی که غریبه را زیر لب سرزنش می&zwnj;کنی ننشین و برای رهایی آه بکش. از چنین رویکردهای منفعل درستکاری حاصل نمی&zwnj;شود. اگر نمی&zwnj;توانی به انجام کاری که به گونه&zwnj;ای مؤثرتر مثبت است بیاندیشی، حداقل می&zwnj;توانی بار را برای مایلِ دوم حمل کنی. آن عزم راسخ غریبۀ غیرمنصف و خدا نشناس را به چالش می&zwnj;کشاند.&ldquo;</p>
<p style="direction:rtl"> یهودیان در رابطه با خدایی که گناهکاران نادم را می&zwnj;بخشد و سعی در فراموش کردن کارهای ناشایست آنها می&zwnj;کند شنیده بودند، اما تا پیش از آمدن عیسی، انسانها در رابطه با خدایی که به دنبال یافتن برۀ گمشده برود نشنیده بودند؛ خدایی که برای یافتن گناهکاران پیشقدم می&zwnj;شد، و وقتی که آنها را مایل به بازگشت به منزل پدری می&zwnj;یافت شادمانی می&zwnj;نمود. این نشان مثبت در مذهب عیسی حتی به دعاهای او تعمیم یافت. و او قاعدۀ منفی طلایی را به یک اندرز مثبتِ انصاف بشری تبدیل ساخت.</p>
<p style="direction:rtl"> عیسی در تمامی آموزشهایش از جزئیات منحرف کنندۀ ذهن به گونه&zwnj;ای راسخ پرهیز می&zwnj;نمود. او از زبان پرآذین احتراز می&zwnj;کرد و از استعارۀ شاعرانه محضِ بازی با لغات اجتناب می&zwnj;ورزید. او به طور عادت&zwnj;وار معانی بزرگ را در بیانات کوچک ادا می&zwnj;نمود. عیسی به منظور روشنگری، معانی جاری بسیاری واژه&zwnj;ها همچون نمک، خمیرمایه، ماهیگیری، و بچه&zwnj;های کوچک را وارونه می&zwnj;کرد. او به مؤثرترین وجه مقایسه را به کار می&zwnj;گرفت، و دقیقه را با بی&zwnj;نهایت و غیره قیاس می&zwnj;کرد. تصاویر او چشمگیر بودند، مثل &rdquo;کوری که کور را هدایت می&zwnj;کند.&ldquo; اما بزرگترین نقطۀ قوتی که در آموزش روشنگرایانۀ او یافت می&zwnj;شود طبیعی بودن آن بود. عیسی فلسفۀ مذهب را از بهشت به زمین آورد. او نیازهای بنیادین روان را با یک بینش نوین و یک عطیۀ نوین عاطفی به تصویر در آورد.</p>
<div class="c1">
<h4 style="direction:rtl">6- بازگشت به مَجدل</h4></div>

<p style="direction:rtl"> مأموریت چهار هفته&zwnj;ای در دکاپولیس تا حدی موفقیت&zwnj;آمیز بود. صدها روان به ملکوت خداوند پذیرفته شدند، و رسولان و بشارتگران در ادامه دادن کارهایشان بدون انگیزش حضور فوری شخصی عیسی تجربۀ ارزشمندی داشتند.</p>
<p style="direction:rtl"> در جمعه، 16 سپتامبر، تمامی گروه کارگران از طریق قرار قبلی در پارک مجدل جمع شدند. در روز سبت شورایی متشکل از بیش از یکصد ایماندار تشکیل جلسه داد، و طی آن طرحهای آینده برای گسترش کار ملکوت خداوند به طور کامل مورد ملاحظه قرار گرفتند. پیام&zwnj;آوران داوود حاضر بودند و در رابطه با رفاه ایمانداران در سرتاسر یهودیه، سامره، جلیل، و مناطق مجاور گزارش تهیه کردند.</p>
<p style="direction:rtl"> تعداد اندکی از پیروان عیسی در این هنگام از ارزش بزرگ خدمات گروه پیام&zwnj;آور به طور کامل قدردانی کردند. پیام&zwnj;آوران نه تنها ایمانداران را در سرتاسر فلسطین با یکدیگر و با عیسی و رسولان در ارتباط قرار دادند، بلکه در طول این روزهای تاریک همچنین به عنوان جمع&zwnj;آوری کنندگان وجوهات خدمت کردند، نه تنها برای امرار معاش عیسی و یارانش، بلکه همچنین برای حمایت از خانواده&zwnj;های دوازده رسول و دوازده بشارتگر.</p>
<p style="direction:rtl"> حدوداً در این هنگام اَبنر پایگاه عملیاتی خود را از حبرون به بیت لحم انتقال داد، و این مکان دوم همچنین ستاد مرکزی پیام&zwnj;آوران داوود در یهودیه بود. داوود یک سرویس خبررسانی شبانه میان اورشلیم و بیت سیدا ایجاد کرد. این دوندگان هر روز عصر اورشلیم را ترک می&zwnj;کردند، و در سیچار و سیتوپولیس خبررسانی می&zwnj;کردند، و تا هنگام صبحانه در بامداد بعد به بیت سیدا می&zwnj;رسیدند.</p>
<p style="direction:rtl"> اکنون عیسی و یارانش پیش از این که برای آغاز آخرین دورۀ تلاشهایشان از جانب ملکوت خداوند آماده شوند برای یک هفته استراحت آماده می&zwnj;شدند. این آخرین استراحت آنها بود، زیرا مأموریت در پریا به پیکاری از موعظه و آموزش تبدیل شد که تا هنگام ورود آنها به اورشلیم و انجام رخدادهای پایانی دوران زندگی زمینی عیسی ادامه یافت.</p>
</body>
</html>
