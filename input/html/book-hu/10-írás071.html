<!DOCTYPE html>
<html lang="hu-HU">
<head>
<title>Az Urantia könyv: 71. írás, Az állam fejlődése</title>
<meta name="viewport" content="width=device-width, initial-scale=1.0, user-scalable=yes"/>
<meta http-equiv="Content-Type" content="text/html; charset=utf-8"/>
<base target="_self"/>
<link rel="shortcut icon" href="./favicon.ico" type="image/x-icon"/>
<meta name="author" content="Urantia Foundation"/>
<meta name="publisher" content="Urantia Foundation"/>
<meta name="copyright" content="Copyright 2015 Urantia Foundation"/>
<meta name="keywords" content="vallás urantia könyv filozófia spiritualitás isten jézus"/>
<link rel="stylesheet" type="text/css" href="./ub.css"/>
</head>
<body>
<div class="container">
<p class="title">Az Urantia könyv</p>
<hr />
<p class="ctr">&#60;&#60;&#160;<a href="./10-írás070.html" title="70. írás, Az emberi közösségek kormányzásának fejlődése">70. írás</a> | <a href="./01-Részei.html" title="A könyv részei">Részei</a> | <a href="./03-Tartalomjegyzéke.html#P071" title="A könyv tartalomjegyzéke">Tartalomjegyzéke</a> | <a href="./10-írás072.html" title="72. írás, Egy szomszédos bolygó kormányzati berendezkedése">72. írás</a>&#160;&#62;&#62;</p>
<hr />
<p class="paper">71. írás</p>
<h1 id="U71_0_0">Az állam fejlődése</h1>
<p id="U71_0_1" class="btn"><small>71:0.1 (800.1)</small> AZ ÁLLAM a polgárosodás hasznos kibontakozása; ez jelképezi a társadalomnak a háború pusztításaiból és szenvedéseiből származó tiszta nyereségét. Az államvezetés sem más, mint módszer-együttes a versengő erők küzdelmének szabályozásához a küzdelmet folytató törzsek és nemzetek között.</p>
<p id="U71_0_2" class="btn"><small>71:0.2 (800.2)</small> A korszerű állam a csoporthatalom iránti hosszú küzdelmet túlélt intézmény. A felsőbb hatalom végül felülkerekedett, és létrehozott egy tényszerű teremtményt — az államot — azzal az erkölcsi hitregével együtt, hogy az állampolgároknak az állam iránt élni és halni a legfőbb kötelességük. De az állam nem isteni eredetű; még csak nem is a szabad akarattal rendelkező értelmes ember hozta létre; az állam tisztán evolúciós intézmény és a kialakulása is teljes mértékben önkéntelenül végbement folyamatok eredménye.</p>
<h2 id="U71_1_0">1. A kezdetleges állam</h2>
<p id="U71_1_1" class="btn"><small>71:1.1 (800.3)</small> Az állam területi alapú társadalomszabályozó szerveződés, és a legerősebb, leghatékonyabb és legtartósabb államot egyetlen nemzet alkotja s ott az emberek közös nyelvvel, erkölcsökkel és intézményekkel rendelkeznek.</p>
<p id="U71_1_2" class="bts"><small>71:1.2 (800.4)</small> A korai államok kicsik voltak és mind hódítás eredményeként jött létre. Nem önkéntes társulásokból származtak. Sokukat a hódító vándorlók alapították, akik azért csaptak le a békés pásztorokra vagy letelepedett gazdálkodókra, hogy kiterjesszék rájuk a hatalmukat és rabszolgává tegyék őket. A hódítások eredményeként létrejött államok szükségszerűen rétegződöttek voltak; az osztályok elkerülhetetlenek voltak, és az osztályharcok mindig is az érvényesülést szolgálták.</p>
<p id="U71_1_3" class="btn"><small>71:1.3 (800.5)</small> Az amerikai vörös ember északi törzsei sohasem érték el a valódi államiság szintjét. Sohasem fejlődtek tovább a törzsek laza szövetségénél, az állam nagyon kezdetleges formájánál. Az államhoz legközelebb az irokéz szövetség jutott, de a hat nemzetből álló csoport sohasem működött egészen államként és nem is maradt fenn, mert nem rendelkezett a mai nemzeti lét bizonyos, alapvető fontosságú elemeivel, úgymint:</p>
<p id="U71_1_4" class="btn"><small>71:1.4 (800.6)</small> 1. Magántulajdon birtoklása és örökhagyása.</p>
<p id="U71_1_5" class="btn"><small>71:1.5 (800.7)</small> 2. Városok, valamint mezőgazdaság és ipar.</p>
<p id="U71_1_6" class="btn"><small>71:1.6 (800.8)</small> 3. Hasznos háziállatok.</p>
<p id="U71_1_7" class="btn"><small>71:1.7 (800.9)</small> 4. Gyakorlatias családszervezet. E vörös emberek az anyajogú családhoz kötődtek és az unokatestvéri öröklést gyakorolták.</p>
<p id="U71_1_8" class="btn"><small>71:1.8 (800.10)</small> 5. Jól meghatározott terület.</p>
<p id="U71_1_9" class="btn"><small>71:1.9 (800.11)</small> 6. Erős elsőszámú vezető.</p>
<p id="U71_1_10" class="btn"><small>71:1.10 (800.12)</small> 7. A foglyok rabszolgává tétele — a foglyokat vagy befogadták vagy megölték.</p>
<p id="U71_1_11" class="bts"><small>71:1.11 (800.13)</small> 8. Határozott hódítások.</p>
<p id="U71_1_12" class="bts"><small>71:1.12 (800.14)</small> A vörös emberek túl demokratikusak voltak; jó kormánnyal rendelkeztek, mely azonban csődöt mondott. Később talán kialakíthattak volna államot, ha nem szembesültek volna túl korán a fehér ember polgárosodottabb társadalmával, aki a görögök és a rómaiak kormányzási módszereit követte.</p>
<p id="U71_1_13" class="btn"><small>71:1.13 (801.1)</small> A sikeres római állam a következőkön alapult:</p>
<p id="U71_1_14" class="btn"><small>71:1.14 (801.2)</small> 1. Az apajogú család.</p>
<p id="U71_1_15" class="btn"><small>71:1.15 (801.3)</small> 2. Mezőgazdaság és az állatok háziasítása.</p>
<p id="U71_1_16" class="btn"><small>71:1.16 (801.4)</small> 3. A népesség egy helyre sűrítése — a városok.</p>
<p id="U71_1_17" class="btn"><small>71:1.17 (801.5)</small> 4. Magántulajdon és földtulajdon.</p>
<p id="U71_1_18" class="btn"><small>71:1.18 (801.6)</small> 5. Rabszolgaság — állampolgári osztályok.</p>
<p id="U71_1_19" class="btn"><small>71:1.19 (801.7)</small> 6. A gyenge és visszamaradt népek meghódítása és átszervezése.</p>
<p id="U71_1_20" class="btn"><small>71:1.20 (801.8)</small> 7. Jól meghatározott terület, utakkal.</p>
<p id="U71_1_21" class="bts"><small>71:1.21 (801.9)</small> 8. Erős, személyi vezetés.</p>
<p id="U71_1_22" class="bts"><small>71:1.22 (801.10)</small> A római polgárosodott társadalom nagy gyengesége, és a birodalom végső összeomlásának egyik tényezője az a szabadelvűnek és haladónak feltételezett intézmény volt, hogy a fiúk huszonegy éves korukra függetlenné válhattak, valamint az, hogy a lányokat feltétel nélkül elengedték otthonról, és akik így szabadon, a maguk választása szerint házasodhattak meg vagy költözhettek vidékre és ott elzüllöttek. A társadalomra káros hatást nem maguk az újítások jelentettek, hanem inkább az, hogy e változtatásokat hirtelenül és általánosan fogadták el. Róma bukása jelzi, hogy mire lehet számítani, amikor egy állam a belső elfajzással együtt járó túl gyors terjeszkedésen megy keresztül.</p>
<p id="U71_1_23" class="btn"><small>71:1.23 (801.11)</small> A kezdetleges állam létrejöttét a vérségi kötelék befolyásának a területi meghatározottsággal szembeni csökkenése tette lehetővé, és az ilyen törzsszövetségeket a hódítások rendszerint megszilárdították. Bár az igazi állam jellemzője az összes kisebb küzdelmen és csoportkülönbségen felülemelkedő fennhatóság, mégis, számos osztály és kaszt marad fenn a későbbi államszerveződésekben, mint a régebbi idők nemzetségeinek és törzseinek maradványai. A későbbi, nagy területű államok hosszú és keserves küzdelmet vívtak a kisebb, vérrokon nemzetségi csoportokkal, s a törzsi kormányzás értékes átmenetet jelentett a családi és az állami fennhatóság között. A későbbi időkben sok nemzetség jött létre szakmai és egyéb ipari társulásokból.</p>
<p id="U71_1_24" class="btn"><small>71:1.24 (801.12)</small> Az államegység kialakításának sikertelensége az állam előtti körülmények közötti kormányzási módszerekhez való visszatéréshez vezet, mint amilyen az európai középkor hűbéruralma is volt. E sötét korszakokban a területi elven szerveződő állam összeomlott, és visszatértek a kisebb várlak-csoporti életmódhoz, újból megjelentek a fejlődés nemzetségi és törzsi szakaszai. Hasonló félállamok ma is léteznek Ázsiában és Afrikában, azonban nem mindegyik evolúciós visszafordulás eredménye; sokuk a jövőbeli állam magját képezi.</p>
<h2 id="U71_2_0">2. A képviseleti kormányzás kialakulása</h2>
<p id="U71_2_1" class="btn"><small>71:2.1 (801.13)</small> A demokrácia, bár eszményképet testesít meg, a polgárosodás terméke, nem az evolúcióé. Lassan haladjatok! Gondosan válasszatok, mert a demokrácia a következő veszélyekkel jár:</p>
<p id="U71_2_2" class="btn"><small>71:2.2 (801.14)</small> 1. A középszer dicsőítése.</p>
<p id="U71_2_3" class="btn"><small>71:2.3 (801.15)</small> 2. Hitvány és tudatlan vezetők választása.</p>
<p id="U71_2_4" class="btn"><small>71:2.4 (801.16)</small> 3. A társadalmi evolúció alapvető tényeinek fel nem ismerése.</p>
<p id="U71_2_5" class="btn"><small>71:2.5 (801.17)</small> 4. A tanulatlan és tunya többségek számára megadott általános választójoggal járó veszély.</p>
<p id="U71_2_6" class="bts"><small>71:2.6 (801.18)</small> 5. A közvélemény rabjává válás; nem mindig a többségnek van igaza.</p>
<p id="U71_2_7" class="btn"><small>71:2.7 (802.1)</small> A közvélekedés, a közgondolkodás mindig is hátráltatta a társadalmat; mindazonáltal értékes, mert, miközben feltartóztatja a társadalmi evolúciót, meg is őrzi a polgárosodott társadalmat. A közvélekedés felvilágosítás útján való javítása az egyetlen biztonságos és igaz módja a polgárosodás felgyorsításának; az erő alkalmazása csak átmenetileg lehet célravezető, és a kulturális gyarapodás egyre jobban felgyorsul, ahogy a szavazógolyó kiszorítja a puskagolyót. A közvélekedés, az erkölcsök jelentik az alapvető és elemi energiát a társadalmi evolúcióhoz és az állam kialakulásához, azonban ahhoz, hogy államalkotó értékkel is bírjon, erőszakmentes formában kell megnyilvánulnia.</p>
<p id="U71_2_8" class="bts"><small>71:2.8 (802.2)</small> A társadalmi haladás mértékét közvetlenül határozza meg az, hogy az erőszakmentesen megnyilvánuló közvélekedés mennyire képes szabályozni a személyes viselkedést és az állam működését. A valóban polgárosodott kormányzat akkor jelent meg, amikor a közvélekedést alakítókat felruházták a személyes választójogi hatalommal. A népszavazások nem mindig döntenek helyesen, de a jó kivitelezési módját képviselik még akár egy rossz dolognak is. Az evolúció nem egyből hoz páratlan tökéletességet, hanem inkább viszonylagos és fejlődő gyakorlatias igazodással jár.</p>
<p id="U71_2_9" class="bts"><small>71:2.9 (802.3)</small> A képviseleti kormányzás gyakorlatias és hatékony formájának kibontakozásához tíz lépés vagy szakasz vezet:</p>
<p id="U71_2_10" class="bts"><small>71:2.10 (802.4)</small> 1. <em>A személy szabadsága.</em> A rabszolgaságnak, a jobbágyságnak és az emberi leigázottság minden formájának el kell tűnnie.</p>
<p id="U71_2_11" class="bts"><small>71:2.11 (802.5)</small> 2. <em>Az elme szabadsága.</em> Hacsak nem szabad emberek részesülnek oktatásban — vagyis az értelmes gondolkodásra és a bölcs tervezésre való kiképzésben — a szabadság rendszerint több kárt okoz, mint hasznot.</p>
<p id="U71_2_12" class="bts"><small>71:2.12 (802.6)</small> 3. <em>A törvény uralma.</em> A szabadság csak akkor élvezhető, amikor az emberek vezetőinek akaratát és szeszélyeit felváltják az elfogadott alaptörvénnyel összhangban lévő törvényi rendelkezések.</p>
<p id="U71_2_13" class="bts"><small>71:2.13 (802.7)</small> 4. <em>A véleménynyilvánítás szabadsága.</em> A képviseleti kormányzás elképzelhetetlen az emberi vágyak és vélemények mindenféle kifejezésmódjának szabadsága nélkül.</p>
<p id="U71_2_14" class="bts"><small>71:2.14 (802.8)</small> 5. <em>A tulajdon biztonságának szavatolása.</em> Egyetlen kormány sem maradhat sokáig a helyén, ha nem gondoskodik a személyes tulajdon birtoklásának jogáról valamilyen formában. Az ember törekszik arra, hogy rendelkezzen a személyes tulajdona használatának, ellenőrzésének, adományozásának, eladásának, bérbeadásának, örökül hagyásának jogával.</p>
<p id="U71_2_15" class="bts"><small>71:2.15 (802.9)</small> 6. <em>A kérvényezés joga.</em> A képviseleti kormányzás elismeri az állampolgárok jogát arra, hogy meghallgassák őket. A kérvényezés kiváltsága együtt jár a szabad állampolgársággal.</p>
<p id="U71_2_16" class="bts"><small>71:2.16 (802.10)</small> 7. <em>A kormányzáshoz való jog.</em> Nem elég, ha az embereket meghallgatják; a kérvényezés jogának tovább kell fejlődnie a tényleges kormányzati igazgatásban való részvételig.</p>
<p id="U71_2_17" class="bts"><small>71:2.17 (802.11)</small> 8. <em>Általános választójog.</em> A képviseleti kormányzás okos, hatékony és egyetemes választóközönséget feltételez. Az ilyen kormány jellegét mindig azoknak a jelleme és rátermettsége fogja meghatározni, akik azt alkotják. A polgárosodás kibontakozásával a választójog, bár általános marad mindkét nem esetében, hatékonyan módosul, átrendeződik és egyéb módon is külön fejlődik.</p>
<p id="U71_2_18" class="bts"><small>71:2.18 (802.12)</small> 9. <em>A köztisztviselők ellenőrzése.</em> Egyetlen polgári kormányzat sem lehet hasznos és hatékony, hacsak nem rendelkeznek az állampolgárok a hivatalokat betöltők és a közszolgák irányításának és ellenőrzésének bölcs módszereivel és alkalmazzák is azokat.</p>
<p id="U71_2_19" class="btn"><small>71:2.19 (802.13)</small> 10. <em>Értelmes és képzett képviselet.</em> A demokrácia túlélése a sikeres képviseleti kormányzástól függ; ez pedig attól a gyakorlattól, hogy szakmailag felkészült, értelmileg hozzáértő, társadalmilag elkötelezett és erkölcsileg egészséges egyéneket választanak-e meg a közhivatalokba. Csak ezek biztosítása mellett lehetséges az emberek kormányát az emberek által és az emberekért megőrizni.</p>
<h2 id="U71_3_0">3. Az államiság eszményképei</h2>
<p id="U71_3_1" class="btn"><small>71:3.1 (803.1)</small> Egy kormány politikai vagy igazgatási formája kisebb jelentőséggel bír, feltéve, hogy biztosítja a polgári haladás alapvető elemeit — a szabadságot, a biztonságot, az oktatást és a társadalmi összhangteremtést. Nem az állam, hanem az állam által megtett dolgok azok, amelyek meghatározzák a társadalmi evolúció menetét. Végső soron egyetlen állam sem képes meghaladni az állampolgárainak azon erkölcsi értékeit, amelyeket az általuk választott vezetők mutatnak fel. A tudatlanság és az önzés még a legfejlettebb kormányzatfajtát is biztosan megbuktatja.</p>
<p id="U71_3_2" class="bts"><small>71:3.2 (803.2)</small> Bármennyire is sajnálatos, a nemzeti önzés alapvető jelentőségű volt a társadalmi túlélés szempontjából. A választott nép tantétele meghatározó tényező volt a törzsek összekovácsolásában és a nemzetépítésben egészen a legújabb időkig. De egyetlen állam sem képes eszményi működési szinteket elérni addig, amíg le nem győzi a türelmetlenség minden formáját; a meg nem tűrés mindig is kedvezőtlen hatást gyakorol az emberi fejlődésre. Ez ellen a legjobban a tudomány, a kereskedelem, a játékok és a vallás összehangolása révén lehet küzdeni.</p>
<p id="U71_3_3" class="btn"><small>71:3.3 (803.3)</small> Az eszményi államot három nagy, összehangolt hajtóerő működteti:</p>
<p id="U71_3_4" class="btn"><small>71:3.4 (803.4)</small> 1. Az emberek közötti testvériség felismeréséből származó szeretet és kölcsönös bizalom.</p>
<p id="U71_3_5" class="btn"><small>71:3.5 (803.5)</small> 2. A bölcs eszményképeken alapuló értelmes hazafiság.</p>
<p id="U71_3_6" class="bts"><small>71:3.6 (803.6)</small> 3. A bolygói tények, szükségletek és célok szempontjából értelmezett mindenségrendi látásmód.</p>
<p id="U71_3_7" class="btn"><small>71:3.7 (803.7)</small> Az eszményi állam törvényeinek száma kevés, és azok ki is emelkedtek a nemleges jellegű tabu korszakából és eljutottak a teljesebb önuralmon alapuló egyéni szabadság igenlő jellegű fejlődésének korszakába. A magasabb szintű állam nemcsak, hogy munkára bírja a polgárait, hanem ráveszi őket arra is, hogy a növekvő szabadidejüket hasznosabban és az erkölcsi épülést jobban szolgálóan használják ki, mely szabadidő-növekményt a nehéz munkától való megszabadulást lehetővé tevő fejlett gépkorszak eredményezi. A szabadidőnek termékenynek és fogyasztónak is kell lennie.</p>
<p id="U71_3_8" class="btn"><small>71:3.8 (803.8)</small> Egyetlen társadalom sem jutott még magas szintre, amikor megengedte a tétlenséget vagy eltűrte a nincstelenséget. De a nincstelenséget és a függést sohasem lehet felszámolni, ha az állam a sérült és elfajzott fajtákat szabadon támogatja és korlátozás nélkül engedélyezi az újratermelődésüket.</p>
<p id="U71_3_9" class="btn"><small>71:3.9 (803.9)</small> Egy erkölcsös társadalomnak célul kell tűznie, hogy megőrzi a polgárainak önérzetét és minden egészséges egyénnek megfelelő lehetőséget biztosít az önmegvalósításra. Az ilyen társadalomfejlesztési terv a legmagasabb fokon művelt társadalom létrejöttét eredményezi. A társadalmi evolúciót a legkisebb mértékű szabályozási jellegű ellenőrzést gyakorló kormányzati felügyelet révén kell bátorítani. Az a legjobb állam, amely nagyobbrészt összehangol, kisebbrészt kormányoz.</p>
<p id="U71_3_10" class="btn"><small>71:3.10 (803.10)</small> Az államiság eszményképeit fejlődés útján, az állampolgári öntudat lassú növekedése által, a társadalmi szolgálat kötelezettségének és kiváltságának felismerése révén kell elérni. A haszonelvű politikusok működésének lejártával az emberek először kötelességként fogják fel az állam terheit, később viszont e szolgálatot kiváltságnak, a legnagyobb megtiszteltetésnek tekintik. Bármely polgárosultsági szint helyzetéről hű képet mutat az, hogy mennyire rátermettek azok a polgárok, akik önként vállalkoznak az államisággal járó felelősségek viselésére.</p>
<p id="U71_3_11" class="btn"><small>71:3.11 (803.11)</small> Egy valódi államban a városok és tartományok kormányzását szakértők végzik, és az államot úgy igazgatják, mint az emberek minden más gazdasági és kereskedelmi társulási formáit.</p>
<p id="U71_3_12" class="btn"><small>71:3.12 (803.12)</small> A fejlett államokban a politikai szolgálatot a polgárok legmagasabb fokú odaadásaként ismerik el. A legbölcsebb és legnemesebb állampolgárok legerőteljesebb törekvése a polgári elismerés kivívása, az, hogy megválasszák vagy kinevezzék őket valamilyen fontos kormányzati tisztségbe, és az ilyen kormányok a legnagyobb tisztelettel ismerik el a polgári és a társadalmi szolgálatot ellátók tevékenységét. Tiszteletben csak utánuk következnek sorrendben a bölcselők, a tanítók, a tudósok, az iparosok és a katonák. A szülők a gyermekeik kiválósága szerint nyerik el jutalmukat, a tisztán vallási vezetők pedig, lévén ők a szellemi ország nagykövetei, az igazi jutalmukat egy másik világban kapják meg.</p>
<h2 id="U71_4_0">4. Fokozatos polgárosodás</h2>
<p id="U71_4_1" class="bts"><small>71:4.1 (804.1)</small> A gazdasági rendnek, a társadalomnak és a kormányzásnak fejlődnie kell, ha meg akar maradni. Az állandósult viszonyok valamely evolúciós világon a hanyatlást jelzik; csak azok az intézmények maradnak meg, amelyek együtt haladnak az evolúció sodrával.</p>
<p id="U71_4_2" class="btn"><small>71:4.2 (804.2)</small> A kibontakozó polgárosodás fokozatos fejlődési programja magába foglalja a következőket:</p>
<p id="U71_4_3" class="btn"><small>71:4.3 (804.3)</small> 1. Az egyéni szabadságok megőrzése.</p>
<p id="U71_4_4" class="btn"><small>71:4.4 (804.4)</small> 2. Az otthon védelme.</p>
<p id="U71_4_5" class="btn"><small>71:4.5 (804.5)</small> 3. A gazdasági biztonság előmozdítása.</p>
<p id="U71_4_6" class="btn"><small>71:4.6 (804.6)</small> 4. A betegségek megelőzése.</p>
<p id="U71_4_7" class="btn"><small>71:4.7 (804.7)</small> 5. Kötelező oktatás.</p>
<p id="U71_4_8" class="btn"><small>71:4.8 (804.8)</small> 6. Kötelező munka.</p>
<p id="U71_4_9" class="btn"><small>71:4.9 (804.9)</small> 7. A szabadidő hasznos eltöltése.</p>
<p id="U71_4_10" class="btn"><small>71:4.10 (804.10)</small> 8. Az elesettekről való gondoskodás.</p>
<p id="U71_4_11" class="btn"><small>71:4.11 (804.11)</small> 9. Fajfejlesztés.</p>
<p id="U71_4_12" class="btn"><small>71:4.12 (804.12)</small> 10. A tudomány és a művészet támogatása.</p>
<p id="U71_4_13" class="btn"><small>71:4.13 (804.13)</small> 11. A bölcselet — a bölcsesség — támogatása.</p>
<p id="U71_4_14" class="bts"><small>71:4.14 (804.14)</small> 12. A mindenségrendi látásmód — a szellemi beállítottság — kiterjesztése.</p>
<p id="U71_4_15" class="btn"><small>71:4.15 (804.15)</small> A polgárosodott társadalom működtetési módszereinek fejlődése közvetlenül elvezet a halandók által felvállalható legfelsőbb rendű emberi és isteni célok eléréséhez — az emberek közötti testvériség és az Isten-tudat személyes állapotának társadalmi eléréséhez, mely abban nyilvánul meg, hogy minden egyén leghőbb vágya az, hogy a mennyei Atya akaratát megcselekedje.</p>
<p id="U71_4_16" class="btn"><small>71:4.16 (804.16)</small> Az igazi testvériség megjelenése azt jelzi, hogy olyan társadalmi rend alakult ki, amelyben minden ember örömmel viseli a másik terheit; ténylegesen is vágynak arra, hogy az aranyszabályt gyakorolják. De az ilyen eszményi társadalom nem érhető el, ha akár a gyengék, akár a gonoszak arra várnak, hogy tisztességtelen és aljas módon előnyre tegyenek szert azokkal szemben, akiket főként az igazság, a szépség és a jóság szolgálata iránti elhivatottság vezérel. Ilyen helyzetben gyakorlatilag csak egyetlen út járható: az „aranyszabály követői” olyan haladó társadalmat hoznak létre, amelyben a maguk eszményképei szerint élnek, s közben megfelelő szintű védelmet tartanak fenn a szellemi sötétségben élő azon társaikkal szemben, akik akár a békés kedvteléseik kiélésére, akár a fejlődő társadalom elpusztítására törekednek.</p>
<p id="U71_4_17" class="btn"><small>71:4.17 (804.17)</small> Az eszményekért való lelkesedés sohasem maradhat fenn egy fejlődő bolygón, ha az eszményelvűek az egyes nemzedékekben megengedik, hogy az emberiség hitványabb rendjei kipusztítsák őket. Az eszményelvűség nagy megmérettetése: vajon képes-e egy fejlett társadalom fenntartani a harckedvelő szomszédai minden támadása ellen védelmet nyújtó katonai készültséget, anélkül, hogy e katonai erőt önző nyereségvágyból vagy nemzeti önigazolásból más népek elleni támadásokra használná? A nemzeti túlélés megköveteli a felkészültséget, és a vallási alapú eszményelvűség önmagában is képes megakadályozni a felkészültség erőszakká becstelenedését. Kizárólag a szeretet, az emberek közötti testvériség képes visszatartani az erőset a gyenge elnyomásától.</p>
<h2 id="U71_5_0">5. A versengés kialakulása</h2>
<p id="U71_5_1" class="btn"><small>71:5.1 (805.1)</small> A versengés lényeges eleme a társadalmi haladásnak, azonban a versengés, amikor szabályozatlanul folyik, erőszakot szül. A mai társadalomban a versengés folyamatosan felváltja a háborút annyiban, hogy meghatározza az egyén helyét az iparban, s egyúttal dönt az iparágak túléléséről is. (A gyilkosság és a háború az erkölcsi megítélést tekintve különbözik, a gyilkosságot törvénytelennek tekintik már a társadalom első napjaitól fogva, míg a háborút az emberiség egésze eddig még sohasem helyezte törvényen kívül.)</p>
<p id="U71_5_2" class="btn"><small>71:5.2 (805.2)</small> Az eszményi állam csak olyan mértékben vállalja fel a társadalmi viselkedés szabályozását, mely elegendő ahhoz, hogy az egyéni versengést megfossza az erőszakos jellegétől és hogy a személyes kezdeményezés tisztességtelen voltának megjelenését megakadályozza. Ez az államiság egyik nagy kihívása: hogyan tudjátok a békét és a nyugalmat szavatolni az iparban, befizetni az adót az államhatalom támogatásához és egyúttal megakadályozni, hogy az adóztatás hátrányba hozza az ipart s megoldani azt, hogy az állam ne váljon élősködővé vagy zsarnokivá?</p>
<p id="U71_5_3" class="btn"><small>71:5.3 (805.3)</small> Bármely világ első időszakaiban a versengés alapvető fontosságú a fokozatos polgárosodás szempontjából. Az emberi evolúció előrehaladásával az együttműködés egyre hatékonyabbá válik. A fejlett polgárosodott társadalmakban az együttműködés hatékonyabb, mint a versengés. A korai embert a versengés ösztönözte. A korai evolúciót az élőlénytanilag alkalmasak túlélése jellemzi, de a későbbi polgárosodott társadalmakat jobban segíti az értelmes együttműködés, a megértő testvériesség és a szellemi testvériség.</p>
<p id="U71_5_4" class="btn"><small>71:5.4 (805.4)</small> Igaz, hogy az iparban megmutatkozó verseny rendkívül pazarló és igen kevéssé hatékony, azonban ennek a gazdaságilag veszteséges hajtóerőnek a kiküszöbölését nem szabad engedélyezni, ha az ilyen változás az egyén bármely alapvető szabadsága legkisebb mértékű csorbításával jár együtt.</p>
<h2 id="U71_6_0">6. A nyereségérdekeltség</h2>
<p id="U71_6_1" class="btn"><small>71:6.1 (805.5)</small> A mai nyereségérdekelt gazdasági rend összeomlásra van ítélve, hacsak a haszonszerzési indítékokat nem nemesítik szolgálatkésztetések. A kicsinyes, önös érdeken alapuló kegyetlen versengés végső soron még azokat a dolgokat is elpusztítja, amelyek fenntartására törekszik. A kizárólagos és önös érdeket szolgáló nyereségérdekeltség nem egyeztethető össze a keresztény eszményképekkel — és még kevésbé egyeztethető össze Jézus tanításaival.</p>
<p id="U71_6_2" class="btn"><small>71:6.2 (805.6)</small> A gazdasági rendben a nyereségérdekeltség azt jelenti a szolgálatkésztetés számára, mint a vallásban a félelem a szeretet számára. A nyereségérdekeltséget azonban nem szabad hirtelenül megsemmisíteni vagy eltüntetni; a nyereségvágy sok, egyébként lusta halandót ösztönöz kemény munkára. Azonban nem szükségszerű, hogy e társadalmienergia-ösztönző a céljait tekintve mindörökre önző is maradjon.</p>
<p id="U71_6_3" class="btn"><small>71:6.3 (805.7)</small> A gazdasági tevékenységek nyereségérdekeltsége teljesen értéktelen és teljes mértékben haszontalan dolog a fejlett társadalmi rend számára; de ez a korai polgárosodási szakaszokban nélkülözhetetlen tényezőt jelent. A nyereségvágyat azonban nem szabad elvenni az emberektől addig, amíg az emberek szilárdan a magukévá nem tették a gazdasági törekvések és a társadalmi szolgálat iránti nem haszonszerzésre irányuló késztetések nemesebb fajtáit — a legnagyobb bölcsesség, a megkapóan szép testvériség és a kiváló szellemi teljesítmény iránti felsőbb késztetéseket.</p>
<h2 id="U71_7_0">7. Nevelés</h2>
<p id="U71_7_1" class="btn"><small>71:7.1 (806.1)</small> A tartós állam alapja a műveltség, azt eszményképek uralják és a szolgálat jelenti számára a mozgatóerőt. A tanulás céljává a szaktudás megszerzését, a bölcsességre való törekvést, az önnön való megismerését és a szellemi értékek elérését kell tenni.</p>
<p id="U71_7_2" class="btn"><small>71:7.2 (806.2)</small> Az eszményi államban a tanulás élethosszig tart, és a bölcselet egyszer majd az állampolgárok fő törekvésévé válik. Az ilyen állam polgárai úgy törekednek a bölcsességre, mint az emberi kapcsolatoknak, a valóság jelentéstartalmának, az értékek nemességének, az élet céljainak és a mindenségrendi beteljesülés dicsőségeinek felismerésében való kiteljesedésre.</p>
<p id="U71_7_3" class="btn"><small>71:7.3 (806.3)</small> Az urantiaiaknak képet kell alkotniuk egy jobb és nemesebb kulturális társadalomról. A tisztán nyereségérdekelt gazdasági rendszer elhagyásával az oktatás új értékszintekre fog ugrani. Az oktatás túl sokáig volt helyi jellegű, katonai, a tudatos ént éltető és sikervágyó; a tanulásnak végül világméretűvé, eszményalapúvá, önmegvalósítóvá és a mindenségrendi látásmódot elsajátítóvá kell válnia.</p>
<p id="U71_7_4" class="btn"><small>71:7.4 (806.4)</small> Az oktatás nem is olyan régen került át a papság ellenőrzéséből a jogászok és az üzletemberek kezébe. Végül át kell kerülnie a bölcselők és a tudósok kezébe. A tanítóknak szabad lényeknek, valódi vezetőknek kell lenniük annak érdekében, hogy a bölcselet, a bölcsességre való törekvés a fő oktatási tevékenységgé válhasson.</p>
<p id="U71_7_5" class="btn"><small>71:7.5 (806.5)</small> A tanulás az élet lényegéhez tartozik; élethosszig kell tartania, hogy az emberiség fokozatosan megtapasztalja a halandói bölcsesség egyre magasabb szintjeit, melyek:</p>
<p id="U71_7_6" class="btn"><small>71:7.6 (806.6)</small> 1. A dolgok ismerete.</p>
<p id="U71_7_7" class="btn"><small>71:7.7 (806.7)</small> 2. A jelentéstartalmak megértése.</p>
<p id="U71_7_8" class="btn"><small>71:7.8 (806.8)</small> 3. Az értékek elismerése.</p>
<p id="U71_7_9" class="btn"><small>71:7.9 (806.9)</small> 4. A munka nemessége — kötelesség.</p>
<p id="U71_7_10" class="btn"><small>71:7.10 (806.10)</small> 5. A célirányos késztetés — erkölcsiség.</p>
<p id="U71_7_11" class="btn"><small>71:7.11 (806.11)</small> 6. A szolgálat szeretete — jellem.</p>
<p id="U71_7_12" class="bts"><small>71:7.12 (806.12)</small> 7. Mindenségrendi látásmód — szellemi alapú éleslátás.</p>
<p id="U71_7_13" class="btn"><small>71:7.13 (806.13)</small> És ekkor, ezen eredmények elérésével, elméjük kiteljesítésében sokan fognak eljutni a halandói-végleges szintre, az Isten-tudatra.</p>
<h2 id="U71_8_0">8. Az államiság jellege</h2>
<p id="U71_8_1" class="btn"><small>71:8.1 (806.14)</small> Bármely emberi kormányzat egyetlen szent jellemvonása, hogy az állam három hatalmi ágra oszlik, mégpedig a végrehajtói, a törvényhozói és az igazságszolgáltatói feladatokat ellátó területre. A világegyetemet a rendeltetési célok és a fennhatóság ilyen megosztására épülő terv szerint igazgatják. A hatékony társadalomszabályozás vagy polgári kormányzás ezen isteni fogalmától függetlenül kis jelentősége van annak, hogy egy nép milyen államformát választ, feltéve, hogy a polgárság mindegyre a teljesebb önmérséklet és a fokozott társadalmi szolgálat céljának szem előtt tartásával fejlődik. Egy nép észbeli élénkségéről, gazdasági bölcsességéről, társadalmi értelmességéről és erkölcsi erélyéről hű képet mutat az államisága.</p>
<p id="U71_8_2" class="btn"><small>71:8.2 (806.15)</small> Az államiság kialakulása szintről szintre való fejlődéssel jár együtt a következők szerint:</p>
<p id="U71_8_3" class="btn"><small>71:8.3 (806.16)</small> 1. A három hatalmi ág, tehát a végrehajtó, a törvényhozó és az igazságszolgáltató hatalmi ág megteremtése.</p>
<p id="U71_8_4" class="btn"><small>71:8.4 (806.17)</small> 2. A társadalmi, politikai és vallási tevékenységek szabadsága.</p>
<p id="U71_8_5" class="btn"><small>71:8.5 (807.1)</small> 3. A rabszolgaság és az emberi leigázottság minden formájának eltörlése.</p>
<p id="U71_8_6" class="btn"><small>71:8.6 (807.2)</small> 4. Az állampolgárok beleszólása az adóztatás gyakorlatába.</p>
<p id="U71_8_7" class="btn"><small>71:8.7 (807.3)</small> 5. Az általános oktatás létrehozása — a bölcsőtől a sírig tartó tanulás.</p>
<p id="U71_8_8" class="btn"><small>71:8.8 (807.4)</small> 6. A helyi és a nemzeti kormányzatok megfelelő összhangja.</p>
<p id="U71_8_9" class="btn"><small>71:8.9 (807.5)</small> 7. A tudomány támogatása, és törekvés a betegségek legyőzésére.</p>
<p id="U71_8_10" class="btn"><small>71:8.10 (807.6)</small> 8. A nemek egyenlőségének kellő elismerése, valamint a férfiak és nők összehangolt működése otthon, a tanhelyen és az egyházban, azzal együtt, hogy a nők sajátos szolgálatot teljesítenek az iparban és a kormányzásban.</p>
<p id="U71_8_11" class="btn"><small>71:8.11 (807.7)</small> 9. A munkarabszolgaság kiküszöbölése a gépi találmányok révén és a gépkorszak feletti ellenőrzés megteremtésével.</p>
<p id="U71_8_12" class="btn"><small>71:8.12 (807.8)</small> 10. A tájnyelvek uralmának legyőzése — az egyetemes nyelv győzelme.</p>
<p id="U71_8_13" class="btn"><small>71:8.13 (807.9)</small> 11. A háborúskodás befejezése — a nemzeti és faji nézeteltérések nemzetközi elbírálása a nemzetek földrészi illetékességű bíróságai előtt, melyeket egy olyan legfelsőbb bolygói ítélőszék irányít, melynek tagjai külön szabályozás nélkül a földrészi illetékességű bíróságok rendszeres időközönként visszavonuló vezetőiből kerülnek ki. A földrészi illetékességű bíróságok döntéshozó jellegűek; a világbíróság tanácsadó — erkölcsi — jellegű.</p>
<p id="U71_8_14" class="bts"><small>71:8.14 (807.10)</small> 12. A bölcsességre való törekvés világméretű népszerűsége — a bölcselet iránti lelkesedés. Olyan világvallás kifejlődése, mely előre jelzi a bolygó belépését a fényben és életben elérendő végleges állapothoz vezető út kezdeti szakaszaiba.</p>
<p id="U71_8_15" class="btl"><small>71:8.15 (807.11)</small> Ezek a haladó kormányzás előfeltételei és az eszményi államiság ismertetőjelei. Az Urantia még messze van e nemesebb eszményképek elérésétől, de a polgárosodott emberfajták megtették az első lépéseket — az emberiség útban van a felsőbb evolúciós rendeltetési céljai felé.</p>
<p id="U71_8_16" class="btl"><small>71:8.16 (807.12)</small> [Ennek az írásnak az összeállítását egy nebadoni Melkizedek hitelesítette.]</p>
</div>
</body>
</html>