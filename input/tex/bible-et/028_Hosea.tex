\begin{document}

\title{Hoosea}

\chapter{1}

\par 1 Jehoova sõna, mis tuli Hooseale, Beeri pojale Juuda kuningate Ussija, Jootami, Ahase ja Hiskija päevil ja Iisraeli kuninga Jerobeami, Joase poja päevil.
\par 2 Alguses, kui Jehoova hakkas rääkima Hoosea läbi, ütles Jehoova Hooseale: „Mine võta enesele hooranaine ja sohilapsed, sest maa lahkub üha hoorates Jehoova järelt!”
\par 3 Siis ta läks ja võttis enesele Gomeri, Diblaimi tütre; see sai käima peale ja tõi temale poja ilmale.
\par 4 Siis ütles Jehoova talle: „Pane temale nimeks Jisreel, sest veel pisut aega ja ma tasun Jisreeli veresüü Jehu soole ning lõpetan Iisraeli soo kuningriigi!
\par 5 Sel päeval ma murran katki Iisraeli ammu Jisreeli orus!”
\par 6 Ja naine sai taas käima peale ja tõi tütre ilmale ning Jehoova ütles Hooseale: „Pane temale nimeks Lo-Ruhama, sest ma ei halasta enam Iisraeli soo peale, nõnda et annaksin neile andeks!
\par 7 Aga Juuda soo peale ma halastan ja ma päästan nad Jehoova, nende Jumala läbi; kuid ma ei päästa neid ei ammu, mõõga ega sõja läbi, ei hobuste ega ratsanike läbi!”
\par 8 Kui naine oli võõrutanud Lo-Ruhama, siis sai ta jälle käima peale ja tõi poja ilmale.
\par 9 Ja Jehoova ütles: „Pane temale nimeks Lo-Ammi, sest teie ei ole minu rahvas ja mina ei ole teie päralt!

\chapter{2}

\par 1 Aga ükskord on Iisraeli lapsi arvuliselt nagu mereliiva, mida ei saa mõõta ega lugeda; ja selle asemel et neile öeldi: „Teie ei ole minu rahvas!” öeldakse neile: „Elava Jumala lapsed!”
\par 2 Siis kogunevad ühtekokku Juuda lapsed ja Iisraeli lapsed, panevad ühe endile peaks ja vallutavad maa, sest Jisreeli päev on suur!
\section*{Jehoova armastab siiski oma truuduseta rahvast}

\par 3 Öelge oma vendadele: „Minu rahvas!” ja oma õdedele: „Teie peale on halastatud!”
\par 4 Riielge oma emaga, riielge, sest ta ei ole minu naine ega ole mina tema mees! Ta eemaldagu oma näost oma hooratööd ja oma rindade vahelt oma abielurikkumised,
\par 5 et ma ei kooriks teda alasti ega paneks teda seisma, nagu ta oli oma sündimise päeval; et ma ei teeks teda kõrbeks, ei paneks teda põudse maa sarnaseks ega tapaks teda januga!
\par 6 Ja ma ei halasta tema laste peale, sest need on sohilapsed!
\par 7 Jah, nende ema on teinud hooratööd, kes neid kandis oma ihus, on elanud häbiväärselt; sest ta ütles: „Ma käin oma armastajate järel, kes annavad mulle leiba ja vett, villu ja linu, õli ja jooki!”
\par 8 Seepärast, vaata, ma tõkestan kibuvitstega tema tee ja ehitan temale müüri, et ta ei leiaks oma radu!
\par 9 Ja ta ajab taga oma armukesi, aga ei saa neid kätte; ta otsib neid, aga ei leia. Siis ta ütleb: „Ma lähen ja pöördun tagasi oma esimese mehe juurde, sest mul oli siis parem kui nüüd!”
\par 10 Aga ta ei tea, et mina andsin temale vilja, viina ja õli, andsin temale palju hõbedat ja kulda, millest nad tegid Baali!
\par 11 Seepärast ma võtan tagasi oma vilja, kui selle aeg on käes, ja oma viina vastaval ajal; ma kisun ära oma villa ja lina, mis pidid katma tema alastust!
\par 12 Nüüd ma paljastan tema häbeme ta armukeste silme ees ja ükski ei päästa teda minu käest!
\par 13 Ma lõpetan kõik ta rõõmu, tema pidustused, noorkuud ja hingamispäevad ja kõik ta pühad!
\par 14 Ja ma hävitan tema viina- ja viigipuud, mille kohta ta ütles: „Need on minu kingitused, mis mu armukesed mulle on andnud!” Mina teen need metsikuks ja metselajad söövad neist!
\par 15 Ja ma karistan teda päevade pärast, mis kuulusid baalidele, mil ta suitsutas neile, ehtis ennast oma rõngaste ja ehetega ning läks järele oma armukestele, aga unustas mind, ütleb Jehoova!
\par 16 Seepärast, vaata, meelitan mina teda, viin ta kõrbe ja räägin tema meele järgi!
\par 17 Sealt alates annan ma temale ta viinamäed ja lootuse ukseks Aakori oru; siis ta läheb sinna, nagu oma nooruspäevil, nagu siis, kui ta tuli Egiptusemaalt!
\par 18 Sel päeval, ütleb Jehoova, sa hüüad mind: „Minu mees!” ega hüüa mind enam: „Minu Baal!”
\par 19 Ma kõrvaldan tema suust baalide nimed ja enam ei meenutata neid nimepidi!
\par 20 Ja sel päeval ma teen nende heaks lepingu metsloomade, taeva lindude ja maa roomajatega; ammu, mõõga ja sõja ma murran maalt ja nad võivad elada julgesti!
\par 21 Ja ma kihlan sind enesele igaveseks ajaks; ma kihlan sind enesele õiguse ja kohtu pärast, armastuse ja halastuse pärast!
\par 22 Ma kihlan sind enesele usu pärast ja sina pead tundma Jehoovat!
\par 23 Sel päeval ma kuulan, ütleb Jehoova: mina kuulan taevaid ja need kuulavad maad;
\par 24 maa kuulab vilja, viina ja õli ja need kuulavad Jisreeli!
\par 25 Ja mina külvan teda enesele sellel maal, halastan Lo-Ruhama peale ja ütlen Lo-Ammile: „Sina oled minu rahvas!” ja tema ütleb: „Minu Jumal!””

\chapter{3}

\par 1 Ja Jehoova ütles mulle: „Mine veel kord ja armasta naist, keda armuke armastab ja kes on abielurikkuja, nagu Jehoova armastab Iisraeli lapsi, kuigi need pöörduvad teiste jumalate poole ja armastavad rosinakakkusid!”
\par 2 Siis ma kauplesin teda enesele viieteistkümne hõbeseekli ning kahe ja poole tündri otrade eest,
\par 3 ja ma ütlesin temale: „Sa pead jääma mu juurde kauaks ajaks; sa ei tohi teha hooratööd ega kuuluda teisele mehele, ja minagi ei tule su juurde!
\par 4 Sest Iisraeli lapsed jäävad kauaks ajaks kuningata ja vürstita, ohvrita ja sambata, õlarüüta ja teeraviteta!
\par 5 Seejärel Iisraeli lapsed pöörduvad ja otsivad Jehoovat, oma Jumalat, ja Taavetit, oma kuningat; nad tulevad värisedes Jehoova ja tema headuse juurde viimseil päevil!”

\chapter{4}

\par 1 „Kuulge Jehoova sõna, Iisraeli lapsed, sest Jehooval on maa elanikega riid, sellepärast et maal ei ole tõsidust, armastust ega ka mitte Jumala tundmist!
\par 2 Sajatatakse ja valetatakse, tapetakse ja varastatakse, rikutakse abielu ja murtakse sisse ning veresüü järgneb veresüüle!
\par 3 Sellepärast leinab maa ja närbuvad kõik, kes seal elavad, metsloomad, taeva linnud ja mere kaladki võetakse ära!
\par 4 Ometi ärgu ükski sõidelgu ja ärgu ükski laitku! Aga sinuga, preester, ma riidlen,
\par 5 et sa komistaksid päeval ja ühes sinuga komistaks prohvetki öösel; ja ma hukkan su ema!
\par 6 Mu rahvas hukkub tarkuse puudusel; et sa põlgad tarkust, siis põlgan mina sind: sa ei või olla mu preester! Ja et sa oled unustanud oma Jumala käsuõpetuse, siis unustan minagi su lapsed!
\par 7 Mida rohkem neid on, seda rohkem nad teevad pattu mu vastu! Ma muudan nende au häbiks!
\par 8 Nad toituvad mu rahva patust ja nende hing himustab tema süütegu!
\par 9 Aga nagu rahvaga, nõnda ka preestriga: mina nuhtlen teda ta eluviiside järgi ja tasun temale ta teod!
\par 10 Nad söövad, aga nende kõhud ei saa täis; nad teevad hooratööd, aga nad ei sigine, sest nad ei ole tähele pannud Jehoovat!
\par 11 Hooraelu, viin ja viinavirre võtavad mõistuse!
\par 12 Minu rahvas küsib nõu oma puult ja tema kepp seletab talle; sest hooruse vaim on neid eksitanud ja nad on hoorates lahkunud oma Jumalast!
\par 13 Nad ohverdavad mägede harjadel ja suitsutavad küngastel tamme, papli või terebindi all, sest selle vari on meeldiv! Seepärast teie tütred teevad hooratööd ja teie miniad rikuvad abielu!
\par 14 Mina ei karista teie tütreid, et nad teevad hooratööd, ja teie miniaid, et nad rikuvad abielu, sest mehed ise lähevad hooradega kõrvale ja ohverdavad ühes templi pordunaistega; nõnda tallatakse maha mõistmatu rahvas!
\par 15 Kui sina, Iisrael, teed hooratööd, siis Juuda ärgu saagu süüdlaseks; ärge tulge Gilgalisse ja ärge minge üles Beet-Aavenisse, ja ärge vanduge: „Nii tõesti kui Jehoova elab!”
\par 16 Sest Iisrael on kangekaelne otsekui kangekaelne lehm; kas Jehoova peaks neid nüüd karjatama nagu tallekesi avaral karjamaal?
\par 17 Efraim on liitunud ebajumalatega - las ta läheb!
\par 18 Joomarite seltskond, üha teevad nad hooratööd, nad armastavad häbi rohkem kui oma uhkust!
\par 19 Tuul mähib neid oma tiibadega! Nad peavad häbenema oma altarite pärast!

\chapter{5}

\par 1 Kuulge seda, preestrid, ja pange tähele, Iisraeli sugu! Kuulatage, kuninglik koda! Sest teie hooleks on kohus! Jah, te olete püüdepaelaks Mispale ja võrguks, mis on laotatud Taabori peale!
\par 2 Te süvendate Sittimi kõlvatust, aga mina karistan teid kõiki!
\par 3 Mina tunnen Efraimi ja Iisrael ei ole mu eest varjul; sest nüüd, Efraim, oled sa teinud hooratööd, Iisrael on ennast roojastanud!
\par 4 Nende teod ei luba neid pöörduda oma Jumala poole, sest nende sees on hooruse vaim ja nad ei tunne Jehoovat!
\par 5 Iisraeli kõrkus tunnistab temale otse näkku, Iisrael ja Efraim komistavad oma süü läbi, Juudagi komistab ühes nendega!
\par 6 Oma lammaste ja härgadega nad lähevad küll otsima Jehoovat, aga nad ei leia teda: ta on tõmbunud neist eemale!
\par 7 Nad on olnud Jehoova vastu truuduseta, sest nad on sünnitanud võõraid lapsi. Nüüd neelab „noorkuu” neid ühes nende põldudega!
\par 8 Puhuge sarve Gibeas, pasunat Raamas! Tõstke sõjakisa Beet-Aavenis! Juba ollakse sul kannul, Benjamin!
\par 9 Efraim muutub karistuspäeval koledaks! Iisraeli suguharude keskel ma kuulutan tõde!
\par 10 Juuda vürstid on saanud rajanihutajate sarnaseks! Mina valan nende peale oma viha nagu vett!
\par 11 Efraim teeb liiga, rikub õigust, sest ta tahab käia oma vaenlase järel!
\par 12 Aga mina olen Efraimile roiskumiseks ja Juuda soole mädanikuks!
\par 13 Kui Efraim nägi oma haigust ja Juuda oma paiset, siis läks Efraim Assurisse ja läkitas suurkuninga juurde; aga tema ei suutnud teha teid terveks ega paisetest ravida!
\par 14 Sest mina olen Efraimile nagu lõvi ja Juuda soole nagu noor lõukoer: mina, ma murran maha ja lähen, kannan ära, ja päästjat ei ole!
\par 15 Ma lähen, pöördun tagasi oma asupaika, kuni nad kahetsevad ja otsivad minu palet; oma kitsikuses nad otsivad mind!

\chapter{6}

\par 1 Tulge, pöördugem Jehoova poole, sest tema on meid murdnud ja tema parandab meid; tema on meid löönud ja tema seob meid!
\par 2 Tema teeb meid elavaks kahe päevaga, kolmandal päeval ta aitab meid üles ja me võime elada tema palge ees!
\par 3 Tundkem siis, püüdkem tunda Jehoovat: tema tulek on kindel nagu koit; tema tuleb meile nagu vihm, otsekui kevadine vihm, mis kastab maad!
\par 4 Mis ma teen sinuga, Efraim? Mis ma teen sinuga, Juuda? Sest teie osadus on nagu hommikune pilv, varakult kaduva kaste sarnane!
\par 5 Sellepärast ma olen raiunud prohvetite läbi, olen tapnud oma suu sõnadega, ja nagu valgus on tulnud otsused su kohta!
\par 6 Sest mulle meeldib osadus, aga mitte ohver, ja Jumala tundmine rohkem kui põletusohvrid!
\par 7 Aga Aadamis nad rikkusid lepingu, seal olid nad mu vastu truuduseta!
\par 8 Gilead on kurjategijate linn, nende jäljed on verised!
\par 9 Ja nagu varitsevad röövlid on preestrite jõuk: nad tapavad Sekemi teel, nad teevad tõesti häbitegu!
\par 10 Iisraeli soo keskel ma olen näinud hirmsaid asju: seal on Efraimi hooratöö - Iisrael on ennast roojastanud!
\par 11 Ka sinule, Juuda, on seatud lõikus, kui ma pööran oma rahva saatuse!

\chapter{7}

\par 1 Kui ma teen Iisraeli terveks, siis saavad avalikuks Efraimi süü ja Samaaria kuriteod; sest nad teevad pettust, varas tungib sisse ja väljas läheb röövjõuk retkele!
\par 2 Aga nad ei mõtle oma südames, et ma pean meeles kõik nende kuriteod; nüüd piiravad neid nende teod, need on minu palge ees!
\par 3 Oma kurjusega nad rõõmustavad kuningat ja oma valedega vürste!
\par 4 Nad kõik on abielurikkujad; nad on nagu küdev küpsetusahi, mille tule pagar jätab kohendamata taigna sõtkumisest hapnemiseni!
\par 5 Meie kuninga päeval on vürstid hõõguvast viinast haiged! Ta lööb pilkajatega kätt!
\par 6 Sest nende sisemus on otsekui küpsetusahi, neil põleb süda sees; nende viha hõõgub kogu öö, aga hommikul lööb lõkkele otsekui tuleleek!
\par 7 Nad kõik on kuumad otsekui küpsetusahi ja nad neelavad oma kohtumõistjaid; kõik nende kuningad on langenud, ükski neist ei hüüa minu poole!
\par 8 Efraim seguneb rahvaste hulka; Efraim on nagu kook, millel ei ole pööratud teist külge!
\par 9 Võõrad söövad tema jõu, aga tema ise ei märkagi; temale on puistatud halle juukseid, aga tema ise ei teagi!
\par 10 Iisraeli kõrkus tunnistab tema enese vastu; nad ei pöördu Jehoova, oma Jumala poole ega otsi teda kõigest hoolimata!
\par 11 Efraim on otsekui tuvi, kohtlane ja taipamatu; nad kutsuvad Egiptust, nad lähevad Assurisse!
\par 12 Aga kui nad lähevad, siis ma laotan nende peale oma võrgu, ma toon nad alla nagu taeva linnud; ma karistan neid, nagu nende koguduses on kuulutatud!
\par 13 Häda neile, sest nad põgenevad minu juurest! Hukatus neile, sest nad astuvad üles minu vastu! Mina tahtsin neid lunastada, aga nemad räägivad mu kohta valet!
\par 14 Nad ei hüüa südamest minu poole, vaid uluvad oma asemete peal! Nad lõikavad endile leinamärke vilja ja viina pärast, nad mässavad mu vastu!
\par 15 Mina olen juhtinud ja kinnitanud nende käsivarsi, aga nemad kavatsevad mu vastu kurja!
\par 16 Nad pöörduvad, aga mitte ülespoole, nad on otsekui lõtv amb! Nende vürstid langevad mõõga läbi oma pilkava keele pärast: sellepärast pilgatakse neid Egiptusemaal!

\chapter{8}

\par 1 Olgu sul pasun suus! Jehoova koja peale otsekui kotkas! Sest nad on rikkunud mu lepingut ja on hakanud vastu mu käsuõpetusele!
\par 2 Nad kisendavad küll minu poole: „Mu Jumal!” Meie tunneme sind, Iisrael!
\par 3 Iisrael on hüljanud hea, vaenlane ajab teda taga!
\par 4 Nad on tõstnud kuningaid, aga mitte minu poolt; nad on tõstnud vürste, aga mina ei teagi; oma hõbedast ja kullast on nad teinud enestele ebajumalaid, et saada hävitatud!
\par 5 Samaaria! Su vasikas tõugatakse ära! Mu viha põleb nende vastu! Kui kaua on nad võimetud puhastuseks?
\par 6 Sest Iisraelist on tulnud seegi: sepp on selle teinud, see ei ole jumal, vaid Samaaria vasikas muutub laastudeks!
\par 7 Jah, nad külvavad tuult ja lõikavad tormi! Kõrrel pole kasvu, see ei tooda jahu; või kui toodabki, siis neelavad selle võõrad!
\par 8 Iisrael on neelatud! Nüüd on nad paganate seas nagu kõlbmatu astja!
\par 9 Sest nad on läinud Assurisse nagu üksik metseesel! Efraim on andnud armukingitusi!
\par 10 Kuigi nad annavad neid paganate seas, kogun ma neid nüüd; varsti nad lakkavad võidmast kuningat ja vürste!
\par 11 Et Efraim on patu tegemiseks ehitanud palju altareid, siis on altarid saanud temale patuks!
\par 12 Kuigi ma kirjutan temale väga palju oma seadusi, peetakse neid võõraks asjaks!
\par 13 Nad armastavad tapaohvrit, ohverdavad liha ja söövad seda; Jehooval pole neist hea meel. Nüüd ta mõtleb nende süüle ja nuhtleb nende patte: nad peavad pöörduma tagasi Egiptusesse!
\par 14 Iisrael unustas oma Looja ja ehitas paleesid, ka Juuda ehitas palju kindlustatud linnu; aga mina saadan ta linnadesse tule ja see neelab ta suured hooned!

\chapter{9}

\par 1 Ära rõõmutse, Iisrael, ära hõiska nagu teised rahvad, sest sa oled hoora viisil lahkunud oma Jumalast, oled armastanud hoora palka kõigis vilja rehealuseis!
\par 2 Rehealune ja surutõrs neid ei toida ja viinavirre osutub petlikuks!
\par 3 Nad ei saa jääda Jehoova maale, vaid Efraim läheb tagasi Egiptusesse ja nad peavad Assuris sööma roojast!
\par 4 Enam nad ei kalla Jehoovale viina ega valmista temale tapaohvreid; nende leib on nagu leinaleib: kõik, kes seda söövad, rüvetavad endid; sest leiba on neil ainult eneste jaoks, Jehoova kotta seda ei tule!
\par 5 Mida te teete pühade ajal, Jehoova-püha päeval?
\par 6 Jah, vaata, nad lähevad Assurisse, neid kogub Egiptus, neid matab Memfis; umbrohi pärib nende hõbeasjad, nende telkides on ohakad!
\par 7 Karistuse päevad tulevad, kättemaksu päevad tulevad, Iisrael saab seda tunda! „Prohvet on rumal, vaimumees on hull!” Et su süü on suur, siis on ka vaen suur!
\par 8 Efraim luurab prohvetit, kes on oma Jumalaga! Kõigi ta teede peal on linnupüüdja pael, ta Jumala kojas on vaenulikkus!
\par 9 Nad on sügavalt laostunud, otsekui Gibea päevil; aga tema mäletab nende süüd, karistab nende patte!
\par 10 Nagu viinamarju kõrbes leidsin ma Iisraeli; nagu varajasi marju noorel viigipuul, nägin ma teie vanemaid! Aga nad tulid Baal-Peori, pühendasid endid Häbile ja muutusid põlastusväärseiks nagu see, keda nad armastasid!
\par 11 Efraim - linnuna lendab nende au, enam ei ole sünnitust, rasedust ega eostust!
\par 12 Kui nad siiski kasvataksid oma lapsed suureks, teeksin mina nad lastetuks, inimestest lahti! Tõesti, häda neile, kui ma lahkun nende juurest!
\par 13 Efraimi lapsed, nagu ma näen, on määratud jahisaagiks, Efraim peab viima oma lapsed tapja kätte!
\par 14 Anna neile, Jehoova, mida sa pidid andma: anna neile viljatu rüpp ja kuivetunud rinnad!
\par 15 Kõik nende kurjus on Gilgalis, sest seal ma hakkasin neid vihkama! Nende kurjade tegude pärast ma ajan nad ära oma kojast! Ma ei armasta neid enam: kõik nende vürstid on tõrksad!
\par 16 Efraim lüüakse maha, nende juur kuivab, nad ei kanna vilja! Kui nad siiski sünnitaksid, surmaksin mina nende kalli ihuvilja!
\par 17 Minu Jumal hülgab nad, sest nad ei kuula teda! Neist saavad põgenikud paganate seas!

\chapter{10}

\par 1 Iisrael on vohav viinapuu, mis kasvatab oma vilja; mida rohkem on tal vilja, seda rohkem tuleb altareid; mida parem on ta maa, seda ilusamaid sambaid püstitatakse!
\par 2 Nende süda on valelik, nüüd peavad nad kandma karistust: nende altarid purustatakse, nende sambad hävitatakse!
\par 3 Sest nad ütlevad nüüd: „Meil ei ole vaja kuningat! Kuna me ei karda Jehoovat, siis mida saaks kuningaski teha meie heaks?”
\par 4 Nad teevad sõnu, vannuvad valet, sõlmivad lepinguid - aga õigus võrsub otsekui mürkrohi põlluvagudel!
\par 5 Beet-Aaveni vasika pärast kohkuvad Samaaria elanikud; tõesti, selle pärast leinab ta rahvas ja uluvad ta preestrid, et temalt võetakse ta au!
\par 6 Ka see ise viiakse Assurisse, kingituseks suurkuningale! Häbi valdab Efraimi ja Iisrael häbeneb oma ebajumalakuju!
\par 7 Samaaria tehakse vaikseks, ta kuningas on nagu laast vee peal!
\par 8 Aaveni ohvrikünkad, Iisraeli patt, hävitatakse ära; nende altareil kasvavad kibuvitsad ja ohakad! Siis nad ütlevad mägedele: „Katke meid!” ja mäekinkudele: „Langege meie peale!”
\par 9 Alates Gibea päevist oled sa teinud pattu, Iisrael! Sinna on nad jäänud peatuma! Kas Gibeas ei saa neid kätte sõda sõnakuulmatute laste vastu?
\par 10 Ma tulen ja karistan neid, ja nende vastu kogunevad rahvad, kui neid karistatakse nende kahekordse süüteo pärast!
\par 11 Efraim on harjutatud härjavärss kes armastab pahmast tallata; aga mina panen ikke tema kauni kaela peale! Mina rakendan Efraimi: Juuda peab kündma, Jaakob äestama!
\par 12 Külvake enestele õiguseks, lõigake vastavalt vagadusele; rajage enestele uudismaad, sest aeg on otsida Jehoovat, kuni ta tuleb ja õpetab teile õigust!
\par 13 Te olete kündnud õelust, lõiganud ebaõiglust, söönud vale vilja! Sest sa oled lootnud oma vankrite peale, oma paljude kangelaste peale!
\par 14 Seepärast tõuseb su rahva keskel sõjakära ja hävitatakse kõik su kindlustused, nõnda nagu Salman hävitas sõjaajal Beet-Arbeli: emad ühes lastega rebiti tükkideks!
\par 15 Nõnda tehakse teiega, Iisraeli sugu, teie väga suure kurjuse pärast: koiduajal hukkub kindlasti Iisraeli kuningas!

\chapter{11}

\par 1 Kui Iisrael oli noor, siis ma armastasin teda ja ma kutsusin oma poja Egiptusest!
\par 2 Mida rohkem neid kutsuti, seda rohkem nad läksid eest ära, ohverdasid baalidele ja suitsutasid nikerdatud kujudele!
\par 3 Mina õpetasin Efraimi käima, võtsin nad oma kätele, aga nad ei mõistnud, et ma tahtsin neid terveks teha!
\par 4 Ma tõmbasin neid inimlike sidemetega, armastuse paeltega; ma olin neile nagu ikke kergitajaks nende kaela pealt; ma kummardasin tema juurde ja toitsin teda!
\par 5 Ta peab minema tagasi Egiptusemaale ja ta kuningaks saab Assur, sest nad on tõrkunud pöördumast!
\par 6 Mõõk tantsib ta linnades, lõpetab ta lobisemised ja neelab nad nende kavatsuste pärast!
\par 7 Minu rahval on kalduvus minust ära pöörduda: kuigi teda kutsutakse ülespoole, ometi ei tõuse neist ükski!
\par 8 Kuidas ma annaksin ära sind, Efraim, loovutaksin sind, Iisrael? Kuidas ma teeksin sind Adma sarnaseks, talitaksin sinuga nagu Seboimiga? Mu süda muutub mu sees, ühtlasi ärkab mu halastus!
\par 9 Ma ei tee teoks oma tulist viha, ma ei hävita enam Efraimi, sest ma olen Jumal, aga mitte inimene, su keskel püha, ja ma ei tule põletama!
\par 10 Nad hakkavad käima Jehoova järel, kes möirgab nagu lõukoer! Kui tema ise möirgab, siis tulevad ta pojad värisedes mere poolt!
\par 11 Nad tulevad Egiptusest värisedes nagu linnud ja Assurimaalt nagu tuvid! Ja mina luban neid elada nende oma kodades, ütleb Jehoova!

\chapter{12}

\par 1 Efraim on mind ümbritsenud valega ja Iisraeli sugu pettusega; aga Juuda tunneb veel Jumalat ja on truu Kõigepühamale!
\par 2 Efraimil on tegemist tuulega ja ta ajab kogu päeva idatuult taga; vale ja vägivald kasvab, Assuriga tehakse leping ja Egiptusesse viiakse õli!
\par 3 Aga Jehooval on riid Iisraeliga ja ta tahab nuhelda Jaakobit tema eluviiside pärast, tasuda temale ta tegusid mööda!
\par 4 Emaihus ta haaras oma vennal kannast ja meheeas ta võitles Jumalaga!
\par 5 Ta võitles ingliga ja võitis, ta nuttis ja anus teda; Peetelis ta leidis tema ja seal ta rääkis temaga -
\par 6 Jehoova, vägede Jumal, Jehoova on tema nimi:
\par 7 „Aga sina pöördu tagasi oma telki, hoia osadust ja õigust ja oota alati oma Jumalat!”
\par 8 Kaupmees, kelle käes on väärad vaekausid, armastab tüssata!
\par 9 Ja Efraim ütleb: „Ma olen ometi saanud rikkaks, olen saavutanud enesele jõukuse, kõiges mu töövaevas ei leita mulle süütegu, mis oleks patt!”
\par 10 Aga mina olen Jehoova, su Jumal, Egiptusemaalt alates; ma lasen sind jälle elada telkides nagu meie kohtumispäevil!
\par 11 Mina olen rääkinud prohvetitele, olen andnud palju nägemusi ja ilmutusi prohvetite läbi!
\par 12 Kui Gileadis on nurjatust, siis nad hävivad tõesti; kui nad Gilgalis ohverdavad härgi, siis saab ka nende altareist kivihunnikuid põlluvagudel!
\par 13 Jaakob põgenes Süüria väljadele, Iisrael orjas naise pärast, naise pärast ta hoidis karja!
\par 14 Aga prohveti läbi tõi Jehoova Egiptusest Iisraeli ja prohvet hoidis teda!
\par 15 Efraim on kibedasti solvanud; sellepärast jätab tema Issand ta veresüü tema enese peale ja tasub temale ta teotuse eest!

\chapter{13}

\par 1 Kui Efraim rääkis, tekkis hirm, ta oli ülistatud Iisraelis; aga ta sai Baali pärast süüdlaseks ja pidi surema!
\par 2 Nüüd nad teevad edasi pattu ja valmistavad enestele oma hõbedast valatud kujud, ebajumalate kujud oma kujutluse järgi, kõik sepatöö! Nad ütlevad: „Ohverdage neile!” Inimesed suudlevad vasikaid!
\par 3 Seepärast nad on nagu hommikune pilv, nagu kaste, mis varakult kaob, nagu aganad, mis rehealusest tuulatakse, nagu unkast väljuv suits!
\par 4 Aga mina olen Jehoova, su Jumal, Egiptusemaalt alates; sa ei tohi tunda minu kõrval muud jumalat ja ei ole muud päästjat kui mina!
\par 5 Mina tundsin sind kõrbes, palavikutõve maal!
\par 6 Kui nad karjas käisid, sai nende kõht täis; kui nende kõht sai täis, läks nende süda ülbeks - sellepärast nad unustasid mind!
\par 7 Aga minust sai neile otsekui noor lõukoer, ma luuran tee ääres nagu panter!
\par 8 Ma tulen neile kallale nagu karu, kellelt pojad on röövitud, ja ma rebestan nende rinnakorvi; koerad söövad neid siis seal ja metselajad kisuvad lõhki!
\par 9 Mina hävitan sind, Iisrael! Kuigi minus oli su abi!
\par 10 Kus on siis su kuningas, et ta sind päästaks kõigis su linnades, ja su kohtumõistjad, kelle puhul sa ütlesid: „Anna mulle kuningas ja vürste!”?
\par 11 Oma vihas ma annan sulle kuninga ja oma raevus ma võtan ta ära!
\par 12 Efraimi süütegu on kokku seotud, tema patt on tallele pandud!
\par 13 Tema pärast tulevad sünnitusvalud: ta on mõistmatu laps, sest ta ei asu õigel ajal emakasuudmesse!
\par 14 Kas peaksin nad vabastama põrgu käest? Kas peaksin nad lunastama surmast? Surm, kus on su okkad? Põrguhaud, kus on su astel? Kaastunne on peidus mu silme eest!
\par 15 Kuigi ta tarnade keskel on viljakas, tuleb idatuul, tõuseb kõrbest Jehoova tuul: tema kaev kuivab ja allikas taheneb; riisutakse varandus, kõik väärtasjad!

\chapter{14}

\par 1 Samaaria peab kandma karistust, sest ta on vastu pannud oma Jumalale: nad langevad mõõga läbi, nende lapsed rebitakse tükkideks ja nende rasedad lõigatakse lõhki!
\section*{Meeleparandajaile tõotatakse armu}

\par 2 Pöördu, Iisrael, Jehoova, oma Jumala juurde, sest sa oled komistanud omaenese süü läbi!
\par 3 Võtke enestega ühes sõnad ja pöörduge Jehoova poole, öelge temale: „Anna andeks kõik süü, võta vastu, mis on hea! Me toome oma huulte vilja!
\par 4 Assur ei päästa meid, me ei taha sõita hobuste seljas ja me ei ütle enam oma kätetööle: „Meie jumal!” sest sinu juures leiab halastust ka vaenelaps!”
\par 5 Mina parandan nende taganemise, ma armastan neid heast meelest, sest mu viha pöördub ära nende pealt!
\par 6 Ma olen Iisraelile nagu kaste: tema õitseb nagu lilleke ja juurdub otsekui Liibanoni mets!
\par 7 Tema võsud levivad, tal on otse õlipuu väärikus ja Liibanoni lõhn!
\par 8 Nad pöörduvad tagasi, elavad minu varju all, kasvatavad vilja ja õitsevad nagu viinapuu! Tema on kuulus nagu Liibanoni viin!
\par 9 Mis on Efraimil veel tegemist ebajumalatega? Mina võtan kuulda ja juhin teda! Mina olen nagu haljendav küpress: minult tuleb sinu vili!
\par 10 Kes on tark, mõistku seda; kes on mõistlik, võtku teatavaks; sest Jehoova teed on õiged: õiged käivad nende peal, aga üleastujad komistavad!”



\end{document}