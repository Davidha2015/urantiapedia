\begin{document}

\title{Joel}

\chapter{1}

\par 1 Jehoova sõna, mis tuli Joelile, Petueli pojale: 
\par 2 „Kuulge seda, vanad, ja pange tähele, kõik maa elanikud! Kas seesugust on sündinud teie päevil või teie vanemate päevil? 
\par 3 Jutustage sellest oma lastele ja teie lapsed oma lastele ja nende lapsed tulevasele põlvele: 
\par 4 mis jäi üle röövikuist, selle sõid rohutirtsud; ja mis jäi üle rohutirtsudest, selle sõid vastsed; ja mis jäi üle vastseist, selle sõid mardikad! 
\par 5 Ärgake, te joobnud, ja nutke, uluge, kõik viina joojad viinavirde pärast, et see on kadunud teie suust! 
\par 6 Sest mu maa kallale on tulnud vägev ja äralugematu rahvas: ta hambad on lõukoera hambad ja tal on lõvi lõualuud! 
\par 7 Ta on teinud mu viinapuu paljaks ja mu viigipuu laasituks; ta on selle hoopiski koorinud ja heitnud, selle raod on muutunud valgeks! 
\par 8 Ulu nagu noorik, kel kotiriie vööl, oma nooreea mehe pärast! 
\par 9 Roa- ja joomaohver on kadunud Jehoova kojast, preestrid, Jehoova teenrid, leinavad! 
\par 10 Põllud on rüüstatud, maapind leinab, sest vili on rüüstatud, viin äpardunud, õli hääbunud! 
\par 11 Põllumehed on jäänud häbisse, viinamäe aednikud uluvad nisu ja odra pärast, sest põllusaak on hävinud! 
\par 12 Viinapuud on äpardunud ja viigipuud närbunud, granaatõunapuu, samuti palm ja õunapuu - kõik metsapuud on kuivanud; tõesti, rõõm on häbiga lahkunud inimlaste juurest! 
\par 13 Vöötage endid ja halisege, preestrid, uluge, altari teenrid! Minge sisse, veetke öö kotiriideis, minu Jumala teenrid, sest teie Jumala kojast on võetud roa- ja joomaohver! 
\par 14 Pühitsege paastupüha, kutsuge kokku pühalik koosolek, koguge vanemad ja kõik maa elanikud Jehoova, oma Jumala kotta ja kisendage Jehoova poole! 
\par 15 Oh seda päeva! Sest Jehoova päev on ligidal, see tuleb kui hävitus Kõigeväeliselt! 
\par 16 Eks ole meie silme eest kadunud toidus, meie Jumala kojast rõõm ja hõiskamine? 
\par 17 Viigimarjad nende kühvlite all on kuivetunud, tagavarad on rüüstatud; viljaaidad on maha kistud, sest vili on ikaldunud! 
\par 18 Kuidas küll lojused ägavad, veiste karjad on hullunud! Sest neil pole karjamaad! Isegi pudulojuste karjad on hävimas! 
\par 19 Ma kisendan sinu poole, Jehoova, sest tuli on neelanud kõrbe rohumaad ja leek on kõrvetanud kõik metsapuud! 
\par 20 Metsloomadki igatsevad sind, sest veeojad on kuivanud ja tuli on neelanud kõrbe rohumaad! 

\chapter{2}

\par 1 Puhuge sarve Si1ionis, tõstke kisa mu pühal mäel! Värisegu kõik maa elanikud, sest Jehoova päev tuleb, see on ligidal,
\par 2 pime ja must päev, pilvine ja sünge päev! Otsekui koit on laotunud mägede peale suur ja vägev rahvas, kelle sarnast ei ole olnud igiaegadest alates ega tule ka enam pärast teda, tulevaste põlvede aastateni!
\par 3 Tema ees neelab tuli ja tema taga kõrvetab leek; tema ees on maa otsekui Eedeni aed, aga tema taga on tühi kõrb ja ei olegi pääsu tema eest!
\par 4 Neil on otse hobuste välimus ja nad jooksevad ratsude sarnaselt!
\par 5 Otsekui sõjavankrite mürinal hüppavad nad mägede harjadel, mühinal, kõrsi põletava tuleleegi kujul, vägeva rahva sarnaselt, kes valmis tapluseks!
\par 6 Tema ees värisevad rahvad, õhetavad kõik palged!
\par 7 Nad ruttavad nagu võitlejad, lähevad nagu sõjamehed üles müüri peale! Nad käivad igaüks oma teed ega muuda oma radu!
\par 8 Üks ei tõuka teist, igaüks käib oma teed; nad sööstavad peatumata viskodade vahelt läbi!
\par 9 Nad tormavad linna, jooksevad müürile, ronivad kodadesse, lähevad aknaist sisse nagu varas!
\par 10 Nende ees väriseb maa, põrub taevas, päike ja kuu lähevad mustaks ja tähed kaotavad oma sära!
\par 11 Ja Jehoova laseb oma häält kõlada oma sõjaväe ees, sest tema leer on väga suur! Tõesti, vägev on tema käsutäitja, sest Jehoova päev on suur ja väga kardetav, kes suudaks seda taluda?
\par 12 Aga veel nüüdki ütleb Jehoova: pöörduge minu poole kõigest südamest, paastudes, nuttes ja leinates!
\par 13 Kuid käristage lõhki oma süda, aga mitte oma riideid, ja pöörduge Jehoova, oma Jumala poole, sest tema on armuline ja halastaja, pika meelega ja rikas heldusest, ja tema kahetseb kurja!
\par 14 Kes teab, vahest ta pöördub ja kahetseb ja jätab enese järele õnnistuse, roaohvri ja joomaohvri Jehoovale, teie Jumalale!
\par 15 Puhuge sarve Siionis, pühitsege paastupüha, kutsuge kokku pühalik koosolek!
\par 16 Koguge rahvas, pühitsege kogudust, tooge kokku vanemad, koguge lapsed ja rinnaimejad, peigmees tulgu välja oma toast ja pruut oma kambrist!
\par 17 Eeskoja ja altari vahel nutku preestrid, Jehoova teenrid, ja öelgu: kurvasta, Jehoova, oma rahva pärast, ja ära anna oma pärisosa teotuseks, paganaile pilgata! Miks peaks rahvaste seas öeldama: kus on nende Jumal?”
\par 18 Siis Jehoova vihastus oma maa heaks ja tundis kaasa oma rahvale.
\par 19 Ja Jehoova kostis ning ütles oma rahvale: „Vaata, ma läkitan teile vilja, viina ja õli, ja te küllastute neist! Ma ei anna teid enam teotuseks paganate sekka!
\par 20 Ja selle põhja poolt tulija ma ajan teist kaugele, hajutan ta kuivale ja tühjale maale, ta eelväe Idamerre, ta järelväe Läänemerre; temast tõuseb hais, tõuseb ta roiskumise lehk, sellepärast et ta tahtis teha suuri asju!
\par 21 Ära karda, maa! Hõiska ja rõõmutse, sest Jehoova teeb suuri asju!
\par 22 Ärge kartke, välja loomad, sest kõrbe rohumaad hakkavad haljendama, sest puud hakkavad vilja kandma, viigi- ja viinapuud annavad oma jõu!
\par 23 Ja teie, Siioni lapsed, hõisake ja rõõmutsege Jehoovas, oma Jumalas, sest tema annab teile õiglaselt varajast vihma, saadab vihma teile alla, varajase ja hilise vihma nagu ennegi!
\par 24 Siis saavad rehealused täis nisu ning aamid voolavad üle viinast ja õlist!
\par 25 Ja ma tasun teile nende aastate eest, mil sõid rohutirtsud, vastsed, mardikad ja röövikud, see mu suur sõjavägi, kelle ma läkitasin teie kallale!
\par 26 Te saate küllalt süüa, sööte kõhud täis, ja kiidate Jehoova, oma Jumala nime, kes teiega on talitanud imepäraselt. Jah, mu rahvas ei jää igavesti häbisse!
\par 27 Ja te peate tundma, et mina olen Iisraeli keskel, et mina, Jehoova, olen teie Jumal ja ei ükski muu! Jah, mu rahvas ei jää igavesti häbisse!

\chapter{3}

\par 1 Ja pärast seda sünnib, et ma valan oma Vaimu kõige liha peale! Siis teie pojad ja tütred hakkavad ennustama, teie vanemad uinuvad unenägusid nähes, teie noored mehed näevad nägemusi!
\par 2 Ja neil päevil ma valan oma Vaimu ka sulaste ja ümmardajate peale!
\par 3 Ma annan tunnustähti taevas ja maa peal, verd ja tuld ja suitsusambaid!
\par 4 Päike muutub pimedaks ja kuu vereks, enne kui tuleb Jehoova päev, suur ja kardetav!
\par 5 Ja sünnib, et igaüks, kes appi hüüab Jehoova nime, pääseb! Sest Siioni mäel ja Jeruusalemmas on pääs, nõnda nagu Jehoova on öelnud; ja pääsenute hulgas on need, keda Jehoova kutsub!

\chapter{4}

\par 1 Jah, vaata, neil päevil ja sel ajal, kui ma pööran Juuda ja Jeruusalemma vangipõlve,
\par 2 ma kogun kõik paganad ja viin nad alla Joosafati orgu; seal käin ma nendega kohut oma rahva ja oma pärisosa, Iisraeli pärast, sellepärast et nad teda on pillutanud paganate sekka ja on jaotanud minu maa;
\par 3 sellepärast et nad on liisku heitnud mu rahva pärast, on andnud poeglapse hoora vastu ja on müünud tütarlapse viina eest, mida nad on joonud!
\par 4 Ja mis on teilgi minuga tegemist, Tüüros ja Siidon ja kõik vilistide rajad? Kas tahate mulle millegi eest kätte tasuda? Aga kui te mulle kätte tasute, siis ma saadan kiiresti tõtates teie teod teie oma pea peale tagasi!
\par 5 Sest te olete võtnud mu hõbeda ja kulla ja olete viinud mu ilusad väärtasjad oma paleedesse!
\par 6 Te olete müünud Juuda lapsi ja Jeruusalemma lapsi kreeklastele, et saata neid kaugele nende rajadest!
\par 7 Vaata, ma panen nad liikvele paigast, kuhu te nad olete müünud, ja saadan teie teod teie oma pea peale tagasi!
\par 8 Ma müün teie pojad ja tütred Juuda lastele, ja need müüvad nad seebalastele, ühele kaugele rahvale. Jah, Jehoova on rääkinud!
\par 9 Kuulutage seda paganate seas, valmistuge pühaks sõjaks, innustage kangelasi, astugu ligi, mingu üles, kõik sõjamehed!
\par 10 Taguge oma sahad mõõkadeks ja sirbid piikideks! Nõdruke öelgu: „Ma olen kangelane!”
\par 11 Rutake ja tulge, kõik paganad naabrusest, ja kogunege! Vii, Jehoova, sinna alla oma kangelased!
\par 12 Paganad asugu teele ja mingu Joosafati orgu, sest seal ma istun kohut mõistmas kõigi ümberkaudsete rahvaste üle!
\par 13 Pistke sirp külge, sest lõikus on valminud! Tulge, sõtkuge, sest surutõrs on täis! Tõrred voolavad üle, sest nende kurjus on suur!
\par 14 Rahvahulk rahvahulga kõrval Otsuseorus! Sest Jehoova päev ligineb Otsuseorus!
\par 15 Päike ja kuu lähevad mustaks ja tähed kaotavad oma sära!
\par 16 Jehoova möirgab Siionist ja toob Jeruusalemmast kuuldavale oma hääle; taevas ja maa värisevad, aga Jehoova on varjupaigaks oma rahvale ja kindlaks linnaks Iisraeli lastele!
\par 17 Siis te tunnete, et mina olen Jehoova, teie Jumal, kes elab Siionis oma pühal mäel! Jeruusalemm saab pühaks ja võõrad ei käi enam temast läbi!
\par 18 Ja sel päeval sünnib, et mäed tilguvad värsket viina ja künkad voolavad piima; kõigis Juuda nõgudes voolab vesi ja Jehoova kojast väljub allikas ning kastab Sittimi orgu!
\par 19 Egiptus saab lagedaks ja Edom lagedaks kõrbeks vägivalla pärast Juuda laste kallal, sellepärast et nad oma maal on valanud süütut verd!
\par 20 Aga Juuda jääb asustatuks igavesti ja Jeruusalemm põlvest põlve!
\par 21 Ma tasun kätte nende vere eest, mille eest ma seni ei ole kätte tasunud! Ja Jehoova elab Siionis!”

\end{document}