\begin{document}

\title{Aamos}

\chapter{1}

\par 1 Aamose sõnad, kes oli karjaste hulgast Tekoast, sellest, mis ta nägi Iisraeli kohta Juuda kuninga Ussija päevil ja Iisraeli kuninga Jerobeami, Joase poja päevil kaks aastat enne maavärisemist.
\par 2 Ta ütles: „Jehoova möirgab Siionist ja toob Jeruusalemmast kuuldavale oma hääle! Karjaste rohumaad leinavad ja Karmeli tipp kuivab!
\par 3 Nõnda ütleb Jehoova: Damaskuse kolme üleastumise pärast, koguni nelja pärast, ma ei võta seda tagasi, sest nad on peksnud Gileadi raudsete pahmavankritega!
\par 4 Seepärast ma läkitan Hasaeli kotta tule ja see põletab Ben-Hadadi paleed!
\par 5 Ja ma murran katki Damaskuse riivid, hävitan Bikat-Aaveni elanikud ja Beet-Edenist valitsuskepihoidja! Ja Süüria rahvas peab minema asumisele Kiiri, ütleb Jehoova!
\par 6 Nõnda ütleb Jehoova: Assa kolme üleastumise pärast, koguni nelja pärast, ma ei võta seda tagasi, sest nad on viinud kogu rahva asumisele, et neid anda Edomi võimusesse!
\par 7 Seepärast ma läkitan Assa müüridesse tule ja see põletab ta paleed!
\par 8 Ja ma hävitan Asdodist elanikud ning Askelonist valitsuskepihoidja! Ma pööran oma käe Ekroni vastu ja vilistide jäänused hukkuvad, ütleb Issand Jehoova!
\par 9 Nõnda ütleb Jehoova: Tüürose kolme üleastumise pärast, koguni nelja pärast, ma ei võta seda tagasi, sest nad on andnud Edomi võimusesse kõik asumisele saadetud ega ole mõelnud vendluslepingule!
\par 10 Seepärast ma läkitan Tüürose müüridesse tule ja see põletab ta paleed!
\par 11 Nõnda ütleb Jehoova: Edomi kolme üleastumise pärast, koguni nelja pärast, ma ei võta seda tagasi, sest ta on oma venda taga ajanud mõõgaga ja on kaotanud oma halastuse; ta on pidanud viha ja on säilitanud oma raevu igaveseks!
\par 12 Seepärast ma läkitan Teemanisse tule ja see põletab Bosra paleed!
\par 13 Nõnda ütleb Jehoova: Ammonlaste kolme üleastumise pärast, koguni nelja pärast, ma ei võta seda tagasi, sest nad on rebinud lõhki Gileadi rasedad naised, et laiendada oma maa-ala!
\par 14 Seepärast ma süütan Rabba müüridesse tule ja see põletab ta paleed võitlushüüdega sõja päeval, tuulekeerisega tormi ajal!
\par 15 Ja nende kuningas peab minema asumisele, tema ja ta vürstid üheskoos, ütleb Jehoova!

\chapter{2}

\par 1 Nõnda ütleb Jehoova: Moabi kolme üleastumise pärast, koguni nelja pärast, ma ei võta seda tagasi, sest nad on põletanud lubjaks Edomi kuninga luud!
\par 2 Seepärast ma läkitan Moabisse tule ja see põletab Kerijoti paleed! Moab sureb sõjakäras võitlushüüete ja pasunahääle saatel!
\par 3 Ma hävitan tema keskelt kohtumõistja ja tapan ühes temaga kõik ta vürstid, ütleb Jehoova!
\par 4 Nõnda ütleb Jehoova: Juuda kolme üleastumise pärast, koguni nelja pärast, ma ei võta seda tagasi, sest nad on hüljanud Jehoova käsuõpetuse ega ole pidanud tema seadlusi; neid on eksitanud nende valejumalad, kelle järel käisid nende vanemad!
\par 5 Seepärast ma läkitan Juudasse tule ja see põletab Jeruusalemma paleed!
\par 6 Nõnda ütleb Jehoova: Iisraeli kolme üleastumise pärast, koguni nelja pärast, ma ei võta seda tagasi, sest nad müüvad raha eest õige ja kingapaari eest vaese,
\par 7 need, kes ihaldavad maapõrmu viletsate pea peale ja teevad kõveraks alandlike tee; poeg ja isa lähevad sama tüdruku juurde teotama mu püha nime!
\par 8 Nad heidavad panditud riiete peale iga altari kõrval ja joovad karistatute viina oma jumalate kojas!
\par 9 Ja ometi hävitasin mina nende eest emorlased, kes olid kõrgekasvulised nagu seedrid ja tugevad nagu tammed; ma hävitasin neil vilja pealt ja juured alt!
\par 10 Mina tõin teid ära Egiptusemaalt ja saatsin teid nelikümmend aastat kõrbes, et saite pärida emorlaste maa!
\par 11 Mina tõstsin teie poegade hulgast prohveteid ja teie noorte meeste hulgast nasiire! Või ei ole see nõnda, Iisraeli lapsed? ütleb Jehoova.
\par 12 Aga te jootsite nasiiridele viina ja keelasite prohveteid, öeldes: „Ärge ennustage!”
\par 13 Vaata, ma lasen maapinna teie all vankuda, otsekui vanguks viljavihkudega täidetud vanker!
\par 14 Siis on nobedal põgenemine võimatu, tugev ei saa kasutada oma jõudu ega kangelane päästa oma hinge!
\par 15 Ja ammukütt ei pea vastu, nobedat ei päästa ta jalad ega päästa ratsanik oma hinge!
\par 16 Isegi südikaim kangelaste hulgast põgeneb sel päeval alasti, ütleb Jehoova!

\chapter{3}

\par 1 Kuulge seda sõna, mis Jehoova on kõnelnud teie kohta, Iisraeli lapsed, kogu selle suguseltsi kohta, kelle ma tõin Egiptusemaalt ära, öeldes:
\par 2 mina tunnustan ainult teid kõigist maa suguvõsadest; seepärast ma karistan teid kõigi teie süütegude pärast!
\par 3 Kas kaks kõnnivad ühes, ilma et oleksid ühes nõus?
\par 4 Kas lõukoer möirgab metsas, kui tal pole saaki? Kas noor lõukoer häälitseb koopas, ilma et oleks midagi püüdnud?
\par 5 Kas lind langeb maas olevasse paela, kui temale ei ole pandud püünist? Kas pael tõuseb maapinnalt, ilma et oleks midagi püüdnud?
\par 6 Kas linnas puhutakse sarve, ilma et rahvas ehmuks? Kas linnas juhtub õnnetus, mida Jehoova ei ole teinud?
\par 7 Tõesti, Issand Jehoova ei tee midagi ilmutamata oma nõu oma sulaseile prohveteile!
\par 8 Lõukoer möirgab - kes ei kardaks! Issand Jehoova räägib - kes ei ennustaks!
\par 9 Kuulutage Asdodi paleedele ja paleedele Egiptusemaal ning öelge: kogunege Samaaria mägedele ja vaadake suuri segadusi tema keskel ning rõhumisi tema sees!
\par 10 Nemad ei oska teha õigust, ütleb Jehoova; nad kuhjavad ülekohut ja vägivalda oma paleedesse!
\par 11 Seepärast ütleb Issand Jehoova nõnda: vaenlane piirab maad, sinult võetakse su võim ja su paleed rüüstatakse!
\par 12 Nõnda ütleb Jehoova: otsekui karjane päästab lõukoera suust paar koiba või kõrvaotsukese, nõnda päästetakse Iisraeli lapsed, kes Samaarias istuvad toredail asemeil ja Damaskuse voodites!
\par 13 Kuulge, ja hoiatage Jaakobi sugu, ütleb Issand Jehoova, vägede Jumal!
\par 14 Sest päeval, mil ma karistan Iisraeli tema üleastumise pärast, ma karistan Peeteli altareid: altari sarved raiutakse ära ja need langevad maha!
\par 15 Ja ma löön puruks talvekoja ühes suvekojaga, elevandiluust kojad hävivad ja paljud kojad kaovad, ütleb Jehoova!

\chapter{4}

\par 1 Kuulge seda sõna, Baasani lehmad, kes olete Samaaria mäel, kes rõhute viletsaid ja teete liiga vaestele, kes ütlete oma isandaile: „Tooge meile juua!”
\par 2 Issand Jehoova on vandunud oma pühaduse juures: vaata, teile tulevad tõesti päevad, mil teid tõmmatakse üles haakidega ja viimsedki teist kalapüügikonksudega!
\par 3 Te peate väljuma müüriaukudest, igaüks üksikult, ja teid heidetakse Harmonile, ütleb Jehoova!
\par 4 Minge Peetelisse ja astuge käsust üle, veel rohkem astuge käsust üle Gilgalis: tooge hommikuti oma tapaohvreid, iga kolme päeva järel oma kümniseid!
\par 5 Suitsutage hapnenust tänuohvrit ja kutsuge üles vabatahtlikeks andideks, tehke need teatavaks, sest nõnda te seda armastate, Iisraeli lapsed, ütleb Issand Jehoova!
\par 6 Mina andsin teile küll jõudehambad kõigis teie linnades ja leivapuuduse kõigis teie paigus, aga te ei pöördunud tagasi minu juurde, ütleb Jehoova!
\par 7 Mina hoidsin ka vihma teist eemal, kui oli veel kolm kuud lõikuseni; ma lasksin sadada ühele linnale, aga teisele linnale ma ei lasknud sadada: üks põld sai vihma, aga teine põld, millele vihma ei tulnud, kuivas ära!
\par 8 Siis tuikusid kaks, kolm linna, ühte linna vett jooma, saamata kustutada oma janu; aga te ei pöördunud tagasi minu juurde, ütleb Jehoova!
\par 9 Mina lõin teid viljakõrvetuse ja -roostega, lasksin kuivada teie rohuaiad ja viinamäed, röövikud sõid teie viigi- ja õlipuud, aga te ei pöördunud tagasi minu juurde, ütleb Jehoova!
\par 10 Mina läkitasin teie sekka katku nagu Egiptuses, tapsin mõõgaga teie noored mehed, ühtlasi viidi ära teie hobused; ja ma lasksin tõusta teile ninna kõrbelõhna teie leeridest, aga te ei pöördunud tagasi minu juurde, ütleb Jehoova!
\par 11 Ja ma paiskasin teid segi, nagu Jumal paiskas segi Soodoma ja Gomorra; te olite otsekui tulest tõmmatud tukk, aga te ei pöördunud tagasi minu juurde, ütleb Jehoova!
\par 12 Seepärast, Iisrael, ma talitan sinuga nõnda! Et ma sulle seda teen, siis valmistu, Iisrael, kohtama oma Jumalat!
\par 13 Sest vaata, tema on see, kes valmistab mäed ja loob tuule, kes ilmutab inimesele, mis tal mõttes on, kes teeb koidu ja pimeduse ja kes kõnnib maa kõrgendikel - Jehoova, vägede Jumal, on tema nimi!

\chapter{5}

\par 1 Kuulge seda kõnet, nutulaulu, mida ma alustan teie pärast, Iisraeli sugu!
\par 2 On langenud, ei tõuse enam Iisraeli neitsi; lamab märkamatult omal maal, ükski ei aita teda üles!
\par 3 Sest nõnda ütleb Issand Jehoova: linna, kust välja läks tuhat, jääb järele sada, ja kust välja läks sada, jääb järele kümme Iisraeli soole!
\par 4 Sest Jehoova ütleb Iisraeli soole nõnda: otsige mind, et te jääksite elama!
\par 5 Ärge otsige Peetelit, ärge minge Gilgalisse, ärge läbige Beer-Sebat; sest Gilgal läheb hoopiski vangi ja Peetelist saab õudne paik!
\par 6 Otsige Jehoovat, et te jääksite elama, et ta tulena ei tungiks Joosepi kotta ega põletaks seda, ilma et Peetelil oleks kustutajat,
\par 7 teie, kes muudate õiguse koirohuks ja paiskate maha õigluse!
\par 8 Tema, kes on teinud Sõela- ja Vardatähed, kes muudab pimeduse hommikuks ja pimendab päeva ööks, kes kutsub mereveed ja valab need maa peale - Jehoova on tema nimi -
\par 9 tema on, kes laseb tulla hukatuse tugevale ja toob hävingu kindlale linnale!
\par 10 Nad vihkavad noomijat väravas ja põlgavad seda, kes räägib tõtt!
\par 11 Seepärast, et te tõstate viletsale renti ja võtate temalt viljamaksu, siis, kuigi te ehitate tahutud kividest kodasid, teie neis ei ela, istutate toredaid viinamägesid, teie neist viina ei joo!
\par 12 Sest ma tean, et teie üleastumisi on palju ja teie patud on suured: te kiusate taga õiget, võtate vaikimisraha ja tõukate vaesed väravas kõrvale!
\par 13 Sellepärast mõistlik vaikib sel ajal, sest see on kuri aeg!
\par 14 Otsige head, aga mitte kurja, et te jääksite elama! Siis on teiega Jehoova, vägede Jumal, nõnda nagu te ütlete!
\par 15 Vihake kurja ja armastage head, pange väravas kehtima õigus: vahest Jehoova, vägede Jumal, annab armu Joosepi jäägile!
\par 16 Seepärast ütleb Jehoova, vägede Jumal, Issand, nõnda: kõigil turgudel on kaebus ja kõigil tänavail öeldakse: „Häda, häda!” Põllumehi kutsutakse leinama ja nutulaulu oskajaid kaebusele!
\par 17 Ja kõigil viinamägedel on kaebus, sest mina lähen su keskelt läbi, ütleb Jehoova!
\par 18 Häda neile, kes igatsevad Jehoova päeva! Milleks teile Jehoova päev? See on pimedus, aga mitte valgus!
\par 19 See on, nagu keegi põgeneb lõukoera eest, aga temale tuleb vastu karu; või nagu keegi tuleb kotta, nõjatub käega seinale, aga teda salvab madu!
\par 20 Eks ole Jehoova päev pimedus, aga mitte valgus? See on sünge ja sel pole sära!
\par 21 Ma vihkan, ma põlgan teie pühi ja mulle ei meeldi lõhn teie pühalikel koosolekuil!
\par 22 Sest kuigi te toote mulle oma põletus- ja roaohvreid, ei ole mul hea meel ja ma ei vaatagi teie tänuohvri nuumveise peale!
\par 23 Saada ära mu eest oma laulude kära ja ma ei taha kuulda su naablite mängu!
\par 24 Aga õigus voolaku nagu vesi ja õiglus nagu kuivamatu jõgi!
\par 25 Kas tõite mulle kõrbes tapa- ja roaohvreid nelikümmend aastat, Iisraeli sugu?
\par 26 Sellepärast te peate kandma oma kuningat Sikkutit ja oma tähejumalat Kiijunit, kujusid, mis te enestele olete teinud!
\par 27 Ja ma viin teid vangi teispoole Damaskust, ütleb Jehoova, kelle nimi on Vägede Jumal!

\chapter{6}

\par 1 Häda muretuile Siionis ja julgeile Samaaria mäel, rahvaist esimese tähtsaile meestele, kelle juurde tuleb Iisraeli sugu!
\par 2 Minge Kalnesse ja vaadake, ja sealt minge suurde Hamatisse; siis minge alla vilistide Gatti: kas need on neist kuningriikidest paremad? Ons nende raja teie rajast suurem?
\par 3 Häda teile, kes peate kaugeks kurja päeva, aga toote ligidale vägivalla aasta,
\par 4 kes magate elevandiluust voodites ja aelete oma asemeil, sööte talled karjast ja vasikad nuumlaudast,
\par 5 kes sepitsete laule naabli saatel, valmistate endile mänguriistu nagu Taavet,
\par 6 kes joote karikaist viina ja võiate endid parima õliga, aga Joosepi hukkumine ei tee teile haiget!
\par 7 Seepärast nad viiakse nüüd vangi esimeste viidavate seas ja nende aelemispeol on lõpp!
\par 8 Issand Jehoova on vandunud oma hinge juures! Jehoova, vägede Jumal, ütleb: ma ei salli Jaakobi kõrkust, ma vihkan tema paleesid; ma loovutan linna ja kõik, kes selles on!
\par 9 Ja kui siis ka kümme meest ühte kotta alles jääb, surevad needki!
\par 10 Ja kui kellegi sugulane ja laibapõletaja teda võtab, et luid kojast välja viia, ja küsib siis sellelt, kes on koja kaugeimas nurgas: „Kas sinu juures on veel keegi?” siis vastab see: „Ei ole!” Aga tema ütleb: „Vait!” Sest Jehoova nime ei tohi nimetada!
\par 11 Sest vaata, Jehoova käsib ja suur koda lüüakse tükkideks ning väike koda kildudeks!
\par 12 Kas hobused saavad joosta kaljul või küntakse seda härgadega, et pöörate õiguse mürgiks ja õigluse vilja koirohuks,
\par 13 teie, kes rõõmutsete Lo-Debari pärast, kes ütlete: „Eks me ole omast jõust võtnud enestele Karnaimi?”
\par 14 Jah, vaata, ma lasen tõusta teie vastu ühe rahva, Iisraeli sugu, ütleb Jehoova, vägede Jumal, ja nad suruvad teid Hamati teelahkmeni, Lagendikujõeni!

\chapter{7}

\par 1 Issand Jehoova andis mulle niisuguse nägemuse: vaata, rohutirtsud läksid välja, kui ädal oli hakanud kasvama; ja vaata, see oli ädal pärast niitmist kuningale.
\par 2 Ja kui need olid maa rohu ära söönud, siis ütlesin mina: „Issand Jehoova, anna ometi andeks! Kuidas küll Jaakob püsib, kui ta jääb nii väikseks?”
\par 3 Jehoova kahetses seda. „See ei sünni!” ütles Jehoova.
\par 4 Issand Jehoova andis mulle niisuguse nägemuse: vaata, Issand Jehoova kutsus karistuseks tule ja see hävitas suure sügavuse veed ning hakkas hävitama põllumaad.
\par 5 Siis ütlesin mina: „Issand Jehoova, lõpeta ometi! Kuidas küll Jaakob püsib, kui ta jääb nii väikseks?”
\par 6 Jehoova kahetses seda. „Seegi ei sünni!” ütles Issand Jehoova.
\par 7 Ta andis mulle niisuguse nägemuse: vaata, Issand seisis looditud müüril ja tal oli käes tinalood.
\par 8 Ja Jehoova küsis minult: „Mida sa näed, Aamos?” Ja ma vastasin: „Loodi!” Siis ütles Issand: „Vaata, ma panen loodi oma Iisraeli rahva keskele! Ma ei lähe enam temast mööda,
\par 9 vaid Iisaki ohvrikünkad hävitatakse ja Iisraeli pühamud rüüstatakse, ja ma tõusen mõõgaga Jerobeami soo vastu!”
\par 10 Amasja, Peeteli preester, läkitas siis ütlema Iisraeli kuningale Jerobeamile: „Aamos peab salanõu sinu vastu Iisraeli soo keskel! Maa ei suuda taluda kõiki tema sõnu!
\par 11 Sest Aamos on öelnud nõnda: Jerobeam sureb mõõga läbi ja Iisrael viiakse vangi, ära omalt maalt!”
\par 12 Ja Amasja ütles Aamosele: „Sina, nägija, mine, põgene Juudamaale, söö seal leiba ja ennusta seal!
\par 13 Aga Peetelis sa ei tohi enam ennustada, sest see on kuninga pühamu ja kuningriigi tempel!”
\par 14 Siis Aamos vastas ja ütles Amasjale: „Mina ei ole prohvet ega prohvetijünger, vaid olen karjane ja metsviigipuude vääristaja!
\par 15 Aga Jehoova võttis mind karja järelt ja Jehoova ütles mulle: mine, ennusta mu rahvale Iisraelile!
\par 16 Ja kuule siis nüüd Jehoova sõna: sina ütled: ära ennusta Iisraelile ja ära pilla sõnu Iisaki soole!
\par 17 Sellepärast ütleb Jehoova nõnda: su naine saab linnas hooraks, su pojad ja su tütred langevad mõõga läbi, su maa jaotatakse nööriga, sa ise sured roojasel maal ja Iisrael peab minema vangi, ära omalt maalt!”

\chapter{8}

\par 1 Issand Jehoova andis mulle niisuguse nägemuse: vaata, seal oli korv küpse puuviljaga!
\par 2 Ja ta küsis: „Mida sa näed, Aamos?” Ma vastasin: „Korvitäit küpset puuvilja!” Siis ütles Jehoova mulle: „Mu rahvale, Iisraelile, tuleb lõpp! Enam ma ei lähe temast mööda!
\par 3 Sel päeval muutuvad ulgumiseks palee laulud, ütleb Issand Jehoova! Palju on laipu, heidetud igasse paika! Vaikus!”
\par 4 Kuulge seda, kes ahmite vaese järele ja tahate teha maal hädalisele lõpu,
\par 5 öeldes: „Millal möödub noorkuu, et saaksime müüa vilja, ja hingamispäev, et võiksime avada viljaaidad, teha vaka vähemaks ja seekli suuremaks, ja petta väärade vaekaussidega,
\par 6 et saaksime osta raha eest viletsa ja kingapaari eest vaese, ja müüa vilja jäätmeid?”
\par 7 Jehoova on vandunud Jaakobi uhkuse juures: „Tõesti, ma ei unusta iialgi ühtki nende tegu!”
\par 8 Kas ei peaks maa selle pärast värisema ja kõik, kes seal elavad, leinama? Kas see kõik ei tõuse nagu jõgi, kohudes ja alanedes nagu Egiptuse Niilus?
\par 9 „Ja selsamal päeval sünnib,” ütleb Issand Jehoova, „et ma lasen päikese loojuda keskpäeval ja teen maa pimedaks päise päeva ajal!
\par 10 Ja ma muudan teie pühad leinaks ja kõik teie laulud nutulauludeks, ma panen kõigi niudeile kotiriide ja teen paljaks iga pea! Ma toon leina nagu ainsa poja pärast ja lõppeks kibeda päeva!”
\par 11 „Vaata, päevad tulevad,” ütleb Issand Jehoova, „millal ma saadan maale nälja: nälja mitte leiva ja janu mitte vee järele, vaid Jehoova sõnade kuulmise järele!
\par 12 Siis nad vaaruvad merest mereni ja põhjast itta, nad uitavad otsides Jehoova sõna, aga nad ei leia!
\par 13 Sel päeval minestavad janu pärast ilusad neitsid ja noored mehed,
\par 14 need, kes vandusid Samaaria süüteo juures ja ütlesid: „Nii tõesti kui su jumal elab, Daan!” ja: „Nii tõesti kui su lemmik elab, Beer-Seba!” nad langevad ega tõuse enam!”

\chapter{9}

\par 1 Ma nägin, et Issand seisis altari juures ja ütles: „Löö sambanupu peale, nõnda et läved vabiseksid ja tükid langeksid neile kõigile pähe! Siis ma tapan mõõgaga viimsedki neist! Ükski neist ei saa põgeneda ja ükski neist ei pääse pakku!
\par 2 Kuigi nad sisse murraksid surmavalda, mu käsi võtaks nad sealtki; ja kuigi nad läheksid üles taevasse, ma tooksin nad alla sealtki!
\par 3 Kuigi nad poeksid peitu Karmeli tippu, ma otsiksin ja võtaksin nad ära sealtki; ja kuigi nad läheksid varjule mu silma eest mere põhja, ma käsiksin madusid neid salvata sealgi!
\par 4 Kuigi nad läheksid vangi oma vaenlaste ees, ma käsiksin mõõka neid tappa sealgi! Ja ma pööran oma silmad nende vastu, kurjaks, aga mitte heaks!”
\par 5 Issand, vägede Jehoova, kes puudutab maa kõikuma, nõnda et kõik selle elanikud leinavad, et see kõik tõuseb jõena ja jälle alaneb nagu Egiptuse Niilus,
\par 6 kes ehitab oma ülemised toad taevasse ja püstitab maa kohale oma võlvi, kes kutsub mereveed ja valab need maa peale - Jehoova on tema nimi!
\par 7 Eks ole teie, Iisraeli lapsed, mulle etiooplastega üheväärsed? Eks ole mina toonud Iisraeli Egiptusemaalt, vilistid Kaftoorist ja süürlased Kiirist?
\par 8 Vaata, Issanda Jehoova silmad on patuse kuningriigi vastu ja ma hävitan selle maapinnalt! Ometi ma ei hävita sootuks Jaakobi sugu, ütleb Jehoova!
\par 9 Sest vaata, ma annan käsu ja sõelun Iisraeli sugu kõigi paganate seas, otsekui sõelaga sõelutakse: ivagi ei lange maha!
\par 10 Mõõga läbi surevad kõik mu rahva patused, kes ütlevad: „Õnnetus ei tule meile ega taba meid!”
\par 11 Sel päeval ma püstitan jälle Taaveti lagunenud hüti, müürin kinni ta praod, püstitan jälle ta varemed ja ehitan ta üles, nagu ta oli muistseil päevil,
\par 12 et nad saaksid pärida Edomi jäägi ja kõik rahvad, kelle üle on nimetatud minu nimi, ütleb Jehoova, kes seda teeb!
\par 13 Vaata, päevad tulevad, ütleb Jehoova, mil kündja jõuab järele lõikajale ja viinamarjasõtkuja seemne külvajale; siis mäed tilguvad värsket viina ja kõik künkad sulavad!
\par 14 Siis ma pööran oma Iisraeli rahva vangipõlve, nad ehitavad üles hävitatud linnad ja elavad neis; nad istutavad viinamägesid ja joovad nende viina, nad teevad rohuaedu ja söövad nende vilja!
\par 15 Ma istutan nad nende omale maale ja enam ei kitkuta neid ära nende maalt, mille ma neile olen andnud, ütleb Jehoova, sinu Jumal!”




\end{document}