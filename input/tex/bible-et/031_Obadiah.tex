\begin{document}

\title{Obadja}

\chapter{1}

\par 1 Obadja nägemus. „Nõnda ütleb Issand Jehoova Edomi kohta - me oleme kuulnud sõnumit Jehoovalt ja käskjalg on läkitatud rahvaste juurde: ”Üles, tõuskem sõdima tema vastu!”
\par 2 Vaata, ma teen sind pisukeseks rahvaste keskel, sind põlatakse väga!
\par 3 Su südame ülbus on petnud sind, kes elad kaljulõhedes, oled oma asupaiga teinud kõrgele ja mõtled oma südames: „Kes võiks mind tõugata alla maa peale?”
\par 4 Kuigi sa tõuseksid kotkana kõrgele ja kuigi su pesa oleks tehtud tähtede vahele, tooksin ma sind sealt alla, ütleb Jehoova!
\par 5 Kui su juurde tulevad vargad või öised röövlid - kuidas sa siis küll saaksid vaikida! - eks nad varasta, niipalju kui neile on vaja? Kui sulle tulevad viinamarjakorjajad, eks nad jäta järelnoppimiseks järele?
\par 6 Ah, kuidas küll uuritakse Eesavit, tuhnitakse tema peidetud varandusi!
\par 7 Kõik su liitlased ajavad sind piirini, su sõbrad petavad sind, võtavad su üle võimust; su söömakaaslased panevad sulle alla vanutuspaku! - „Temal pole taipu!
\par 8 Kas mitte sel päeval see tuleb, ütleb Jehoova, mil ma hävitan targad Edomis ja mõistlikud Eesavi mäelt?
\par 9 Siis, Teeman, ehmuvad su kangelased, sest Eesavi mäestikust hävitatakse iga mees!
\par 10 Mõrva pärast, vägivalla pärast su venna Jaakobi kallal, katab sind häbi ja sind hävitatakse igaveseks!
\par 11 Sel päeval, mil sa seisid eemal, päeval, mil võõrad viisid ära tema varanduse, kui muulased tulid ta väravasse ja heitsid liisku Jeruusalemma pärast, olid sinagi nagu üks neist!
\par 12 Ent ära tunne silmarõõmu oma venna päevast, tema õnnetuspäevast; ära rõõmusta Juuda laste pärast nende hukkumispäeval; ära oma suuga suurusta hädapäeval!
\par 13 Ära mine sisse mu rahva väravast tema õnnetuspäeval; ära sinagi tunne silmarõõmu tema hädast tema õnnetuspäeval; ära pista kätt tema varanduse külge tema õnnetuspäeval!
\par 14 Ära seisa teelahkmel tema põgenikke hävitamas, ära loovuta tema pääsenuid hädapäeval!
\par 15 Sest Jehoova päev on ligidal kõigi rahvaste jaoks! Nõnda nagu sina talitasid, talitatakse sinuga, su teod tulevad tagasi su oma pea peale!
\par 16 Sest nõnda nagu te olete joonud mu pühal mäel, nõnda peavad kõik rahvad alati jooma: nad joovad ja rüüpavad, ja siis on, nagu ei oleks neid olnudki!
\par 17 Aga pääsemine on Siioni mäel, see on püha, ja Jaakobi sugu pärib oma endised pärandid!
\par 18 Jaakobi sugu on tuli ja Joosepi sugu on leek aga Eesavi sugu on kõrs: nad süütavad selle ja põletavad ja Eesavi soole ei jää pääsenuid! Jah, Jehoova on rääkinud!
\par 19 Nad pärivad Lõunamaa ühes Eesavi mäestikuga, ja Madalmaa ühes vilistidega; nad pärivad Efraimi väljad ja Samaaria väljad ja Benjamini ühes Gileadiga!
\par 20 Ja vangiviidud seal Halas, Iisraeli laste hulka kuulujad, pärivad kaananlastelt kuni Sareptani; ja Jeruusalemmast vangiviidud, kes on Sefaradis, pärivad Lõunamaa linnad!
\par 21 Päästjad lähevad üles Siioni mäele kohut mõistma Eesavi mäestiku üle! Ja kuningriik jääb Jehoovale!”

\end{document}