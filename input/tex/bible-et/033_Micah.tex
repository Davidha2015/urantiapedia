\begin{document}

\title{Miika}

\chapter{1}

\par 1 Jehoova sõna, mis tuli Miikale, morastlasele, Juuda kuningate Jootami, Ahase ja Hiskija päevil, ta nägemus Samaaria ja Jeruusalemma kohta:
\par 2 „Kuulge, kõik rahvad, pane tähele, maa ja kõik, mis seda täidab! Olgu Issand Jehoova tunnistajaks teie vastu, Issand oma pühast templist!
\par 3 Sest vaata, Jehoova väljub oma asupaigast, astub alla ja kõnnib maa kõrgendikel!
\par 4 Mäed sulavad tema all ja orud lõhkevad otsekui vaha tule paistel, joalt voolavate vete sarnaselt!
\par 5 Jaakobi üleastumise pärast ja Iisraeli soo pattude pärast sünnib see kõik! Kes on süüdi Jaakobi üleastumises? Kas mitte Samaaria? Ja kellelt on Juuda ohvrikünkad? Kas mitte Jeruusalemmalt?
\par 6 Sellepärast ma teen Samaaria kivikangruks väljal, viinamäe istutusmaaks, veeretan ta kivid orgu ja paljastan ta alusmüürid!
\par 7 Kõik ta nikerdatud kujud lüüakse katki, kogu ta hoorapalk põletatakse tulega ja ma hävitan kõik ta ebajumalad; sest hoorapalgast on need kogutud ja hoorapalgaks saavad need jälle!
\par 8 Sellepärast ma pean kaebama ja uluma, käima paljajalu ja alasti, pean tõstma kaebekisa nagu šaakalid ja leinama jaanalinnu poegade sarnaselt!
\par 9 Sest tema haav on ravimatu! Jah, see on jõudnud Juudani, ulatab minu rahva väravani, Jeruusalemmast saadik!
\par 10 Ärge hõisake Gatis, nutke Akkos, Beet-Leafras püherdage põrmus!
\par 11 Puhuge sarve, Saafiri elanikud, Saanani elanikud ei välju oma linnast, Beet-Eeseli alusmüüridki võetakse ära!
\par 12 Jah, Maaroti elanikud ootavad õnne, aga Jehoovalt tuleb õnnetus Jeruusalemma väravasse!
\par 13 Rakendage hobused vankri ette, Laakise elanikud! See oli Siioni tütre patu algus, sest sinus leidus Iisraeli üleastumisi!
\par 14 Sellepärast tuleb sul anda lahkumise and Mooreset-Gatile! Aksibi kojad on pettumuseks Iisraeli kuningaile!
\par 15 Ma toon sulle veelgi vallutaja, Maaresa elanik! Adullamini jõuab Iisraeli auhiilgus!
\par 16 Aja pea paljaks ja lõika juuksed ära oma hellitatud laste pärast! Aja oma pea laialt paljaks, raisakotka sarnaselt, sest nad lähevad su juurest vangi!

\chapter{2}

\par 1 Häda neile, kes kavatsevad nurjatust ja valmistuvad oma voodites kurjaks! Hommiku koites nad teevad seda, sest nende käes on võim!
\par 2 Nad ihaldavad välju ja röövivad need, kodasid, ja võtavad need: nad rõhuvad meest ja ta koda, igaüht ja ta pärisosa!
\par 3 Sellepärast ütleb Jehoova nõnda; Vaata, selle suguvõsa vastu ma kavatsen õnnetust, millest te ei saa oma kaela välja kiskuda; te ei saagi käia püstipäi, sest see aeg on kuri!
\par 4 Sel päeval hakatakse teie kohta ütlema ja tõstetakse kaebekisa: „See on juhtunud,” öeldakse, „me oleme hävitatud sootuks; ta on vahetanud ära mu rahvale kuuluva osa! Tõesti, ta võtab selle minult, ta jagab meie põllud vangistajaile!”
\par 5 Seepärast ei ole sul kedagi, kes heidaks mõõdunööri liisuosaks Jehoova koguduses!
\par 6 „Ärge kuulutage!” kuulutavad nad. „Nõnda ei kuulutata! Teotus ei ulata meieni!”
\par 7 Kas nõnda räägitakse, Jaakobi sugu? Kas Jehoova Vaim on kannatamatu? Või on ta teod seesugused? Eks tee mu sõnad head sellele, kes sirgelt käib?
\par 8 Aga te tõusete mu rahva vastu nagu vaenlased, te kisute sõjasaagiks mantli kuue pealt aimduseta möödujailt, sõjast loobujailt!
\par 9 Te ajate ära mu rahva naised nende mugavaist kodadest, te võtate nende lastelt mu hiilguse igaveseks!
\par 10 Tõuske ja minge ära, sest see pole puhkepaik hävitava roojasuse tõttu; ja see on valus hävitus!
\par 11 Kui tuleks mees, kes ajab tuult taga ja kõneleb valet: „Mina kuulutan sulle viinast ja vägijoogist!” siis oleks ta küll sellele rahvale prohvetiks!
\par 12 Ma tahan sind, Jaakob, koguda tervikuna, ma tahan korjata Iisraeli jäägi; ma panen nad ühte nagu lambad tarasse, otsekui karja oma karjamaale - inimesi on kubinal!
\par 13 Ja nende ees käib teeavaja: nad avavad tee, läbivad värava ja lähevad sealtkaudu välja! Nende ees käib nende kuningas ja nende eesotsas on Jehoova!

\chapter{3}

\par 1 Ja mina ütlesin: kuulge ometi, Jaakobi peamehed ja Iisraeli soo juhid! Kas teil ei olegi tarvis teada, mis on õige,
\par 2 teil, kes vihkate head ja armastate kurja, kes rebite naha pealt ja liha kontidelt,
\par 3 kes sööte mu rahva liha ja nülite neilt naha, murrate nende luud ja poetate neid nagu lihatükke keedupotti või liha katlasse?
\par 4 Küllap nad kord kisendavad Jehoova poole, kuid tema ei vasta neile, vaid peidab sel ajal oma palge nende eest, sellepärast et nad oma tegudega on teinud kurja!
\par 5 Nõnda ütleb Jehoova nende prohvetite kohta, kes eksitavad mu rahvast, kes hüüavad: „Rahu!” kui neil on hammaste vahel midagi närida, aga kes kuulutavad sõja sellele, kes neile midagi suhu ei pane:
\par 6 sellepärast tuleb teile nägemusteta öö ja ennustusteta pimedus! Päike loojub nende prohvetite kohal ja päev muutub neile pimedaks!
\par 7 Siis nägijad jäävad häbisse ja ennustajad tunnevad piinlikkust; nad kõik katavad kinni oma habeme, sest Jumala vastust ei ole!
\par 8 Mina aga olen täis jõudu, Jehoova Vaimu, täis õigust ja vägevust, et kuulutada Jaakobile ta üleastumist ja Iisraelile ta pattu!
\par 9 Kuulge ometi seda, Jaakobi soo peamehed ja Iisraeli soo juhid, kes põlgate õigust ja väänate kõveraks kõik, mis on õige,
\par 10 kes ehitate Siionit verega ja Jeruusalemma ülekohtuga!
\par 11 Tema peamehed mõistavad kohut meelehea eest, tema preestrid õpetavad tasu eest ja tema prohvetid ennustavad raha eest! Ometi toetuvad nad Jehoovale, öeldes: „Eks ole Jehoova meie keskel? Ei meile tule õnnetust!”
\par 12 Teie pärast küntakse siis Siion põlluks, Jeruusalemm saab kivivaremeks ja templimägi metsaseks künkaks!

\chapter{4}

\par 1 Aga viimseil päevil sünnib, et Jehoova koja mägi seisab kindlana kui mägede tipp ja tõuseb kõrgemale küngastest ning rahvad voolavad ta juurde!
\par 2 Ja paljud paganad lähevad ning ütlevad: „Tulge, mingem üles Jehoova mäele, Jaakobi Jumala kotta, et ta meile õpetaks oma teid ja et võiksime käia tema radu: sest Siionist väljub käsuõpetus ja Jeruusalemmast Jehoova sõna!”
\par 3 Ja tema mõistab kohut paljude rahvaste vahel ning juhatab vägevaid paganaid, kaugete maadeni: siis nad taovad oma mõõgad sahkadeks ja piigid sirpideks; rahvas ei tõsta mõõka rahva vastu ja nad ei õpi enam sõdima!
\par 4 Siis istuvad nad igaüks oma viinapuu all ja oma viigipuu all, ja ükski ei peleta neid, sest vägede Jehoova suu on kõnelnud!
\par 5 Kuigi kõik rahvad käivad igaüks oma jumala nimel, käime meie Jehoova, oma Jumala nimel ikka ja igavesti!
\par 6 Sel päeval, ütleb Jehoova: ma kogun lonkaja ja korjan hajutatu, ja need, kellele ma olen kurja teinud!
\par 7 Ja ma teen lonkajast allesjääja ning väsinust vägeva rahva! Ja Jehoova valitseb kui kuningas nende üle Siioni mäel sellest ajast ja igavesti!
\par 8 Ja sina, Karjatorn, Siioni tütre küngas! Sinu juurde tuleb ja saabub endine valitsus, Jeruusalemma tütre kuningriik!
\par 9 Mispärast sa nüüd karjud nii valjusti? Kas sul pole kuningat? Või on kadunud su nõuandja, et sind valdab valu otsekui sünnitajat?
\par 10 Väänle ja väita, Siioni tütar, sünnitaja sarnaselt, sest nüüd pead sa lahkuma linnast, elama väljal ja minema Paabelini: seal päästetakse sind, sealt lunastab Jehoova sind su vaenlaste käest!
\par 11 Nüüd on kogunenud su vastu palju paganaid, kes ütlevad: „Saagu ta rüvetatud! Vaadaku me silmad Siionit mõnuga!”
\par 12 Ent nad ei tunne Jehoova mõtteid ega mõista tema nõu, sest ta kogub neid otsekui vihke rehealusesse!
\par 13 Tõuse ja peksa reht, Siioni tütar, sest ma teen sulle raudsarve ja vasksõrad ja sa pihustad paljusid rahvaid! Ja ma tõotan vandega nende tulu Jehoovale ja nende rikkuse kogu maa Issandale!
\par 14 Nüüd lõika enesele haavu, lõikaja tütar! Meie vastu on tehtud piiramisvall, Iisraeli kohtumõistjat lüüakse kepiga põsele!

\chapter{5}

\par 1 Aga sina, Petlemm Efrata, olgugi väike, et olla Juuda tuhandete seas, sinust väljub mulle see, kes saab valitsejaks Iisraelis ja kelle põlvnemine on muistseist päevist, igiaegadest!
\par 2 Seepärast jäetakse nad saatuse hooleks ajani, millal sünnitaja on sünnitanud; siis pöördub ta vendade jääk tagasi Israeli laste juurde!
\par 3 Ja tema seisab ning hoiab karja Jehoova jõus, Jehoova, oma Jumala nime ülevuses! Ja nemad jäävad elama, sest nüüd on tema suur ilmamaa otsani!
\par 4 Ja see tähendab rahu: kui Assur tuleb meie maale ja kui ta astub meie paleedesse, siis seame tema vastu seitse karjast ja kaheksa inimeste juhti!
\par 5 Nemad karjatavad mõõgaga Assuri maad ja halja teraga Nimrodi maad! Tema päästab meid Assuri käest, kui see tuleb meie maale ja astub meie rajadesse!
\par 6 Siis on Jaakobi jäänused paljude rahvaste keskel otsekui kaste Jehoovalt, nagu vihmapiisad rohu peal, mis ei oota inimest ega looda inimlaste peale!
\par 7 Siis on Jaakobi jäänused paganate seas, paljude rahvaste keskel, otsekui lõukoer metselajate seas, noore lõukoera sarnaselt lambakarja keskel, kes läbi minnes tallab ja murrab, ilma et oleks päästjat!
\par 8 Olgu su käsi tõstetud su vaenlaste vastu ja kõik su vihamehed hävitatagu!
\par 9 Ja sel päeval, ütleb Jehoova, ma hävitan sinult hobused ja teen lõpu su sõjavankritele!
\par 10 Ma hävitan su maa linnad ja kisun maha kõik su kindlused!
\par 11 Ma hävitan sinult nõidused ja sulle ei jää enam lausujaid!
\par 12 Ma hävitan sinult nikerdatud kujud ja ebausu sambad ja enam sa ei saa kummardada oma kätetööd!
\par 13 Ma kisun sinult su viljakustulbad ja hävitan su linnad!
\par 14 Vihas ja raevus ma tasun kätte paganaile, kes pole võtnud kuulda!

\chapter{6}

\par 1 Kuulge ometi, mida ütleb Jehoova: tõuse ja riidle mägede ees, ja künkad kuulgu su häält!
\par 2 Kuulge Jehoova riidlemist, mäed ja maa püsivad alused, sest Jehooval on oma rahvaga riid ja ta tahab käia Iisraeliga kohut:
\par 3 mu rahvas, mida olen ma sulle teinud ja millega ma olen sind vaevanud? Vasta mulle!
\par 4 Jah, ma tõin sind Egiptusemaalt ja lunastasin orjusekojast! Ma läkitasin su ette Moosese, Aaroni ja Mirjami!
\par 5 Mu rahvas, tuleta ometi meelde Baalaki, Moabi kuninga kavatsust ja Bileami, Beori poja vastust temale, ja mis sündis Sittimist Gilgalini, et sa mõistaksid Jehoova õiglasi tegusid!
\par 6 Millega pean ma tulema Jehoova ette, kummardama kõrge Jumala ette? Kas pean tulema ta ette põletusohvritega, aastaste mullikatega?
\par 7 Ons Jehooval hea meel tuhandeist jääradest, kümneist tuhandeist õlijõgedest? Kas pean andma oma esmasündinu üleastumise eest, ihuvilja oma hinge patu eest?
\par 8 Tema on andnud sulle teada, inimene, mis hea on! Ja mida nõuab Jehoova sinult muud kui et sa teeksid, mis on õige, armastaksid osadust ja käiksid hoolsasti ühes oma Jumalaga?
\par 9 Jehoova hääl hüüab linnale - tark on karta sinu nime! - Kuulge, suguharu ja linna kogudus!
\par 10 Kas ma saan unustada õela koda, ülekohtu varandusi ja nappi, kirutud vakka?
\par 11 Kas ma peaksin õigeks mõistma väärade vaekausside ja võltsitud vihtidega kukru juures?
\par 12 Selle linna rikkad on täis vägivalda, elanikud räägivad valet ja neil on kaval keel suus!
\par 13 Seepärast olen minagi hakanud sind lööma, su pattude pärast laastama!
\par 14 Sa sööd, aga sa ei küllastu ja su kõht jääb tühjaks! Sa paned küll kõrvale, kuid ei saa päästa, ja mida sa päästadki, selle ma annan mõõga kätte!
\par 15 Sa külvad, aga ei saa lõigata; sa sõtkud õlimarju, aga ei saa ennast õliga võida; ja sa sõtkud marjamahla, aga ei saa viina juua!
\par 16 Sest sa paned tähele Omri seadlusi ja kõiki Ahabi soo tegusid; te käite nende nõu järgi, selleks et peaksin sind tegema õudseks ja su elanikud pilkealuseiks! Te peate kandma rahvaste teotamist!

\chapter{7}

\par 1 Häda mulle, sest mu käsi käib nagu pärast puuvilja korjamist, nagu pärast viinamarjalõikuse järelnoppimist: ühtki kobarat ei ole süüa, ühtki varajast viigimarja, mida mu hing ihaldab!
\par 2 Vaga on kadunud maalt ja õiget ei ole inimeste seas; nad kõik varitsevad verd, püüavad üksteist võrguga!
\par 3 Nende käed on valmis kurjaks: vürst nõuab, kohtumõistja mõistab kohut meelehea eest ja suurnik näitab oma hinge ahnust; seda nad keerutavad!
\par 4 Parim neist on nagu kibuvits, ausaim nagu okkaline aed! Sinu vahimeeste päev, su karistus tuleb! Nüüd satuvad nad segadusse!
\par 5 Ärge uskuge ligimest, ärge lootke sõbra peale! Hoia oma suu uksi selle eest, kes su kaisus magab!
\par 6 Sest poeg põlgab isa, tütar tõuseb ema vastu, minia ämma vastu: inimese vaenlasiks on ta omad kodakondsed!
\par 7 Aga mina vaatan Jehoova poole, mina ootan oma pääste Jumalat: küll mu Jumal kuuleb mind!
\par 8 Ära rõõmutse minu pärast, mu vaenlane! Kui ma langen, siis ma tõusen üles; kui ma istun pimeduses, siis on Jehoova mulle valguseks!
\par 9 Ma tahan taluda Jehoova viha, sest tema vastu olen ma pattu teinud, kuni ta seletab mu riiuasja ja teeb mulle õigust! Tema toob mind valgusesse, ma saan näha tema õiglust!
\par 10 Siis mu vaenlane näeb ja häbi katab seda, kes mulle ütleb: „Kus on Jehoova, su Jumal?” Mu silmad saavad kahjurõõmsalt temast näha, et nüüd tallatakse teda nagu tänavapori!
\par 11 Päev su müüride ülesehitamiseks! See päev on ammu määratud!
\par 12 Sel päeval tullakse su juurde Assurist Egiptuseni ja Egiptusest Frati jõeni, merest mereni ja mäest mäeni!
\par 13 Aga maa tehakse lagedaks ta elanike pärast, nende tegude vilja pärast!
\section*{Jehoova halastab Iisraeli peale}

\par 14 Karjata kepiga oma rahvast, oma pärisosa lambaid, kes elavad isepäinis metsas, keset viljakat maad! Käigu nad karjas Baasanis ja Gileadis nagu muistseil päevil!
\par 15 Otsekui oma Egiptusemaalt väljumise päevil näita meile imetegusid!
\par 16 Paganad näevad ja häbenevad hoolimata kõigest oma vägevusest! Nad panevad käe suu peale, neil jäävad kõrvad kurdiks!
\par 17 Nad lakuvad põrmu nagu madu, maa roomajate samaselt! Nad väljuvad värisedes oma linnustest, lähenevad vabisedes Jehoovale, meie Jumalale: nad kardavad sind!
\par 18 Kes on Jumal nagu sina, kes annab andeks süü ja läheb mööda oma pärisosa jäägi üleastumisest, kes ei pea viha mitte igavesti, vaid armastab osadust,
\par 19 kes halastab jälle meie peale, peseb ära meie süüteod? Sina heidad kõik meie patud mere sügavustesse!
\par 20 Sina osutad Jaakobile truudust, Aabrahamile osadust, nõnda nagu sa meie vanemaile oled vandega tõotanud muistseil päevil!”




\end{document}