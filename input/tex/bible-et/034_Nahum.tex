\begin{document}

\title{Nahum}

\chapter{1}

\par 1 Ennustus Niinive kohta. Elkoslase Nahumi nägemuste raamat.
\par 2 Püha vihaga Jumal ja kättemaksja on Jehoova, Jehoova on kättemaksja ja raevutseja! Jehoova maksab kätte oma vihameestele ja on vihane oma vaenlastele!
\par 3 Jehoova on pika vihaga ja rammult suur ja Jehoova ei jäta kedagi karistamata! Tema tee on tuulekeerises ja tormis ja pilved on tema jalgade tolm!
\par 4 Ta sõitleb merd ja kuivatab selle ning laseb taheneda kõik jõed! Närbuvad Baasan ja Karmel ja Liibanoni õied närtsivad!
\par 5 Mäed värisevad tema ees ja künkad sulavad! Tema palge ees kerkib maa, maailm ja kõik, kes seal elavad!
\par 6 Kes võiks seista tema sajatuse ees? Või kes võiks taluda tema tulist viha? Tema raev puhkeb nagu tuli, kaljudki süüdatakse tema poolt!
\par 7 Jehoova on hea, varjupaik hädaajal, ja ta tunneb neid, kes tema juures pelgupaika otsivad!
\par 8 Aga tulvavate voogudega teeb ta sellele paigale lõpu ja ajab oma vaenlased pimedusse!
\par 9 Mida te kavatsete Jehoova vastu? Tema teeb lõpu! Häda ei tule teist korda!
\par 10 Sest olgugi nad põimunud nagu kibuvitsad ja joobunud oma joogist - nad hävitatakse kõik nagu kuivanud kõrred!
\par 11 Sinust on väljunud see, kes kavatseb kurja Jehoova vastu, nurjatu nõuandja!
\par 12 Nõnda ütleb Jehoova: olgugi nad täiuslikud ja olgugi neid nõnda palju, siiski tehakse neile lõpp ja nad kaovad! Ja kuigi ma sind, Juuda, olen alandanud, siis enam ma sind ei alanda!
\par 13 Nüüd ma murran su pealt tema kepi ja rebin katki su köidikud!
\par 14 Aga sinu kohta, Niinive, on Jehoova andnud käsu: su nime ei meenutata enam! Ma hävitan su jumalate kojast nikerdatud ja valatud kujud! Ma valmistan sulle haua, sest sa oled neetud!


\chapter{2}

\par 1 Vaata, juba on mägede peal sõnumitooja jalad, kes kuulutab rahu! Pühitse, Juuda, oma pühi! Tasu oma tõotused! Sest iialgi enam ei tule su kallale nurjatu - ta hävitatakse sootuks!
\par 2 Pillutaja tuleb su vastu! Teosta valvet! Pea silmas teed! Kinnita vööd! Võta jõud hästi kokku!
\par 3 Sest Jehoova taastab Jaakobi suuruse nagu Iisraeli suuruse, kuigi rüüstajad on rüüstanud neid ja on hävitanud nende võsud!
\par 4 Tema kangelaste kilbid on punased, sõjamehed ise purpurpunaseis riideis; ta määratud päeval on sõjavankrid otsekui tõrvikute tuli ja ratsud on rahutud!
\par 5 Vankrid kihutavad tänavail, tormavad turgudel sinna ja tänna; need paistavad tõrvikuina, sähvivad otsekui välgud!
\par 6 Tema vägevad kutsutakse kokku: nad komistavad teel, nad tõttavad müürile; on püstitatud kaitsevarigi!
\par 7 Aga Jõeväravad avatakse ja palee hakkab vankuma!
\par 8 Viiakse välja, peab minema vangi ta valitsejanna! Tema ümmardajad kurdavad, häälitsevad nagu tuvid, taovad enestele vastu rindu!
\par 9 Niinive on nagu veetiik, mille veed voolavad ära! „Pidage! Seiske!” Aga ükski ei pöördu tagasi!
\par 10 Riisuge hõbedat, riisuge kulda! Varandust on otsatult! Võtke enestele kandam kõigist kalleist asjust!
\par 11 Tühjus, lagedus ja häving! Julgus kaob, põlved võbisevad, kõigis niudeis on värin ja kõik palged õhetavad!
\par 12 Kus on nüüd lõukoerte pesapaik ja see noorte lõvide koobas, kuhu lõukoer sai pugeda ja kus viibis lõukoera kutsikas, ilma et keegi neid oleks peletanud?
\par 13 Kus on lõukoer, kes murdis oma kutsikate tarviduseks ja kägistas emalõvide jaoks, kes täitis oma urkad saagiga ja pesapaigad sellega, mis ta murdis?
\par 14 Vaata, ma tulen sulle kallale, ütleb vägede Jehoova, ja ma põletan su sõjavankrid suitsuks, mõõk hävitab su noored lõukoerad! Ma lõpetan maa pealt su röövteo ja enam ei kosta su käskjalgade hääl!


\chapter{3}

\par 1 Häda veresüüga linnale, kuhjaga täis valet ja röövimist! Ei lakka mahamurdmine!
\par 2 Kuule! Piitsaplaks ja rattamürin, kihutavad hobused ja rappuvad vankrid!
\par 3 Ratsud ajavad püsti, mõõgad sähvivad ja piigid välguvad! Ja mahalööduid on palju, laipu on määratu hulk, korjustel pole otsa, korjuste peale komistatakse!
\par 4 Ja seda kõike selle veetlevalt ilusa, nõiduses osava hoora arvutu hooratöö pärast, kes oma hooratöödega võrgutas rahvaid, ja nõidustega suguvõsasid!
\par 5 Vaata, ma tulen sulle kallale, ütleb vägede Jehoova! Ma tõstan su hõlmad üle su näo ja näitan rahvaile su alastiolekut, kuningriikidele su häbistust!
\par 6 Ma viskan su peale jäledaid asju, häbistan sind ja panen sind silmaimeks!
\par 7 Siis põgenevad su juurest kõik, kes sind näevad, ja ütlevad: „Niinive on hävitatud!” Kes peaks teda kahetsema? Kust ma otsin temale trööstijaid?
\par 8 Kas sa oled parem Noo-Aamonist, kes asus jõgede ääres, ümberringi vesi, vesi kraaviks, vesi müüriks?
\par 9 Etioopia ja Egiptus olid ta otsatu jõud, Puut ja liibüalased olid ta aitajad!
\par 10 Siiski pidi ta minema asumisele, ta läks vangi! Temagi lapsed rebiti tükkideks igal tänavanurgal, tema auliste pärast heideti liisku ja kõik ta suurnikud pandi ahelaisse!
\par 11 Sinagi joobud, jääd oimetuks, sinagi pead otsima pelgupaika vaenlase eest!
\par 12 Kõik su kindlused on nagu varajaste marjadega viigipuud: kui neid raputatakse, langevad marjad sööjale suhu!
\par 13 Vaata, sinu sõjavägi su sees on nagu naised! Su maa väravad tehakse su vaenlastele pärani lahti! Tuli põletab su riivid!
\par 14 Võta enesele piiramiseajaks vett, tugevda oma kindlustusi, astu savisse ja sõtku savi, haara telliskivide vorm!
\par 15 Seal neelab sind tuli, hävitab mõõk, see sööb sind otsekui rohutirtsu vastne! Olgugi sind nii palju nagu vastseid, olgugi sind nii palju nagu rohutirtse,
\par 16 olgugi et oled enesele soetanud kaupmehi rohkem kui taevatähti - vastne ajab kesta ja lendab ära!
\par 17 Sul on valvureid nagu rohutirtse ja kirjutajaid rohutirtsude parvena, kes asuvad aedade ääres külmal päeval; kui päike tõuseb, siis nad põgenevad ja ükski ei tea nende asupaika!
\par 18 Oh häda, Assuri kuningas! Su karjased tukuvad, su aulised magavad! Su rahvas pillutatakse mägedele ja kogujat ei ole!
\par 19 Ei ole paranemist su vigastusele, su haav teeb haiget! Kõik, kes kuulevad sinust sõnumit, plaksutavad sinu pärast käsi! Sest kellest ei ole sinu kurjus lakkamata üle käinud?





\end{document}