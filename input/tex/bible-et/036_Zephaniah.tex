\begin{document}

\title{Sefanja}

\chapter{1}

\par 1 Jehoova sõna, mis tuli Sefanjale, Kuusi pojale, kes oli Gedalja poeg, kes oli Amarja poeg, kes oli Hiskija poeg, Juuda kuninga Joosija, Aamoni poja päevil:
\par 2 „Ma võtan maapinnalt kõik sootuks ära, ütleb Jehoova!
\par 3 Ma võtan inimesed ja lojused, võtan taeva linnud ja mere kalad; ma panen õelad komistama ja hävitan inimesed maapinnalt, ütleb Jehoova!
\par 4 Ma sirutan oma käe Juuda vastu ja kõigi Jeruusalemma elanike vastu; ma hävitan sellest paigast Baali jäänused, ebajumalapappide nimed ühes preestritega
\par 5 ja need, kes katustel kummardavad taeva väge, ja need, kes kummardavad Jehoovat ning vannuvad tema juures, aga vannuvad ka Milkomi juures,
\par 6 ja need, kes on taganenud Jehoova järelt, kes ei otsi Jehoovat ega nõua teda!
\par 7 Vaiki Issanda Jehoova ees! Sest Jehoova päev on ligidal, sest Jehoova on korraldanud tapaohvri, on pühitsenud oma külalised!
\par 8 Ja Jehoova tapaohvri päeval ma nuhtlen vürste ja kuningapoegi ja kõiki, kes panevad selga võõramaised riided!
\par 9 Ja ma nuhtlen sel päeval kõiki, kes ronivad laudile, kes täidavad oma isanda koja vägivalla ja pettusega!
\par 10 Ja sel päeval, ütleb Jehoova, kostab hädakisa Kalaväravast, ulumine Uuslinnast ja vali kärgatus küngastelt!
\par 11 Uluge, Uhmri elanikud, sest kõik kaubitsejad peavad vaikima, kõik hõbedavaagijad hävitatakse!
\par 12 Ja sel ajal sünnib: ma otsin lampidega Jeruusalemma läbi ja karistan neid mehi, kes on tardunud oma pärmi peale, kes ütlevad oma südames: „Jehoova ei tee head ega kurja!”
\par 13 Nende varandus riisutakse ja nende kojad jäävad tühjaks! Kuigi nad ehitavad kodasid, nemad neis ei ela ja kuigi nad istutavad viinamägesid, nemad neist viina ei joo!
\par 14 Ligidal on Jehoova suur päev, see on ligidal ja ruttab väga! Kuule! Jehoova päev! Kibe - seal kisendab kangelanegi!
\par 15 See päev on viha päev, häda ja ahastuse päev, õnnetuse ja hävingu päev, pime ja must päev, pilvine ja sünge päev,
\par 16 sarve ja sõjahüüu päev kindlustatud linnade ja kõrgete nurgatornide vastu!
\par 17 Ma viin inimesed ahastusse, et nad käiksid nagu pimedad, sest nad on teinud pattu Jehoova vastu! Nende verd puistatakse nagu põrmu ja nende sisikondi nagu sõnnikut!
\par 18 Isegi mitte nende hõbe ja kuld ei suuda neid päästa Jehoova vihapäeval: tema püha viha tules hävib kogu maa, sest lõpu, jah äkilise ehmatuse ta valmistab kõigile maa elanikele!


\chapter{2}

\par 1 Kogunege ja olge koos, häbitu rahvas,
\par 2 enne kui te ühel päeval tunglete lendlevate aganatena, enne kui teie peale tuleb Jehoova tuline viha, enne kui teie peale tuleb Jehoova vihapäev!
\par 3 Otsige Jehoovat, kõik alandlikud maal, kes teostate tema õigust! Otsige õiglust, otsige alandlikkust, vahest leiate varju Jehoova vihapäeval!
\par 4 Sest Assa jäetakse maha ja Askelon jääb tühjaks, Asdod aetakse ära keskpäeval ja Ekron juuritakse välja!
\par 5 Häda teile, ranniku elanikud, kreedi rahvas! Jehoova sõna on teie vastu, Kaanan, vilistide maa! Ma hävitan sind asustamatuks!
\par 6 Sest kreetide mererand jääb karjastele karjamaaks ja pudulojustele taradeks!
\par 7 See rannik saab Juuda soo jäägile - seal nad hoiavad karja, lebavad õhtuti Askeloni kodades! Sest Jehoova, nende Jumal, tunneb muret nende pärast ja pöörab nende saatuse!
\par 8 Ma olen kuulnud Moabi teotust ja ammonlaste sõimusõnu, millega nad on teotanud mu rahvast ja on suurustanud tema raja ees!
\par 9 Seepärast, nii tõesti kui ma elan, ütleb vägede Jehoova, Iisraeli Jumal, saavad Moab Soodoma ja ammonlased Gomorra sarnaseks, kureherne kasvukohaks, soolalaukaks, ja igavesti laastatuks; mu rahva jääk riisub neid, mu rahva riismed vallutavad need!
\par 10 See saab neile osaks nende kõrkuse eest, sest nad on teotanud vägede Jehoova rahvast ja on suurustanud selle ees!
\par 11 Jehoova saab neile kardetavaks, sest ta laseb kaduda kõik maa jumalad; ja nad peavad kummardama teda, igaüks oma paigas, kõik paganate saared!
\par 12 Ka teid, etiooplased, lüüakse maha mu mõõgaga!
\par 13 Ta sirutab oma käe põhja poole ja hävitab Assuri; ta teeb Niinive lagedaks, kuivaks nagu kõrbe!
\par 14 Selle keskel lebavad karjad, kõiksugu metselajate hulgad! Niihästi puguhaned kui öökullid ööbivad selle sambanuppudel! Kuule, kuidas nad huikavad aknaaukudes! Häving on lävede peal, jah, seedrivooderdis on ära kistud!
\par 15 See on see ülemeelik linn, kes elas muretult, kes mõtles südames: „Mina, ja ei keegi muu!” Kuidas see küll on muutunud lagedaks, metselajaile lebamispaigaks! Igaüks, kes läheb sellest mööda, vilistab ja vehib käega!


\chapter{3}

\par 1 Häda räpasele ja roojasele linnale, kes on rõhuja!
\par 2 Ta ei ole kuulanud häält, ei ole võtnud õpetust, ei ole lootnud Jehoova peale, ei ole liginenud oma Jumalale!
\par 3 Ta vürstid temas on möirgavad lõukoerad, ta kohtumõistjad on õhtused hundid, kes ei näri hommikuni!
\par 4 Ta prohvetid on jultunud, truuduseta mehed, ta preestrid teotavad pühamut, rikuvad käsuõpetust!
\par 5 Jehoova tema keskel on õiglane, tema ei tee ülekohut; tema toob igal hommikul valguse ette oma õiguse, ei see jää tulemata! Aga ülekohtutegija ei tunne häbi!
\par 6 Ma olen hävitanud paganaid, nende nurgatornid on rüüstatud; ma olen teinud nende tänavad tühjaks, käidamatuks; nende linnad on laastatud, inimtühjad, elaniketa!
\par 7 Ma mõtlesin: küllap ta kardab mind, võtab õpetust ega kaota silmist kõike, mis ma temale olen andnud käsuna! Aga tõepoolest nad olid agarad tegema kurja kõigi oma tegudega!
\par 8 Seepärast oodake mind, ütleb Jehoova, päeva, mil ma tõusen kui tunnistaja! Sest minu õigus on koguda rahvaid, koondada kuningriike, et valada nende peale oma meelepaha, kogu oma tuline viha, sest mu püha viha tules peab hävima kogu maa!
\par 9 Sest siis ma puhastan rahvaste huuled, et nad kõik võiksid hüüda Jehoova nime, teenida teda õlg-õla kõrval!
\par 10 Siis toovad mulle roaohvreid minu poole palvetajad, hajuvil olijad, teiseltpoolt Etioopia jõgesid!
\par 11 Sel päeval pole sul vaja häbeneda ühegi oma teo pärast, millega sa oled üles astunud minu vastu, sest siis ma kõrvaldan su keskelt su ülemeelikud hooplejad, ja sa ei ole enam ülbe mu pühal mäel!
\par 12 Aga ma jätan su keskele alles vaese ja viletsa rahva, ja need otsivad pelgupaika Jehoova nimes!
\par 13 Iisraeli jäänused ei tee ülekohut ega räägi valet ja nende suus ei leidu kavalat keelt! Tõesti, nad käivad karjas ja lebavad ja ükski ei peleta neid!
\par 14 Hõiska, Siioni tütar, hüüa, Iisrael! Rõõmutse ja rõkata kõigest südamest, Jeruusalemma tütar!
\par 15 Jehoova on võtnud tagasi kohtuotsuse sinu kohta, ta on pööranud ära su vaenlase! Jehoova, Iisraeli kuningas, on su keskel, enam pole sul vaja näha õnnetust!
\par 16 Sel päeval öeldakse Jeruusalemmale: „Ära karda, Siion, ärgu lõtvugu su käed!
\par 17 Jehoova, sinu Jumal, on su keskel, kangelane, kes aitab! Ta rõõmutseb sinu pärast üpris väga, ta uuendab oma armastust, ta tunneb hõisates sinust rõõmu,
\par 18 otsekui pühade ajal! Ma võtan sinult ära hukatuse, mille pärast sa pead teotust kandma!
\par 19 Vaata, sel ajal ma teen lõpu kõigile su rõhujaile! Ma aitan lonkajat ja kogun äraaetu; ma teen nad ülistatuiks ja kuulsaiks kõigis maades, kus nad on pidanud häbenema!
\par 20 Sel ajal ma toon teid, sel ajal ma kogun teid, sest ma teen teid kuulsaiks ja ülistatuiks kõigi maa rahvaste seas, kui ma teie eneste nähes pööran teie saatuse, ütleb Jehoova!”




\end{document}