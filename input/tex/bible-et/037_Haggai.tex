\begin{document}

\title{Haggai}

\chapter{1}

\par 1 Kuningas Daarjavese teisel aastal, kuuenda kuu esimesel päeval, tuli Jehoova sõna prohvet Haggai kaudu Serubbaabelile, Sealtieli pojale, Juuda maavalitsejale, ja Joosuale, Joosadaki pojale, ülempreestrile; ta ütles:
\par 2 „Nõnda räägib vägede Jehoova ja ütleb: see rahvas ütleb: aeg ei ole veel tulnud Jehoova koja ülesehitamiseks!”
\par 3 Ja prohvet Haggai kaudu tuli Jehoova sõna; ta ütles:
\par 4 „Ons teil endil aeg istuda oma vooderdatud kodades, kui see koda on varemeis?
\par 5 Ja nüüd ütleb vägede Jehoova nõnda: pange tähele oma teguviisi!
\par 6 Te külvate palju, aga saate pisut; sööte, aga kõht ei saa täis; joote, aga janu ei kao; riietute, aga ei saa sooja; ja kes teenib palgalisena, teenib katkisesse kukrusse!
\par 7 Nõnda ütleb vägede Jehoova: pange tähele oma teguviisi!
\par 8 Minge mägedele, tooge puid ja ehitage koda üles, siis on mul sellest hea meel ja ma ilmutan oma auhiilgust, ütleb Jehoova.
\par 9 Te loodate palju, aga vaata, kõik väheneb; te toote koju, aga mina puhun selle ära. Mispärast? ütleb vägede Jehoova. Minu koja pärast, sest see on varemeis, teie aga jooksete igaüks oma koja pärast!
\par 10 Seepärast keelab taevas teile kastet ja maa oma vilja!
\par 11 Ma olen kutsunud põua maale ja mägedele, viljale, viinale ja õlile ja kõigele, mida maa toodab, ning inimestele ja lojustele, ja kogu nende kätetööle!”
\par 12 Ja Serubbaabel, Sealtieli poeg, ja Joosua, Joosadaki poeg, ülempreester, ja kõik rahvast allesjäänud kuulsid Jehoova, oma Jumala häält ja prohvet Haggai sõnu, nõnda nagu Jehoova, nende Jumal teda läkitas, ja rahvas kartis Jehoovat.
\par 13 Ja Haggai, Jehoova käskjalg, ütles Jehoova ülesannet täites rahvale nõnda: „Mina olen teiega, ütleb Jehoova!”
\par 14 Ja Jehoova äratas Serubbaabeli, Sealtieli poja, Juuda maavalitseja vaimu ja Joosua, Joosadaki poja, ülempreestri vaimu, ja kogu allesjäänud rahva vaimu, ja need tulid ning alustasid tööd vägede Jehoova, oma Jumala koja kallal
\par 15 kuningas Daarjavese teisel aastal, kuuenda kuu kahekümne neljandal päeval.


\chapter{2}

\par 1 Seitsmenda kuu kahekümne esimesel päeval tuli prohvet Haggai kaudu Jehoova sõna; ta ütles:
\par 2 „Räägi nüüd Serubbaabelile, Sealtieli pojale, Juuda maavalitsejale, ja Joosuale, Joosadaki pojale ülempreestrile, ja allesjäänud rahvale ning ütle:
\par 3 kes teist, allesjäänuist, on näinud seda koda selle endises toreduses? Missugusena näete seda nüüd? Eks see ole teie silmis, nagu ei olekski midagi?
\par 4 Aga ole nüüd tubli, Serubbaabel, ütleb Jehoova, ja ole tubli, Joosua, Joosadaki poeg, ülempreester, ja olge tublid, kõik maa rahvas, ütleb Jehoova, ja tehke tööd, sest mina olen teiega, ütleb vägede Jehoova!
\par 5 Selle lepingu sõna, mille ma tegin teiega, kui te Egiptusest ära tulite, ja minu vaim püsivad teie keskel. Ärge kartke!
\par 6 Sest nõnda ütleb vägede Jehoova: veel pisut aega, ja ma panen värisema taeva ja maa, mere ja kuiva maa!
\par 7 Ja ma panen värisema kõik paganad, nõnda et kõigi paganate rikkused tuuakse ja ma täidan selle koja toredusega, ütleb vägede Jehoova!
\par 8 Minu on hõbe ja minu on kuld, ütleb vägede Jehoova!
\par 9 Selle koja tulevane toredus peab olema suurem kui oli esimesel, ütleb vägede Jehoova, ja selles paigas ma annan rahu, ütleb vägede Jehoova!”
\par 10 Üheksanda kuu kahekümne neljandal päeval, Daarjavese teisel aastal, tuli Jehoova sõna prohvet Haggaile; ta ütles:
\par 11 „Nõnda ütleb vägede Jehoova: küsi ometi preestrilt õpetust ja ütle:
\par 12 kui keegi kannab pühitsetud liha oma kuue hõlmas ja puudutab oma hõlmaga leiba või leent, viina või õli või mõnd muud rooga, kas see saab siis pühaks?„ Ja preestrid vastasid ning ütlesid: ”Ei!”
\par 13 Seejärel küsis Haggai: „Kui keegi laibast roojastatu puudutab mõnd neist, kas see saab siis roojaseks?” Ja preestrid vastasid ning ütlesid: „See saab roojaseks!”
\par 14 Siis kostis Haggai ja ütles: „Niisugune on see rahvas ja niisugune on see sugu mu palge ees, ütleb Jehoova, ja niisugune on kõik nende kätetöö ja see, mis nad seal ohverdavad: see on roojane!
\par 15 Ja nüüd pange ometi tähele tänasest päevast alates! Enne kui Jehoova templis pandi kivi kivi peale,
\par 16 kuidas oli siis teiega lugu? Tulles kahekümnemõõdulise viljahunniku juurde, oli seal kümme; tulles surutõrre juurde, et ammendada tõrrest viiskümmend mõõtu, oli seal kakskümmend!
\par 17 Mina lõin teid, kõike teie kätetööd viljakõrvetuse, roosteudu ja rahega, aga ükski teist ei pöördunud tagasi minu juurde, ütleb Jehoova!
\par 18 Pange ometi tähele sellest päevast peale, alates üheksanda kuu kahekümne neljandast päevast, sellest päevast, mil pandi alus Jehoova templile! Pange tähele,
\par 19 kas seeme veel jääb aita? Ja kas viinapuu, viigipuu, granaatõunapuu ja õlipuu veel ei kanna vilja? Sellest päevast alates ma annan õnnistuse!”
\par 20 Ja Jehoova sõna tuli Haggaile teist korda kuu kahekümne neljandal päeval; ta ütles:
\par 21 „Räägi Serubbaabeliga, Juuda maavalitsejaga, ja ütle: mina panen värisema taeva ja maa!
\par 22 Ja ma paiskan ümber kuningriikide aujärjed, kaotan paganate kuningriikide võimu; ma paiskan ümber sõjavankrid ja nendel sõitjad, hobused ja ratsanikud langevad maha, mees teise mehe mõõga läbi!
\par 23 Sel päeval, ütleb vägede Jehoova, ma võtan sind, mu sulane Serubbaabel, Sealtieli poeg, ütleb Jehoova, ja teen sind pitserisõrmuse sarnaseks; sest ma olen valinud sind, ütleb vägede Jehoova!”




\end{document}