\begin{document}

\title{Sakarja}

\chapter{1}

\par 1 Daarjavese teisel aastal, kaheksandas kuus, tuli Jehoova sõna prohvet Sakarjale, Iddo poja Berekja pojale; ta ütles:
\par 2 „Jehoova oli üpris väga vihane teie vanemaile!
\par 3 Seepärast ütle neile: nõnda ütleb vägede Jehoova: pöörduge minu juurde, ütleb vägede Jehoova, siis ma pöördun teie juurde, ütleb vägede Jehoova!
\par 4 Ärge olge oma vanemate sarnased, kellele endised prohvetid hüüdsid, öeldes: nõnda ütleb vägede Jehoova: pöörduge ometi oma kurjadelt teedelt ja oma kurjadest tegudest! Aga nad ei kuulanud ega pannud mind tähele, ütleb Jehoova!
\par 5 Teie vanemad - kus nad on? Ja prohvetid - kas nad elavad igavesti?
\par 6 Aga minu sõnad ja seadused, mis ma andsin oma sulastele prohvetitele, eks need tabanud teie vanemaid, nõnda et nad pöördusid ja ütlesid: nõnda nagu vägede Jehoova nõuks võttis meiega talitada meie eluviiside ja tegude järgi, nõnda ta meiega talitas!”
\par 7 Kahekümne neljandal päeval, üheteistkümnendas kuus, see on sebatikuus, Daarjavese teisel aastal, tuli Jehoova sõna prohvet Sakarjale, Iddo poja Berekja pojale; ta ütles:
\par 8 „Mul oli öösel nägemus, ja vaata, üks mees ratsutas punase hobuse seljas! Siis ta seisatas sügavikus olevate mürdipuude keskel ja tema järel tulid punased, võigud ja valged hobused.
\par 9 Siis ma küsisin: „Kes need on, Issand?” Ja ingel, kes minuga rääkis, vastas mulle: „Ma näitan sulle, kes need on!”
\par 10 Ja mees, kes seisis mürdipuude keskel, kostis ning ütles: „Nemad on need, keda Jehoova on läkitanud maad läbi käima!”
\par 11 Ja nad vastasid Jehoova inglile, kes seisis mürdipuude keskel, ning ütlesid: „Me oleme maa läbi käinud, ja vaata, kogu maa elab rahus!”
\par 12 Siis kostis Jehoova ingel ja ütles: „Vägede Jehoova! Kui kaua sa keelad halastust Jeruusalemmale ja Juuda linnadele, kelle pärast sa oled olnud pahane need seitsekümmend aastat!”
\par 13 Aga Jehoova vastas inglile, kes minuga rääkis, heade, trööstivate sõnadega.
\par 14 Ja ingel, kes minuga rääkis, ütles mulle: „Hüüa ja ütle: nõnda ütleb vägede Jehoova: mu püha viha Jeruusalemma ja Siioni pärast on suur!
\par 15 Ma olen üpris väga vihastunud muretuile paganaile, kes, kui ma olin vähem vihane, aitasid õnnetusele kaasa!
\par 16 Seepärast ütleb Jehoova nõnda: ma pöördun halastusega tagasi Jeruusalemma juurde! Minu koda tuleb seal üles ehitada, ütleb vägede Jehoova, ja mõõdunöör veetagu pinguli Jeruusalemma üle!
\par 17 Hüüa veel ja ütle: nõnda ütleb vägede Jehoova: minu linnad voolavad taas jõukusest üle ja Jehoova trööstib taas Siionit ning valib taas Jeruusalemma!”


\chapter{2}

\par 1 Ja ma tõstsin oma silmad üles ja vaatasin, ja ennäe, seal oli neli sarve!
\par 2 Ja ma küsisin inglilt, kes minuga rääkis: „Mis need on?” Ja tema ütles mulle: „Need on sarved, mis puistasid laiali Juuda, Iisraeli ja Jeruusalemma!”
\par 3 Siis näitas Jehoova mulle nelja seppa.
\par 4 Ja mina küsisin: „Mida need on tulnud tegema?” Ja tema vastas ning ütles: „Need sarved on need, mis on pillutanud Juudat, nõnda et ükski ei saa tõsta oma pead; ja need on tulnud teritama kirveid, et paisata maha paganate sarvi, kes on tõstnud sarve Juudamaa vastu, et seda pillutada!”
\par 5 Siis ma tõstsin oma silmad üles ja vaatasin, ja ennäe, seal oli mees, kel oli mõõdunöör käes!
\par 6 Ja ma küsisin: „Kuhu sa lähed?” Ja tema vastas mulle: „Jeruusalemma mõõtma, et näha, kui lai ja kui pikk ta peaks olema!”
\par 7 Ja vaata, ingel, kes minuga rääkis, läks välja, ja üks teine ingel tuli temale vastu
\par 8 ning ütles talle: „Jookse, räägi selle noore mehega seal ja ütle: Jeruusalemm jääb lahtiseks linnaks paljude inimeste ja lojuste pärast tema sees.
\par 9 Aga mina olen temale tuliseks müüriks ümberringi, ütleb Jehoova, ja auhiilguseks keset teda!”
\par 10 Üles, üles! Põgenege põhjamaalt, ütleb Jehoova, kuigi ma olen teid pillutanud nelja taeva tuule poole, ütleb Jehoova!
\par 11 Üles, Siionisse päästke endid, kes elate Paabeli tütre juures!
\par 12 Sest nõnda ütleb vägede Jehoova pärast seda, kui ta au mind läkitas paganate juurde, kes teid riisusid, sest kes puudutab teid, see puudutab tema silmatera:
\par 13 tõesti, vaata, ma viibutan oma kätt nende kohal ja nad saavad saagiks oma orjadele! Siis te mõistate, et vägede Jehoova on mind läkitanud!
\par 14 Hõiska ja rõõmutse, Siioni tütar, sest vaata, ma tulen ja asun su keskele, ütleb Jehoova!
\par 15 Sel päeval hoiab Jehoova poole palju paganaid ja nad saavad tema rahvaks! Ja mina asun sinu keskele ja sa hakkad mõistma, et vägede Jehoova on mind läkitanud sinu juurde!
\par 16 Ja Jehoova võiab Juuda enesele pärisosaks pühal pinnal ning valib taas Jeruusalemma!
\par 17 Vaiki Jehoova ees, kõik liha, sest tema tõuseb oma pühast asupaigast!


\chapter{3}

\par 1 Ja ta näitas mulle ülempreester Joosuat seismas Jehoova ingli ees, ja saatanat seismas temast paremal pool, teda süüdistamas.
\par 2 Ja Jehoova ütles saatanale: „Jehoova sõidelgu sind, saatan! Jah, Jehoova, kes on valinud Jeruusalemma, sõidelgu sind! Eks see ole tulest tõmmatud tukk?”
\par 3 Joosual olid seljas määrdunud riided ja ta seisis ingli ees.
\par 4 Siis ta kostis ja ütles neile, kes seisid ta ees, nõnda: „Võtke tal määrdunud riided seljast ära!” Ja ta ütles temale: „Vaata, ma olen sinult ära võtnud su süü ja ma riietan sind uute riietega!”
\par 5 Ja ta ütles: „Pange temale puhas mähis pähe!” ja temale pandi puhas mähis pähe ja riided selga. Ja Jehoova ingel seisis juures.
\par 6 Ja Jehoova ingel kinnitas Joosuale, öeldes:
\par 7 „Nõnda ütleb vägede Jehoova: kui sa käid minu teedel ja täidad minu antud kohustust, siis sinagi mõistad õigust minu kojale ja valvad ka mu õuesid, ja ma annan sulle ligipääsu nende hulgas, kes siin seisavad!
\par 8 Kuule siis, ülempreester Joosua, sina ja su sõbrad, kes istuvad su ees - nemad on ju hea ende mehed: sest vaata, ma toon oma sulase Võsu!
\par 9 Sest vaata, kivi, mille ma panin Joosua ette - selle ühe kivi peal on seitse silma! Vaata, ma uurendan sinna kirjad, ütleb vägede Jehoova, ja pühin ühel päeval ära selle maa süü!
\par 10 Sel päeval, ütleb vägede Jehoova, te kutsute üksteist viinapuu alla ja viigipuu alla!”


\chapter{4}

\par 1 Ja ingel, kes minuga rääkis, tuli jälle ja äratas mind nagu unest äratatakse.
\par 2 Ja ta küsis minult: „Mida sa näed?” Mina vastasin: „Ma näen, vaata, küünlajalga, läbinisti kullast, ja selle otsas on õliastja; selle küljes on seitse lampi ja seitse putke lampide jaoks, mis on küünlajala otsas.
\par 3 Ja selle kõrval on kaks õlipuud: üks õliastjast paremal ja teine vasakul pool!”
\par 4 Ja mina võtsin sõna ning ütlesin inglile, kes minuga rääkis, ja küsisin; „Mis need on, Issand?”
\par 5 Ja ingel, kes minuga rääkis, kostis ning küsis minult: „Kas sa ei tea, mis need on?” Ma vastasin: „Ei, Issand!”
\par 6 Siis ta kostis ja ütles mulle nõnda: „See on Jehoova sõna, mis on öeldud Serubbaabelile: ei väe ega võimu läbi, vaid minu Vaimu läbi, ütleb vägede Jehoova!
\par 7 Mis sa ka oled, suur mägi, Serubbaabeli ees? Lagendikuks muutud! Tema toob esile tippkivi hüüete saatel: „Ilus, see on ilus!”
\par 8 Ja mulle tuli Jehoova sõna; ta ütles:
\par 9 „Serubbaabeli käed on rajanud selle koja ja tema käed viivad selle lõpule. Ja sina hakkad mõistma, et vägede Jehoova on mind läkitanud teie juurde!
\par 10 Sest kes pidasid halvaks väikeste alguste päeva, need saavad rõõmutseda ja näha loodikivi Serubbaabeli käes! Need seitse on Jehoova silmad, need, mis silmitsevad kogu maad!”
\par 11 Ja ma võtsin sõna ning küsisin temalt: „Mis on need kaks õlipuud küünlajalast paremal ja vasakul pool?”
\par 12 Siis ma võtsin teist korda sõna ja küsisin temalt: „Mis on need kaks õlipuu oksakimpu nende mõlemate kuldputkede kõrval, millest kuldset õli voolab?”
\par 13 Ja ta vastas mulle ning küsis: „Kas sa siis tõesti ei tea, mis need on?” Ma vastasin: „Ei, Issand!”
\par 14 Tema ütles: „Need on need kaks võitut, kes seisavad kogu ilmamaa Issanda ees!”


\chapter{5}

\par 1 Ja ma tõstsin jälle oma silmad üles ja vaatasin, ja ennäe, seal oli lendav rullraamat!
\par 2 Ja ta küsis minult: „Mida sa näed?” Ja mina vastasin: „Ma näen lendavat rullraamatut, kakskümmend küünart pikk ja kümme küünart lai!”
\par 3 Siis ta ütles mulle: „See on sajatus, mis käib üle kogu maa! Sest ühelt poolt - kuidas võiksid kõik, kes on varastanud, jääda sellele vastavalt karistamata, ja teiselt poolt - kõik, kes on valet vandunud, jääda sellele vastavalt karistamata?
\par 4 Mina olen lasknud selle väljuda, ütleb vägede Jehoova, ja see tungib varga kotta ja selle kotta, kes valet vannub minu nimel; ja see jääb tema kotta ja hävitab selle, niihästi puud kui kivid!”
\par 5 Siis ingel, kes minuga rääkis, astus ette ja ütles mulle: „Tõsta ometi oma silmad üles ja vaata, mis see on, mis väljub?”
\par 6 Aga minagi küsisin: „Mis see on?” Ja tema vastas: „See mis väljub, on vakk!” Ja ta ütles: „See on nende süü kogu maal!”
\par 7 Ja vaata, tinakaas tõusis üles, ja vakas istus üks naine!
\par 8 Ja tema ütles: „See on õelus!” Ja ta viskas selle vakka ning virutas tinakaane vaka suu peale!
\par 9 Ja ma tõstsin oma silmad üles ja vaatasin, ja ennäe, kaks naist tuli esile! Ja neil oli tuul tiibades, neil olid tiivad nagu haigru tiivad ja nad kandsid vaka üles maa ja taeva vahele.
\par 10 Siis ma küsisin inglilt, kes minuga rääkis: „Kuhu nad viivad selle vaka?”
\par 11 Ja ta vastas mulle: „Sinearimaale, et ehitada temale koda. Ja kui see on valmis, siis asetatakse ta sinna, temale parajasse paika!”


\chapter{6}

\par 1 Ja ma tõstsin jälle oma silmad üles ja vaatasin, ja ennäe, neli vankrit väljus kahe mäe vahelt; ja need mäed olid vaskmäed.
\par 2 Esimese vankri ees olid punased hobused ja teise vankri ees olid mustad hobused;
\par 3 kolmanda vankri ees olid valged hobused ja neljanda vankri ees olid kirjud hobused.
\par 4 Ja ma võtsin sõna ning küsisin inglilt, kes minuga rääkis: „Mis need on, Issand?”
\par 5 Ingel kostis ja ütles mulle: „Need on neli taeva tuult, mis väljuvad, olles seisnud kogu ilmamaa Issanda ees!
\par 6 Mustad hobused väljuvad põhjamaale, valged väljuvad nende järel lääne poole ja kirjud väljuvad lõunamaale.
\par 7 Ja punased väljuvad ning üritavad minna maad läbi käima!„ Ja ta ütles: ”Minge käige maa läbi!” Ja nad käisid maa läbi.
\par 8 Siis ta hüüdis mind, rääkis minuga ja ütles: „Vaata, need, kes lähevad põhjamaale, viivad mu Vaimu põhjamaale hingama!”
\par 9 Ja mulle tuli Jehoova sõna; ta ütles:
\par 10 „Võta vangidelt Heldailt, Toobijalt ja Jedajalt, kes Paabelist on tulnud, mine tänapäeval, mine Joosija, Sefanja poja kotta
\par 11 ja võta hõbedat ja kulda, valmista kroon ja pane see pähe ülempreester Joosuale, Joosadaki pojale,
\par 12 ja ütle temale nõnda: nõnda räägib vägede Jehoova ja ütleb: vaata, üks mees, nimega Võsu, võrsub oma pinnast ja ehitab üles Jehoova templi!
\par 13 Ta ehitab Jehoova templi ja temale saab osaks kuninglik au; ta istub ja valitseb Jehoova aujärjel; ja seal on preester oma aujärjel, ja nende mõlemate vahel on rahutahe?
\par 14 Ja kroon olgu Heldai, Toobija, Jedaja ja Sefanja poja armsaks mälestuseks Jehoova templis!
\par 15 Ja kaugelolijad tulevad ning ehitavad Jehoova templi! Ja te hakkate mõistma, et vägede Jehoova on mind läkitanud teie juurde! Ja see sünnib, kui te Jehoova, oma Jumala häält tõesti võtate kuulda?”


\chapter{7}

\par 1 Ja kuningas Daarjavese neljandal aastal tuli Jehoova sõna Sakarjale üheksanda kuu, kislevikuu neljandal päeval.
\par 2 Siis läkitasid Beetel-Sareser, Regem-Melek ja tema mehed leevendama Jehoova palet
\par 3 ja küsima preestreilt, kes olid vägede Jehoova kojas, ja prohveteilt nõnda: „Kas pean nutma ja paastuma viiendas kuus, nagu ma nii palju aastaid olen teinud?”
\par 4 Ja mulle tuli vägede Jehoova sõna; ta ütles:
\par 5 „Räägi kogu maa rahvale ja preestreile ning ütle: kui te olete paastunud ja kurtnud viiendas ja seitsmendas kuus need seitsekümmend aastat, kas te siis mulle olete paastunud?
\par 6 Ja kui te olete söönud ja joonud, eks te ole siis söönud ja joonud iseendile?
\par 7 Kas pole need samad sõnad, mis Jehoova kuulutas endiste prohvetite läbi, kui Jeruusalemm ja selle ümberkaudsed linnad elasid alles rahus ja Lõunamaa ja Madalmaa olid asustatud?”
\par 8 Ja Jehoova sõna tuli Sakarjale; ta ütles:
\par 9 „Nõnda räägib vägede Jehoova ja ütleb: mõistke tõsist kohut, osutage heldust ja halastust igaüks oma vennale!
\par 10 Ärge tehke liiga lesknaisele ja vaeselelapsele, võõrale ja viletsale, ja ärge kavatsege südames üksteisele kurja!
\par 11 Aga nad tõrkusid tähele panemast ja tegid oma kaela kangeks ja kõrvad kurdiks kuulma!
\par 12 Ja nad tegid oma südame teemandi sarnaseks, et mitte kuulda õpetust ja sõnu, mis vägede Jehoova oli läkitanud oma Vaimuga endiste prohvetite läbi; seepärast tuli see vägede Jehoova suur viha!
\par 13 Ja samuti, kui mina hüüdsin ja nemad ei kuulnud, hüüavad nemad, aga mina ei kuule, ütleb vägede Jehoova?
\par 14 Ma puhusin nad laiali kõigi paganate juurde, keda nad ei tundnud, ja maa nende taga jäi tühjaks minejaist ja tulijaist. Nõnda hävitati kallis maa!”


\chapter{8}

\par 1 Siis tuli see vägede Jehoova sõna; ta ütles:
\par 2 „Nõnda ütleb vägede Jehoova: mul on suur püha viha Siioni pärast, mul on suur tuline viha tema pärast!
\par 3 Nõnda ütleb Jehoova: mina pöördun tagasi Siionisse ja elan Jeruusalemma keskel; Jeruusalemma nimetatakse siis ustavaks linnaks ja vägede Jehoova mäge pühaks mäeks!
\par 4 Nõnda ütleb vägede Jehoova: vanad mehed ja vanad naised istuvad jälle Jeruusalemma turgudel, igaühel kepp käes elupäevade rohkuse tõttu!
\par 5 Ja linna turud on täis poisse ja tüdrukuid, kes mängivad tema turgudel!
\par 6 Nõnda ütleb vägede Jehoova: kuigi see on neil päevil ime selle rahva jäägi silmis, kas peaks see olema ime ka minu silmis? küsib vägede Jehoova.
\par 7 Nõnda ütleb vägede Jehoova: vaata, ma päästan oma rahva päikesetõusu maalt ja päikeseloojaku maalt?
\par 8 Ja ma toon nad tagasi Jeruusalemma elama: nad on mulle rahvaks ja mina olen neile Jumalaks, ustav ja õiglane!
\par 9 Nõnda ütleb vägede Jehoova: olgu teie käed tugevad, kes neil päevil kuulete neid sõnu prohvetite suust, ajal, mil vägede Jehoova kojale, templile alus rajatakse, et seda üles ehitada!
\par 10 Sest enne neid päevi ei olnud inimesel ega lojusel kasu tööst, ei olnud ka minejal ega tulijal rahu vaenlase eest, ja ma ajasin kõik inimesed üksteise vastu!
\par 11 Aga nüüd ma ei ole selle rahva jäägile enam selline nagu endisil päevil, ütleb vägede Jehoova,
\par 12 vaid külv peab õnnestuma: viinapuu annab vilja, maa annab saaki, taevas annab kastet, ja selle kõik ma annan sellele rahva jäägile pärisosaks!
\par 13 Ja nagu te olete olnud needuseks paganate seas, Juuda sugu ja Iisraeli sugu nõndasamuti, kui ma teid päästan, te saate õnnistuseks! Ärge kartke, teie käed olgu tugevad!
\par 14 Sest nõnda ütleb vägede Jehoova: otsekui ma mõtlesin teile kurja teha, kui teie vanemad mind vihastasid, ütleb vägede Jehoova, ja mina seda ei kahetsenud,
\par 15 nõnda mõtlen ma jälle neil päevil head teha Jeruusalemmale ja Juuda soole. Ärge kartke!
\par 16 Need on sõnad, mis te peate täitma: rääkige üksteisele tõtt, mõistke oma väravais tõelist rahu kohut!
\par 17 Ärge hauduge südames üksteisele kurja teha ja ärge armastage valevandumist, sest kõike seda ma vihkan, ütleb Jehoova!”
\par 18 Ja mulle tuli vägede Jehoova sõna; ta ütles:
\par 19 „Nõnda ütleb vägede Jehoova: neljanda kuu paast, viienda kuu paast, seitsmenda kuu paast ja kümnenda kuu paast olgu Juuda soole lustiks ja rõõmuks ning meeldivaiks pühiks. Aga armastage tõtt ja rahu!
\par 20 Nõnda ütleb vägede Jehoova: veel tuleb rahvaid ja paljude linnade elanikke,
\par 21 ja ühe linna elanikud lähevad teise juurde ning ütlevad: „Tulge, lähme leevendama Jehoova palet ja otsima vägede Jehoovat! Minagi lähen!”
\par 22 Ja paljud rahvad ning vägevad paganad tulevad Jeruusalemma otsima vägede Jehoovat ja leevendama Jehoova palet!
\par 23 Nõnda ütleb vägede Jehoova: neil päevil sünnib, et kümme meest igakeelsete paganate hulgast haaravad kinni Juuda mehe hõlmast ja ütlevad: „Meie tahame minna ühes teiega, sest me oleme kuulnud, et Jumal on teiega!”


\chapter{9}

\par 1 Ennustus: „Jehoova sõna on Hadrakimaal ja tema hingamispaik on Damaskus, sest Süüria linnad kuuluvad Jehoovale, nagu kõik Iisraeli suguharudki,
\par 2 ka Hamat, mis on selle piiril, Tüüros ja Siidon, kuigi need on väga targad!
\par 3 Tüüros on enesele ehitanud kaitsevalli, ta on kuhjanud kokku hõbedat nagu põrmu ja kulda nagu tänavapori!
\par 4 Vaata, Issand teeb ta vaeseks, paiskab ta müüri merre ja ta ise hävib tules!
\par 5 Askelon näeb seda ja kardab, ka Assa, ja väriseb väga; samuti Ekron, sest ta lootus muutub häbiks! Assast hukkub kuningas ja Askelonis ei elata enam!
\par 6 Asdodis hakkavad elama värdjad ja ma kaotan vilistide kõrkuse!
\par 7 Ma kõrvaldan ta suust vere ja ta hammaste vahelt jäledused: temastki jääb jääk meie Jumalale, temastki saab nagu üks Juuda tuhatkond ja Ekron on võrreldav jebuuslastega!
\par 8 Ma löön leeri üles oma koja kaitseks, minejate ja tulijate pärast, et rõhuja ei tuleks enam neile kallale, sest nüüd ma olen seda näinud oma silmaga!
\par 9 Ole üpris väga rõõmus, Siioni tütar, hõiska, Jeruusalemma tütar! Vaata, sinu kuningas tuleb sulle, õiglane ja aitaja! Tema on alandlik ja sõidab eesli seljas, emaeesli sälu seljas!
\par 10 Mina hävitan Efraimist sõjavankrid ja Jeruusalemmast hobused, sõjaammudki hävitatakse! Ja tema kuulutab rahvaile rahu ning valitseb merest mereni, Frati jõest ilmamaa ääreni!
\par 11 Ja sulle: Sinu lepinguvere pärast ma vabastan su vangid august, kus pole vett!
\par 12 Pöörduge tagasi hulganisti, lootusrikkad vangid, ma kuulutan ka täna: ma tasun sulle kahekordselt!
\par 13 Sest ma vinnastan enesele Juuda nagu ammu, panen Efraimi nooleks peale! Ja ma õhutan su pojad, Siion, sinu poegade kallale, Jaavan! Ma teen sind kangelase mõõga sarnaseks!
\par 14 Siis ilmub Jehoova nende kohale ja tema nool väljub nagu välk; ja Issand Jehoova puhub sarve ning tuleb lõunatormides!
\par 15 Vägede Jehoova kaitseb neid, tema lingukivid purevad liha, joovad verd nagu viina ja täituvad otsekui piserdusnõu, otsekui altari nurgad!
\par 16 Ja Jehoova, nende Jumal, päästab nad sel päeval nagu oma rahva karja; sest otsekui laubaehte kivid peavad nad sätendama tema maal!
\par 17 Tõesti, kui hea ja ilus see on! Vili kosutab noori mehi ja viinamarjamahl neitseid!


\chapter{10}

\par 1 Paluge Jehoovalt vihma hilisvihma ajal! Jehoova teeb kõuepilved ja annab teile vihmavalinguid, igaühele rohtu väljal!
\par 2 Sest teeravid räägivad nurjatust, ennustajad näevad valet ja jutustavad tühiseid unenägusid, trööstivad asjata! Seepärast nad eksivad nagu lambad, vaevlevad, sest karjast ei ole!
\par 3 Mu viha on süttinud põlema karjaste vastu ja ma karistan juhte, sest vägede Jehoova tuleb katsuma oma karja, Juuda sugu, ja teeb nad oma toreda sõjahobuse sarnaseks!
\par 4 Neist enestest tuleb nurgatorn, neist enestest telgivai, neist enestest sõjaamb, neist enestest väljuvad üheskoos kõik võimukandjad!
\par 5 Üheskoos on nad kangelaste sarnased, kes sõjas tallavad tänavate pori; nad võitlevad, sest Jehoova on nendega, ja ratsanikud hobuste seljas jäävad häbisse!
\par 6 Ma teen vägevaks Juuda soo ja päästan Joosepi soo; ma toon nad tagasi, sest ma halastan nende peale ja nad on jälle, nagu ei olekski nad olnud ära tõugatud! Sest mina, Jehoova, olen nende Jumal ja ma vastan neile!
\par 7 Ja Efraim on siis nagu kangelane ning nende süda rõõmutseb otsekui viinast! Nende lapsed näevad seda ja rõõmutsevad, nende südamed hõiskavad Jehoovas!
\par 8 Ma vilistan neid ja kogun neid, sest ma lunastan nad; ja neid on siis niisama palju nagu neid oli!
\par 9 Ma külvasin nad rahvaste sekka, aga nad meenutavad mind kaugetes maades; nad kasvatavad oma lapsed suureks ja tulevad tagasi!
\par 10 Ma toon nad tagasi Egiptusemaalt ja kogun neid Assurist; ma viin nad Gileadimaale ja Liibanonile, ikkagi ei leidu neile küllalt ruumi!
\par 11 Ja nad lähevad läbi Egiptuse mere, merelaineid lüüakse ja kõik Niiluse sügavikud kuivavad, Assuri kõrkus tõugatakse maha ja Egiptuse valitsuskepp peab taanduma!
\par 12 Ma teen nad vägevaks Jehoovas ja nad kiitlevad tema nimes, ütleb Jehoova!


\chapter{11}

\par 1 Ava oma uksed, Liibanon, et tuli saaks põletada su seedrid!
\par 2 Ulu, küpress, sest seeder on langenud, võimsad on laastatud! Uluge, Baasani tammed, sest keelustatud mets on langetatud!
\par 3 Kuule! Karjaste hädakisa, sest nende kuulsus on hävitatud! Kuule! Noorte lõukoerte möirgamine, sest Jordani padrik on laastatud!
\par 4 Nõnda ütleb Jehoova, mu Jumal: Karjata tapalambaid,
\par 5 keda nende ostjad tapavad, tundmata endid süüdlastena, ja kelle müüjad ütlevad: „Kiidetud olgu Jehoova, et ma olen saanud rikkaks!” - ja kellele nende karjased ei anna armu!
\par 6 Sest mina ei anna enam armu maa elanikele, ütleb Jehoova! Vaata, ma lasen iga inimese sattuda tema karjase ja kuninga kätte ja need hävitavad maa, aga mina ei päästa kedagi nende käest!”
\par 7 Nõnda ma siis karjatasin tapalambaid lambakaupmeestele ja võtsin enesele kaks keppi: üht ma nimetasin Lahkuseks ja teist ma nimetasin Ühenduseks; ja ma karjatasin lambaid.
\par 8 Aga ma kõrvaldasin ühe kuu jooksul kolm karjast: siis tüdis mu hing neist ja minagi olin neile vastumeelt.
\par 9 Ja ma ütlesin: „Mina ei taha teid karjatada! Kes sureb, see surgu, kes hukkub, see hukkugu, ja järelejääjad söögu üksteise liha!”
\par 10 Ja ma võtsin oma kepi Lahkuse ning murdsin selle katki, tühistades oma lepingu, mille ma olin teinud kõigi rahvastega.
\par 11 See tühistus selsamal päeval ja lambakaupmehed, kes panid mind tähele, mõistsid, et see oli Jehoova sõna!
\par 12 Siis ma ütlesin neile: „Kui see teie silmis hea on, siis andke mu palk; aga kui mitte, siis laske olla!” - ja nad vaagisid mu palga: kolmkümmend hõbeseeklit.
\par 13 Ja Jehoova ütles mulle: „Viska see potissepale!” See suurepärane hind, millega nad mind olid hinnanud! Ja ma võtsin need kolmkümmend hõbeseeklit ja viskasin potissepale Jehoova kojas.
\par 14 Siis ma murdsin katki oma teise kepi, Ühenduse, et tühistada vendlust Juuda ja Iisraeli vahel.
\par 15 Siis ütles Jehoova mulle: „Võta enesele veel kord meeletu karjase varustus!
\par 16 Sest vaata, ma lasen tõusta maale ühe karjase: ta ei tunne puudust hukkunust, ta ei otsi kadunut, ta ei ravi haavatut, ta ei hoolitse terve eest, aga ta sööb lihavate liha ja rebib ära nende sõrad!
\par 17 Häda meeletule karjasele, kes jätab lambad maha! Mõõk temale käsivarde ja paremasse silma! Ta käsivars kuivagu hoopis ja ta parem silm kustugu koguni!”


\chapter{12}

\par 1 Ennustus. Jehoova sõna Iisraeli kohta. Jehoova, kes laotab taevaid ja rajab maale aluse ja kes valmistab inimese vaimu tema sees, ütleb:
\par 2 „Vaata, ma teen Jeruusalemma uimastuskarikaks kõigile ümberkaudseile rahvaile. Niihästi Juudat kui Jeruusalemma hakatakse piirama!
\par 3 Ja sel päeval ma teen Jeruusalemma tõstekiviks kõigile rahvaile: kõik, kes seda tõstavad, rebivad endile haavu; ja kõik maa paganad kogunevad tema vastu.
\par 4 Sel päeval, ütleb Jehoova, ma teen kõik hobused peruks ja nende ratsanikud hullumeelseiks! Aga Juuda kohal ma teen oma silmad lahti, kui ma löön sõgedusega kõiki rahvaste hobuseid!
\par 5 Siis mõtlevad Juuda tuhatkonnad oma südames: Jeruusalemma elanike jõud on vägede Jehoovas, nende Jumalas!
\par 6 Sel päeval ma teen Juuda tuhatkonnad tulise sütepanni sarnaseks keset puid, või põleva tõrviku sarnaseks vihkude hulgas, ja need põletavad paremalt ja vasakult kõik ümberkaudsed rahvad! Aga Jeruusalemm jääb edasi oma paika - Jeruusalemma!
\par 7 Ja Jehoova päästab esmalt Juuda telgid, et Taaveti soo hiilgus ja Jeruusalemma elanike hiilgus ei saaks suurustada Juuda ees!
\par 8 Sel päeval kaitseb Jehoova Jeruusalemma elanikke; sel päeval on komistaja nende seas nagu Taavet, ja Taaveti sugu on nagu Jumal, nagu Jehoova ingel nende ees!
\par 9 Aga sel päeval ma hävitan kõik paganad, kes tulevad Jeruusalemma kallale!
\par 10 Ja ma valan Taaveti soo peale ja Jeruusalemma elanike peale kaastunde ja anumise vaimu; siis nad vaatavad sellele, kelle nad läbi pistsid, ja kaebavad tema pärast, nagu kaevatakse ainsa lapse pärast, ja nutavad tema pärast kibedasti, nagu nutetakse kibedasti esmasündinu pärast!
\par 11 Sel päeval on Jeruusalemmas niisama suur kaebus, nagu oli kaebus Hadad-Rimmoni pärast Megiddo orus!
\par 12 Ja maa teeb kaebust, iga suguvõsa eraldi: Taaveti koja suguvõsa eraldi ja nende naised eraldi, Naatani koja suguvõsa eraldi ja nende naised eraldi,
\par 13 Leevi koja suguvõsa eraldi ja nende naised eraldi, simeilaste suguvõsa eraldi ja nende naised eraldi,
\par 14 kõik muud suguvõsad - iga suguvõsa eraldi ja nende naised eraldi!


\chapter{13}

\par 1 Sel päeval on Taaveti sool ja Jeruusalemma elanikel avatud allikas patu ja roojuse vastu!
\par 2 Ja sel päeval, ütleb vägede Jehoova, ma kaotan maalt ebajumalate nimed ja enam neid ei tuletata meelde! Ka prohvetid ja roojasuse vaimu ma ajan maalt ära!
\par 3 Ja kui keegi veel ennustab, siis peavad temale ütlema ta isa ja ema, kes teda on sünnitanud: „Sa ei või jääda elama, sest sa räägid valet Jehoova nimel!” Ja ta isa ja ema, kes teda on sünnitanud, pistavad ta läbi tema ennustamise pärast!
\par 4 Ja sel päeval iga prohvet häbeneb oma nägemust, kui ta on ennustanud, ega pane selga karust kuube selleks, et valetada,
\par 5 vaid ütleb: „Mina ei ole prohvet, ma olen põllumees, sest põld on mu omand alates mu noorusest!”
\par 6 Ja kui temalt küsitakse: „Mis haavad need su rinnas on?” siis ta vastab: „Need löödi mulle mu sõprade kojas!”
\par 7 Mõõk, tõuse mu karjase kallale, mu kaaslase kallale, ütleb vägede Jehoova! Ma löön karjast ja lambad pillutatakse, ma pööran oma käe karjapoiste vastu!
\par 8 Ja nõnda sünnib kogu maal, ütleb Jehoova: sealt hävitatakse ja hukkub kaks osa, aga kolmas osa jääb sinna järele!
\par 9 Ja ma viin kolmanda osa tulle ning sulatan neid, nagu sulatatakse hõbedat, ja proovin neid, nagu proovitakse kulda! Ta hüüab minu nime ja ma vastan temale! Mina ütlen: „See on minu rahvas!” Ja tema ütleb: „Jehoova, minu Jumal!”


\chapter{14}

\par 1 Vaata, Jehoova päev tuleb ja sinult võetud saak jagatakse su keskel!
\par 2 Sest ma kogun kõik paganad sõdima Jeruusalemma vastu; linn vallutatakse, kojad rüüstatakse, naised vägistatakse ja pool linna läheb vangi; aga ülejäänud rahvast ei hävitata linnast.
\par 3 Siis läheb Jehoova välja ja sõdib nende paganate vastu, nagu oma võitluspäeval, lahingupäeval!
\par 4 Sel päeval seisavad ta jalad Õlimäel, mis on Jeruusalemma ees ida pool; ja Õlimägi lõhkeb keskelt pooleks, idast läände väga suureks oruks, sest pool mäge vajub põhja poole ja teine pool lõuna poole!
\par 5 Ja mägede vaheline org suletakse, sest mägede vaheline org ulatub Jaasolist saadik; see suletakse, nagu see suleti maavärisemise tõttu Juuda kuninga Ussija päevil. Ja Jehoova, minu Jumal tuleb, kõik pühad ühes temaga!
\par 6 Ja sel päeval ei ole valgust: on külm ja pakane!
\par 7 Aga üks päev on, see on Jehoova teada, mil pole päeva ega ööd, vaid valgus on ka õhtuajal!
\par 8 Ja sel päeval voolavad Jeruusalemmast välja elavad veed: neist pooled Idamere poole ja pooled Läänemere poole; see sünnib suvel ja talvel!
\par 9 Ja Jehoova on kuningaks kogu maale! Sel päeval on Jehoova ainus ja tema nimi on ainus!
\par 10 Kogu maa muutub lagendikuks Gebast kuni Rimmonini lõuna poole Jeruusalemma; see aga tõuseb kõrgele ja jääb oma kohale Benjamini väravast endise värava asupaigani, Nurgaväravani, ja Hananeli tornist kuninga surutõrteni.
\par 11 Seal elatakse, seda ei panda enam vande alla ja Jeruusalemm elab julgesti!
\par 12 Ja see on nuhtlus, millega Jehoova lööb kõiki rahvaid, kes sõdivad Jeruusalemma vastu: ta määndab nende liha, kui nad alles jalgel seisavad, nende silmad mädanevad oma koobastes ja neil mädaneb keel suus!
\par 13 Ja sel päeval on nende hulgas suur Jehoova kartus, nõnda et nad haaravad kinni üksteise käest ja ühe käsi tõuseb teise käe vastu!
\par 14 Juudagi sõdib Jeruusalemmas ja kõigi ümberkaudsete paganate varandused kogutakse kokku: kuld ja hõbe ja üpris palju riideid!
\par 15 Ja samasugune nuhtlus tabab hobuseid, hobueesleid, kaameleid, eesleid ja kõiki lojuseid, kes nende leerides on - just samasugune nuhtlus!
\par 16 Ja kõik järelejääjad kõigist paganaist, kes on tulnud Jeruusalemma kallale, peavad aasta-aastalt minema sinna üles, kummardama kuningat, vägede Jehoovat ja pidama lehtmajade püha!
\par 17 Aga neile maa suguvõsadest, kes ei lähe üles Jeruusalemma kuningat, vägede Jehoovat kummardama, ei saja vihma!
\par 18 Ja kui egiptlaste suguvõsa sinna üles ei lähe ega ilmu, siis ei saja neilegi, vaid ka neile saab osaks nuhtlus, millega Jehoova lööb neid paganaid, kes ei lähe sinna üles pidama lehtmajade püha!
\par 19 Seesugune on egiptlaste patukaristus ja kõigi paganate patukaristus, kes ei lähe pidama lehtmajade püha.
\par 20 Sel päeval on hobuste kuljuste peal: „Jehoovale pühitsetud!” Ja potid Jehoova kojas on nagu piserdusnõud altari ees!
\par 21 Iga pott Jeruusalemmas ja Juudas on pühitsetud vägede Jehoovale! Ja kõik ohverdajad tulevad ja võtavad need ning keedavad nende sees! Ja sel päeval ei ole enam ühtki kaubitsejat vägede Jehoova kojas!”





\end{document}