\begin{document}

\title{Malaki}

\chapter{1}

\par 1 Ennustus. Jehoova sõna Iisraelile Malakia kaudu:
\par 2 „Mina olen teid armastanud, ütleb Jehoova. Aga teie ütlete: ”Kuidas sa meid oled armastanud?” Kas Eesav ei olnud Jaakobi vend? ütleb Jehoova. Jaakobit ma armastasin,
\par 3 aga Eesavit ma vihkasin; ma tegin ta mäestiku lagedaks ja ta pärisosa kõrbe karjamaaks!
\par 4 Kui Edom ütleb: „Me oleme purustatud, aga me ehitame varemed taas üles!” siis ütleb vägede Jehoova nõnda: nad ehitavad küll, aga mina kisun maha; ja neid nimetatakse „süüteo maaks” ja „rahvaks, keda Jehoova on neednud igaveseks!”
\par 5 Teie silmad saavad seda näha ja te ütlete: „Jehoova on suur üle Iisraeli raja!”
\par 6 Poeg austab isa ja sulane isandat. Aga kui mina olen isa, kus on siis minu au? Ja kui mina olen Issand, kus on siis minu kartus? ütleb vägede Jehoova teile, preestrid, kes põlgate minu nime! Aga te ütlete: „Kuidas me põlgame su nime?”
\par 7 Te toote mu altarile rüvetatud leiba! Aga te ütlete: „Kuidas me rüvetame sind?” Sellega, et ütlete: „Jehoova laud on põlastusväärt!”
\par 8 Jah, kui te toote ohvriks pimeda, siis ei olevat see paha; või kui te toote lonkaja või tõbise, siis ei olevat see paha! Vii see ometi oma maavalitsejale! Kas temal on sinust hea meel või kas ta peab sinust lugu? ütleb vägede Jehoova.
\par 9 Ja nüüd: leevendage ometi Jumala palet, et ta oleks meile armuline! Teie käest on see tulnud - kas ta saaks teist lugu pidada? ütleb vägede Jehoova.
\par 10 Kes ometi oleks teie hulgast, kes suleks uksed, et te ei saaks ilmaaegu süüdata tuld mu altaril? Mul ei ole teist hea meel, ütleb vägede Jehoova, ja roaohver teie käest ei meeldi mulle!
\par 11 Sest päikestõusu poolt päikeseloojaku poole on mu nimi paganate seas suur, ja igas paigas suitsutatakse ning tuuakse mu nimele puhas roaohver. Sest mu nimi on paganate seas suur, ütleb vägede Jehoova!
\par 12 Aga te teotate seda, kui te ütlete: „Jehoova lauda võib rüvetada, ja selle vilja, tema rooga, võib põlata!”
\par 13 Ja te ütlete: „Vaata, missugune vaev!” aga panete mind hingeldama, ütleb vägede Jehoova! Te toote seda, mis on röövitud, lonkaja ja tõbine! Ja see peab olema ohvriand, mida te toote! Kas mul peaks olema hea meel seda teie käest vastu võtta? ütleb Jehoova.
\par 14 Neetud olgu petis, kellel on karjas üks isane lojus ja kes on selle tõotanud, aga ohverdab Issandale vigase! Sest mina olen suur kuningas, ütleb vägede Jehoova, ja mu nimi on kardetav paganate seas!


\chapter{2}

\par 1 Ja nüüd teie kohta, preestrid, on see otsus:
\par 2 kui te ei kuula ega võta südamesse, et te peate andma au mu nimele, ütleb vägede Jehoova, siis ma läkitan teie vastu needuse ja muudan teie õnnistused needuseks, jah, needuseks, sest te ei ole võtnud seda südamesse!
\par 3 Vaata, ma raiun teilt käsivarre ära ja puistan teile mustust näkku, teie pidupäevade mustuse, ja teid endid viiakse selle juurde!
\par 4 Ja te peate tundma, et mina olen teile läkitanud selle otsuse, et minu leping Leeviga jääks püsima, ütleb vägede Jehoova!
\par 5 Minu leping temaga oli elu ja rahu, ja ma andsin selle temale, et ta kardaks; ja ta kartis mind, ta värises mu nime ees!
\par 6 Tõsine käsuõpetus oli tal suus ja pettust ei leitud tema huulilt! Rahus ja otsekohesuses käis ta minuga ja hoidis paljusid süüst!
\par 7 Jah, preestri huuled talletavad tarkust ja tema suust otsitakse käsuõpetust, sest tema on vägede Jehoova käskjalg!
\par 8 Aga teie olete lahkunud sellelt teelt, olete õpetusega pannud paljusid komistama, olete rikkunud Leevi liidu, ütleb vägede Jehoova!
\par 9 Sellepärast teen minagi teid põlatuiks ja armetuiks kõigi rahvaste juures, sest te pole tähele pannud minu teid, vaid olete õpetuses olnud erapoolikud!
\par 10 Eks ole meil kõigil üks isa? Eks ole meid loonud üks Jumal? Mispärast me siis ei ole üksteisele truud, vaid teotame oma vanemate lepingut?
\par 11 Juuda on olnud truuduseta ja Iisraelis ja Jeruusalemmas on tehtud jäledust! Sest Juuda on teotanud pühamut, mida Jehoova armastab, ja on võtnud naiseks võõra jumala tütre!
\par 12 Jehoova hävitagu Jaakobi telkidest mehel, kes seda teeb, valvaja ja vastaja ja vägede Jehoovale ohvrianni viija!
\par 13 Ja teiseks te olete teinud seda: Jehoova altar on kaetud silmaveega, nutu ja oigamisega, sellepärast et ta enam ei pöördu ohvrianni poole ega võta seda hea meelega teie käest vastu!
\par 14 Aga te ütlete: „Mispärast?” Sellepärast et Jehoova on tunnistajaks sinu ja su nooreea naise vahel, kelle vastu sa oled olnud truuduseta, kuigi ta on sinu abikaasa ja sinu seadusepärane naine!
\par 15 Eks ta ole sind ühte pannud ihu ja hingega? Ja mida peab tegema see üks? Nõutama Jumala sugu! Kandke siis hoolt oma hinge eest ja ükski ärgu olgu truuduseta oma nooreea naise vastu!
\par 16 Sest ma vihkan lahutust, ütleb Jehoova, Iisraeli Jumal, ja seda, et kaetakse oma kuube vägivallaga, ütleb vägede Jehoova! Kandke siis hoolt oma hinge eest ja ärge olge truuduseta!
\par 17 Te väsitate Jehoovat oma kõnedega. Ometi te ütlete: „Kuidas me väsitame?” Sellega, et ütlete: „Igaüks, kes kurja teeb, on Jehoova silmis hea, ja seesugune on tema meele järgi!” või: „Kus on kohut mõistev Jumal?”


\chapter{3}

\par 1 Vaata, ma läkitan oma ingli ja tema valmistab minu ees teed! Ja äkitselt tuleb oma templi juurde Issand, keda te otsite, ja lepingu ingel, keda te igatsete! Vaata, ta tuleb, ütleb vägede Jehoova!
\par 2 Aga kes suudab taluda tema tulekupäeva? Ja kes jääb püsima tema ilmudes? Sest tema on nagu sulataja tuli ja nagu vanutajate leelis!
\par 3 Ja ta istub, sulatab ja puhastab hõbedat, ta puhastab Leevi poegi ja selitab neid nagu kulda ja hõbedat: siis toovad nad Jehoovale õige ohvrianni!
\par 4 Siis meeldib Jehoovale Juuda ja Jeruusalemma ohvriand nagu muistseil päevil ja ammuseil aastail!
\par 5 Ja ma tulen teile kohut mõistma ning olen kärmeks tunnistajaks nõidade, abielurikkujate ja valevandujate vastu ja nende vastu, kes teevad liiga palgalisele palga poolest, lesknaisele ja vaeselelapsele, kes tõukavad võõra kõrvale ja kes ei karda mind, ütleb vägede Jehoova!
\par 6 Sest mina, Jehoova, ei ole ennast muutnud, ja teie, Jaakobi lapsed, ei ole ka sellega valmis saanud:
\par 7 oma vanemate päevist alates te olete lahkunud mu seadlustest ega ole neid pidanud! Pöörduge tagasi minu juurde, siis ma pöördun teie juurde, ütleb vägede Jehoova! Aga teie ütlete: „Kuidas me peaksime pöörduma?”
\par 8 Kas inimene tohib Jumalat petta? Aga teie petate mind ja ütlete: „Kuidas me sind petame?” Kümnise ja tõstelõivuga!
\par 9 Needusega olge neetud, et teie, kogu rahvas, mind petate!
\par 10 Tooge kogu kümnis varaaita, et mu kojas oleks toidust, ja proovige mind ometi sellega, ütleb vägede Jehoova! Tõesti, ma avan teile taevaluugid ja kallan teile õnnistust küllastuseni!
\par 11 Ja ma sõitlen teie pärast rohutirtse, et need ei hävitaks teie põlluvilja, ja et teie viinapuu väljal ei jääks viljatuks, ütleb vägede Jehoova!
\par 12 Siis kiidavad teid õndsaks kõik rahvad, sest te saate ihaldatud maaks, ütleb vägede Jehoova!
\par 13 Teie sõnad mu kohta on karmid, ütleb Jehoova. Aga teie ütlete: „Mida me su kohta oleme rääkinud?”
\par 14 Te ütlete: „Ilmaaegu on Jumalat teenida! Ja mis kasu on meil tema käsu täitmisest või leinariietuses vägede Jehoova palge ees käimisest?
\par 15 Nüüd me aga kiidame õndsaks ülbeid! Needki elavad edasi, kes pattu teevad, need koguni kiusavad Jumalat ja pääsevad!”
\par 16 Siis rääkisid isekeskis need, kes kartsid Jehoovat; ja Jehoova pani tähele ning kuulis ja tema palge ees kirjutati mälestusraamat nende heaks, kes kardavad Jehoovat ja austavad tema nime!
\par 17 Ja nad kuuluvad mulle, ütleb vägede Jehoova, on mu eraomand sel päeval, mille ma valmistan! Ja ma olen neile armuline, nõnda nagu mees on armuline oma pojale, kes teda teenib!
\par 18 Ja te näete jälle vahet õige ja õela vahel, selle vahel, kes teenib Jumalat, ja selle vahel, kes teda ei teeni!
\par 19 Sest vaata, päev tuleb, põlev nagu ahi, ja kõik ülbed ja kõik, kes pattu teevad, on nagu kõrred! Ja see päev, mis tuleb, põletab nad, ütleb vägede Jehoova, ega jäta neile ei juurt ega oksa!
\par 20 Aga teile, kes te mu nime kardate, tõuseb õiguse päike ja paranemine tema tiibade all! Te lähete siis välja ja lööte kepsu nagu nuumvasikad!
\par 21 Ja te tallate õelaid, sest need saavad põrmuks teie jalataldade all sel päeval, mille ma valmistan, ütleb vägede Jehoova!
\par 22 Tuletage meelde mu sulase Moosese käsuõpetust, seadlusi ja kohtuseadusi, mis ma temale andsin Hoorebil kogu Iisraeli jaoks!
\par 23 Vaata, ma läkitan teile prohvet Eelija, enne kui tuleb Jehoova päev, suur ja kardetav!
\par 24 Ja tema pöörab vanemate südamed jälle laste poole ja laste südamed vanemate poole, et ma ei peaks tulema ja lööma maad needusega!”





\end{document}