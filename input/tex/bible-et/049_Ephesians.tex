\begin{document}

\title{Pauluse kiri efeslastele}

\chapter{1}

\section*{Tervitus}

\par 1 Paulus, Jumala tahtest Kristuse Jeesuse apostel pühadele, kes on Efesoses, ja usklikele Kristuses Jeesuses.
\par 2 Armu teile ja rahu Jumalalt, meie Isalt ja Issandalt Jeesuselt Kristuselt!

\section*{Jumala kiitus}

\par 3 Kiidetud olgu Jumal ja meie Issanda Jeesuse Kristuse Isa, kes meid on õnnistanud kõige vaimuliku õnnistusega taevasis asjus Kristuses,
\par 4 nõnda nagu ta meid on valinud tema sees enne maailma rajamist olema pühad ja laitmatud tema ees armastuses,
\par 5 meid ette ära määrates lapseõiguse osalisiks Jeesuse Kristuse kaudu enese juurde oma tahtmise heaksarvamisel,
\par 6 oma armu au kiituseks, mille ta meile on kinkinud selles Armsas,
\par 7 kelles meil on lunastus tema vere läbi, üleastumiste andekssaamine tema armu rikkust mööda.
\par 8 Seda armu on ta rohkesti välja valanud meie üle kõige tarkuse ja mõistusega,
\par 9 kui ta meile tegi teatavaks oma tahtmise saladuse oma hea meele kohaselt, nõnda nagu ta seda eneses oli kavatsenud,
\par 10 aegade täiuse korraldamiseks, et Kristuses kokku võetaks kõik, mis on taevas ja mis on maa peal,
\par 11 temas, kelles meiegi oleme saanud pärijaiks, kes selleks enne oleme määratud selle kavatsust mööda, kes kõik teeb oma tahtmise nõu järgi,
\par 12 et me oleksime tema au kiituseks, kes enne oleme lootnud Kristuses,
\par 13 kelles teiegi olete sellest alates, kui saite kuulda tõe sõna, oma õndsuse evangeeliumi, ja kelles teiegi saades usklikuks olete kinnitatud tõotatud Püha Vaimu pitseriga, selle Vaimu,
\par 14 kes on meie pärandi tagatis tema omandi lunastamiseks - tema au kiituseks.

\section*{Palve, et Jumal annaks usulist tarkust}

\par 15 Sellepärast ka mina, kui ma sain kuulda teie usust Issandasse Jeesusesse ja armastusest, mis teil on kõigi pühade vastu,
\par 16 ei lakka tänamast teie eest ja tuletan teid meelde oma palvetes,
\par 17 et meie Issanda Jeesuse Kristuse Jumal, au Isa, teile annaks tarkuse ja ilmutuse Vaimu tema tunnetamises
\par 18 ja valgustaks teie südame silmad, et te teaksite, mis lootus see on, milleks ta teid on kutsunud, ja mis on tema pärandi au rikkus pühade sees,
\par 19 ja mis on tema ülemäära suur vägi meie suhtes, kes usume tema jõutugevuse mõjul,
\par 20 millega ta on olnud mõjuv Kristuses, kui ta tema surnuist üles äratas ja pani istuma oma paremale käele taevas,
\par 21 kõrgele üle kõige valitsuse ja võimu ja väe ja ülemuse ning üle iga nime, mida nimetatakse mitte ainult selles, vaid ka tulevases maailmas,
\par 22 ja asetas kõik tema jalge alla ja pani tema kõigi asjade üle peaks kogudusele,
\par 23 kes on tema ihu, selle täius, kes kõik kõiges täidab!


\chapter{2}

\section*{Õndsaks saab Jumala armust}

\par 1 Jumal on teinud elavaks ka teid, kes olite surnud oma üleastumistes ja pattudes,
\par 2 milles te käisite enne selle maailma ajastu järgi, õhuvalla vürsti järgi, vaimu järgi, kes nüüd on tegev sõnakuulmatuse laste sees,
\par 3 kelle seas ka me kõik enne käisime oma liha himudes ja tegime liha ja mõtete tahtmist mööda ning olime loomu poolest viha lapsed nagu teisedki.
\par 4 Aga Jumal, kes rikas on halastusest, oma suure armastuse pärast, millega ta meid on armastanud,
\par 5 kuigi me olime surnud üleastumistes, on meid ühes Kristusega teinud elavaks - armust olete õndsaks saanud -
\par 6 ja on meid ühes temaga üles äratanud ja ühes temaga asetanud istuma taevalikku olukorda Kristuses Jeesuses,
\par 7 et osutada tulevail ajastuil oma armu ülemäärast rikkust helduses meie vastu Kristuses Jeesuses.
\par 8 Sest teie olete armust õndsaks saanud usu kaudu ja see pole mitte teist enestest; see on Jumala and;
\par 9 mitte tegudest, et ükski ei saaks kiidelda.
\par 10 Sest meie oleme tema teos, Kristuses Jeesuses loodud headele tegudele, mis Jumal on enne valmistanud, et me käiksime nendes.

\section*{Paganad ja juudid on liidetud üheks koguduseks}

\par 11 Sellepärast tuletage meelde, et teie, kes enne olite liha poolest paganad ja keda ümberlõikamatuiks kutsusid need, keda lihas kätega tehtud ümberlõikamise tõttu kutsutakse ümberlõigatuiks,
\par 12 olite tol ajal lahus Kristusest, kaugel ära Iisraeli kodakondsuse õigusest ja võõrad tõotuse lepingule, ilma lootuseta ja ilma Jumalata siin maailmas.
\par 13 Aga nüüd olete teie, kes enne olite kaugel, Kristuses Jeesuses saanud ligi Kristuse vere läbi.
\par 14 Sest tema on meie rahu, kes on mõlemad teinud üheks ja kiskunud maha lahutava vaheseina, vaenu, kui ta oma lihas
\par 15 kaotas käsusõnade käsu seadlustega, et ta need kaks looks enese sees üheks uueks inimeseks, tehes rahu,
\par 16 ja lepitaks mõlemad Jumalaga ühes ihus risti kaudu, kui ta vaenu suretas enese läbi.
\par 17 Ja tema tuli ning kuulutas rahu teile, kes kaugel olite, ja rahu neile, kes lähedal olid,
\par 18 sest tema läbi on meil mõlemail ligipääs ühes Vaimus Isa juurde.
\par 19 Nii ei ole te siis mitte enam võõrad ega majalised, vaid pühade kaaskodanikud ja Jumala kodakondsed,
\par 20 rajatud apostlite ja prohvetite alusele, kus Kristus Jeesus ise on nurgakivi,
\par 21 milles kogu hoone on kokku liidetud ja kasvab pühaks templiks Issandas,
\par 22 kelles ka teid ühes üles ehitatakse Jumala eluasemeks Vaimus.


\chapter{3}

\section*{Apostli ülesandeks on ilmutada Jumala saladust}

\par 1 Seetõttu mina, Paulus, olen Kristuse Jeesuse vang teie pärast, paganad -
\par 2 kui te vahest olete kuulnud Jumala armu majapidamisest, mis minu kätte on antud teie heaks;
\par 3 sest ilmutuse kaudu on mulle antud teada saladus, nagu ma lühidalt enne kirjutasin,
\par 4 selleks et te lugedes võiksite ära tunda minu arusaamise Kristuse saladusest,
\par 5 mida endistes põlvedes inimlastele ei ole teada antud, nagu see nüüd on ilmutatud tema pühadele apostlitele ja prohvetitele Vaimu läbi,
\par 6 et paganadki on kaaspärijad ja ühes ihus ja osalised tema tõotusest Kristuses Jeesuses evangeeliumi kaudu,
\par 7 mille teenijaks ma olen saanud Jumala armuande järgi, mis mulle on antud tema väe mõjustust mööda.
\par 8 Minule, kõige vähemale kõigi pühade seast, on see arm antud paganate seas kuulutada Kristuse äraarvamatut rikkust
\par 9 ja selgeks teha, milline on selle saladuse korraldus, mis igavikest alates on olnud varjul Jumalas, kes kõik on loonud,
\par 10 et Jumala mitmesugune tarkus nüüd saaks teatavaks koguduse kaudu taevalistele valitsustele ja võimudele
\par 11 ajastute ettemääramise järgi, mille ta teostas Kristuses Jeesuses, meie Issandas,
\par 12 kelle sees meil on julge ligipääs usalduses usu kaudu temasse.
\par 13 Seetõttu ma palun, et te ei nõrkeks minu kitsikustes teie pärast, mis on teie au.

\section*{Palve evangeeliumi õigeks mõistmiseks}

\par 14 Sellepärast ma nõtkutan põlvi Isa ees,
\par 15 kelle lasteks nimetatakse kõiki suguvõsasid taevas ja maa peal,
\par 16 et ta annaks teile oma au rikkust mööda saada tugevaks tema Vaimu läbi seespidise inimese poolest,
\par 17 et Kristus usu kaudu elaks teie südameis ning te oleksite juurdunud ja rajatud armastusse,
\par 18 et võiksite täiesti mõista ühes kõigi pühadega, milline on armastuse laius ja pikkus ja kõrgus ja sügavus,
\par 19 ja ära tunda Kristuse armastuse, mis ületab kõik tunnetuse; et te oleksite täidetud Jumala kõige täiusega.
\par 20 Aga sellele, kes enam kui rohkesti võib teha üle kõige selle, mida me palume või mõistame väge mööda, mis meis on tegev,
\par 21 temale olgu austus koguduses ja Kristuses Jeesuses ajastute ajastu kõigi sugupõlvedeni! Aamen.


\chapter{4}

\section*{Jumala kutse sisuks on, et kõik oleksid üks}

\par 1 Nii manitsen teid siis mina, kes olen vang Issanda pärast, väärikalt käima kutsumise järgi, millega te olete kutsutud,
\par 2 kõige alanduse ja tasadusega, pika meelega, sallides üksteist armastuses,
\par 3 ja olles usinad üksmeelt pidama vaimus rahusideme läbi.
\par 4 Üks ihu ja üks vaim, nagu te ka olete kutsutud üheks lootuseks oma kutsumise poolest;
\par 5 üks Issand, üks usk, üks ristimine,
\par 6 üks Jumal ja kõikide Isa, kes on kõikide üle ja kõikide läbi ja teie kõikide sees.
\par 7 Aga igaühele meist on antud armu Kristuse annetuse mõõtu mööda.
\par 8 Sellepärast öeldakse: „Tema läks üles kõrgele, viis vangid vangi, andis inimestele ande!”
\par 9 Aga et ta on läinud üles, mis on see muud kui et ta ka enne on läinud alla maa alamaisse paikadesse?
\par 10 Kes on läinud alla, on sama, kes on ka läinud üles üle kõigi taevaste, et tema kõik täidaks.
\par 11 Ja tema on pannud mõned apostleiks ja mõned prohveteiks ja mõned evangeeliumikuulutajaiks ja mõned karjaseiks ja õpetajaiks,
\par 12 et pühi inimesi täielikult valmistada abiliste tööle Kristuse ihu ülesehitamiseks,
\par 13 seniks kui me kõik jõuame ühisele usule ja Jumala Poja tunnetusele ning täieks meheks saame Kristuse täiuse täisea mõõtu mööda,
\par 14 ega jääks enam väetiteks lasteks, keda õõtsutatakse ja kõigutatakse igas õpetuse tuules inimeste pettemänguga ja nende vembutamisega eksiõpetusse võrgutamiseks;
\par 15 vaid et me tõtt taotledes armastuses kasvaksime kõiges selle sisse, kes on pea, Kristus,
\par 16 kelles kogu ihu on kokku liidetud ja koos hoitakse iga kõõluse kaasabil vastavalt iga üksiku liikme tegevusele tema mõõdu järgi ja kes teeb, et ihu kasvab enese ülesehitamiseks armastuses.

\section*{Vana ja uus inimene}

\par 17 Seda ma siis ütlen ja hoiatan teid Issandas, et te ei elaks enam, nagu ka paganad elavad oma meele tühjuses,
\par 18 kes pimestunuina mõistuse poolest ja võõrdunuina Jumala elust neis pesitseva rumaluse ja nende südame paadumuse tõttu
\par 19 on südametunnistuses tuimaks jäänud ning endid andnud kõlvatuse kätte kõike roppust ahnesti tegema.
\par 20 Aga nõnda ei ole te õppinud Kristust tundma,
\par 21 kui te tõesti olete temast kuulnud ja temas õpetatud, nõnda nagu tõde on Jeesuses:
\par 22 et teil tuleb enesest ära heita endise elu poolest vana inimene, kes ennast hävitab järgides petlikke himusid,
\par 23 ja saada uueks oma meele vaimus
\par 24 ning riietuda uue inimesega, kes Jumala sarnaseks on loodud tõelise õiguse ja pühaduse sisse.

\section*{Õpetused ja manitsused igapäevaseks eluks}

\par 25 Sellepärast jätke maha vale ja rääkige tõtt igaüks oma ligimesega, sest me oleme üksteise liikmed!
\par 26 Vihastuge, aga ärge tehke pattu! Ärge laske päeva looja minna oma vihastuse üle
\par 27 ja ärge andke maad kuradile!
\par 28 Kes varastab, ärgu varastagu enam, vaid tehku pigemini tööd ning soetagu vara oma käte tööga, et tal oleks jagada sellele, kellel on puudus.
\par 29 Ükski nurjatu sõna ärgu tulgu teie suust, vaid ainult seesugune, mis on hea tarvilikuks kasvatuseks, et see pakuks mõnu kuulajaile.
\par 30 Ja ärge kurvastage Jumala Püha Vaimu, kellega te olete otsekui pitseriga kinnitatud lunastuse päevani.
\par 31 Kõik kibedus ja äkiline meel ja viha ja kisa ja pilge jäägu teist kaugele ära ühes kõige pahaga.
\par 32 Aga olge lahked üksteise vastu, südamlikud, andke andeks üksteisele, nõnda nagu ka Jumal Kristuses teile on andeks andnud.


\chapter{5}

\section*{Õpetused ja manitsused igapäevaseks eluks}

\par 1 Siis võtke nüüd Jumal enestele eeskujuks nagu armsad lapsed
\par 2 ja käige armastuses, nõnda nagu ka Kristus meid on armastanud ja on iseenese andnud meie eest anniks ja ohvriks, Jumalale magusaks lõhnaks.
\par 3 Aga hoorus ja kõik roppus või ahnus olgu nimetamata teie seas, nõnda nagu sünnis on pühadele,
\par 4 ja riivatus ja rumalad sõnad või tühised naljad, mis kõik ei sobi, vaid pigemini olgu tänu.
\par 5 Sest seda te teate tunnetades, et mitte ühelgi hoorajal ega ropul ega ahnel, kuna ta on ebajumala ori, ei ole pärandit Kristuse ja Jumala riigis.
\par 6 Ükski ärgu petku teid tühjade sõnadega, sest niisuguste asjade pärast tuleb Jumala viha sõnakuulmatute laste peale;
\par 7 ärge siis saage nende kaaslasteks!
\par 8 Sest te olite varemalt pimedus, aga nüüd te olete valgus Issandas. Käige nagu valguse lapsed -
\par 9 sest valguse vili on kõiksugune headus ja õigus ja tõde -
\par 10 ja katsuge, mis on Issandale meelepärane!
\par 11 Ärgu teil olgu tegemist pimeduse viljatute tegudega, vaid mõistke need pigemini hukka!
\par 12 Sest mis kõik seal salajas nende kaudu sünnib, on häbi öeldagi.
\par 13 Aga kõik saab avalikuks, kui valgus seda paljastab; sest kõik, mis tuleb ilmsiks, on valgus.
\par 14 Sellepärast ta ütleb: „Ärka üles, kes magad, ja tõuse üles surnuist, siis Kristus valgustab sind!”
\par 15 Siis vaadake hästi, kuidas te elate, mitte kui rumalad, vaid kui targad,
\par 16 pidades aega kalliks, sest päevad on kurjad!
\par 17 Seepärast ärge olge rumalad, vaid mõistke, mis on Issanda tahtmine.
\par 18 Ärge joovastuge viinast, kust tuleb õnnetu elu, vaid saage täis Vaimu,
\par 19 rääkides isekeskis psalmide ja kiituseviiside ja vaimulike lauludega, lauldes ja mängides kannelt Issandale oma südames,
\par 20 kõige eest alatasa tänades Jumalat ja Isa meie Issanda Jeesuse Kristuse nimel.
\par 21 Ja olge allaheitlikud üksteisele Kristuse kartuses.

\section*{Kristlikust perekonnaelust}

\par 22 Naised, olge allaheitlikud oma meestele, otsekui Issandale!
\par 23 Sest mees on naise pea, nõnda nagu ka Kristus on koguduse pea, tema on ihu õnnistegija.
\par 24 Aga nõnda nagu kogudus on allaheitlik Kristusele, nõnda olgu ka naised oma meestele kõigis asjus.
\par 25 Mehed, armastage oma naisi, nõnda nagu ka Kristus on armastanud kogudust ja on andnud iseenese tema eest,
\par 26 et teda pühitseda, pestes puhtaks veepesemisega sõna sees,
\par 27 ja seada enese ette kogudus austatuna, nii et tal ei oleks laiku ega kortsu ega muud sellesarnast, vaid et ta oleks püha ja laitmatu.
\par 28 Nõnda peavad mehedki omi naisi armastama nagu iseenese ihu. Kes oma naist armastab, armastab iseennast.
\par 29 Sest ükski ei ole iialgi vihanud iseenese liha, vaid igaüks toidab ja hoiab seda, nõnda nagu ka Issand kogudust.
\par 30 Sest meie oleme tema ihu liikmed.
\par 31 „Seepärast inimene jätab maha oma isa ja ema ning hoiab oma naise poole, ja need kaks on üks liha!”
\par 32 See saladus on suur; aga mina räägin Kristusest ja kogudusest.
\par 33 Olgu nüüd kuidas on, aga teiegi igaüks omaette armastage oma naist nagu iseennast; aga naine kartku meest.


\chapter{6}

\section*{Kristlikust perekonnaelust}

\par 1 Lapsed, kuulake oma vanemate sõna Issandas, sest see on õige.
\par 2 „Austa oma isa ja ema!” - see on esimene käsusõna, millel on tõotus:
\par 3 „Et su käsi hästi käiks ja sina kaua elaksid maa peal!”
\par 4 Ja teie, isad, ärge ärritage oma lapsi vihale, vaid kasvatage neid karistuses ja Issanda manitsuses.
\par 5 Orjad, olge sõnakuulelikud neile, kes teie isandad on liha poolest, kartuse ja värinaga oma südame kohtlases meeles, otsekui Kristusele,
\par 6 mitte silmakirjaks, nagu püüdes olla inimestele meelepärast, vaid kui Kristuse orjad, kes südamest teevad, mida Jumal tahab,
\par 7 orjates hea meelega otsekui Issandat ja mitte inimesi,
\par 8 teades, et Issand selle hea, mis keegi on teinud, tasub igaühele, olgu ta ori või vaba.
\par 9 Ja teie, isandad, tehke neile samuti ja jätke ähvardamine, sest te teate, et nende ja teie Issand on taevas ja et temal ei ole isikute eelistamist.

\section*{Kristlase relvad}

\par 10 Lõppeks, mu vennad, saage vägevaks Issandas ja ta tugevuse jõus!
\par 11 Varustage endid kogu Jumala sõjavarustusega, et te suudaksite seista kuradi kavalate rünnakute vastu!
\par 12 Sest meil ei ole maadlemist vere ja lihaga, vaid valitsuste ja võimudega, selle pimeduse maailma valitsejatega, taevaaluste kurjuse vaimudega.
\par 13 Sellepärast võtke kätte kõik Jumala sõjavarustus, et te suudaksite vastu panna kurjal päeval ja jääda püsima, kui te kõik olete sooritanud.
\par 14 Siis seiske nüüd ja teie niuded olgu vöötatud tõega ja teil olgu seljas õiguse soomusrüü
\par 15 ja kingadeks jalas valmidus rahuevangeeliumi kuulutamiseks.
\par 16 Kõige selle juures haarake usukilp, millega te võite kustutada kõik tigeda tulised nooled!
\par 17 Ja võtke enesele päästekiiver ja vaimumõõk, see on Jumala sõna,
\par 18 iga palve ja anumise kaudu, palvetage igal ajal Vaimus, ning olge selleks valvel kõige püsivusega ja eestpalvetega kõigi pühade eest,
\par 19 ja minugi eest, et minule, kui ma suu avan, antaks julgesti kuulutada evangeeliumi saladust,
\par 20 mille jaoks mina olen saadik ka ahelas, et ma julgesti kõneleksin sellest, nõnda nagu mu kohus on kõnelda.

\section*{Lõppsõna}

\par 21 Aga et ka teie teaksite, kuidas minu käsi käib, siis jutustab teile kõik Tühhikos, armas vend ja ustav abiline Issandas,
\par 22 kelle ma otse selleks läkitasin teie juurde, et te saaksite teada, kuidas on lugu meiega, ja et ta kinnitaks teie südameid.
\par 23 Rahu olgu vendadele ja armastus usuga Jumalalt Isalt ja Issandalt Jeesuselt Kristuselt!
\par 24 Arm nende kõikidega, kes armastavad meie Issandat Jeesust Kristust kadumatuses!







\end{document}