\begin{document}

\title{Pauluse kiri Fileemonile}

\chapter{1}

\section*{Tervitus}

\par 1 Paulus, Kristuse Jeesuse vang ja vend Timoteos armsale Fileemonile, meie kaastöölisele
\par 2 ja armsale õele Appiale ja Arhipposele, meie kaasvõitlejale, ja sinu majasse kogunevale kogudusele.
\par 3 Armu teile ja rahu Jumalalt, meie Isalt, ja Issandalt Jeesuselt Kristuselt!
\section*{Fileemoni armastusest ja usust}

\par 4 Ma tänan alati oma Jumalat, kui ma mõtlen sinule oma palveis;
\par 5 sest ma kuulen sinu armastusest ja usust, mis sul on Issanda Jeesuse poole ja kõigi pühade vastu,
\par 6 et su usu ühendus minuga saaks vägevaks kõige hea tunnetamises, mis meis on Kristuse kohta.
\par 7 Sest mul oli palju rõõmu ja troosti sinu armastusest, sest et pühade südamed on kosutatud sinu läbi, vend.

\section*{Palve põgenenud orja pärast}

\par 8 Sellepärast, kuigi mul on Kristuses palju julgust sind käskida, mida tuleb teha,
\par 9 ma siiski armastuse pärast pigemini palun sind, olles, mis ma olen, vana Paulus, ja nüüd pealegi Kristuse Jeesuse vang.
\par 10 Ma palun sind oma poja Oneesimose pärast, kelle ma sünnitasin ahelais olles ja
\par 11 kes kord oli sinule kasutu, aga nüüd on sinule ja minule väga kasulik; tema ma läkitan sulle tagasi,
\par 12 tema, see on, mu oma südame!
\par 13 Ma oleksin tahtnud teda pidada enese juures, et ta sinu asemel oleks abiks mulle, kes olen ahelais evangeeliumi pärast.
\par 14 Kuid ilma sinu nõustuseta ma ei tahtnud midagi teha, et sinu heategu ei näiks olevat sunnitud, vaid on vabatahtlik.
\par 15 Sest ta oligi vist sellepärast mõneks ajaks eraldatud sinust, et sa teda saaksid pidada igavesti,
\par 16 mitte kui orja, vaid rohkem kui orja, kui armast venda, iseäranis minule armast, kui palju enam sinule niihästi liha poolest kui Issandas.
\par 17 Kui sa nüüd mind pead oma kaaslaseks, siis võta ta vastu kui mind ennast.
\par 18 Aga kui ta sulle on teinud mingit ülekohut või kui tal on võlgu sinuga, siis pane see minu arvele.
\par 19 Mina, Paulus, olen seda kirjutanud ise oma käega: „Mina maksan!” Ma seda ei ütlegi, et sa iseenesegi oled mulle võlgu.
\par 20 Jah, vend, mina tahaksin, et mul sinust oleks kasu Issandas! Kosuta mu südant Kristuses!

\section*{Lõppsõna}

\par 21 Veendunud olles sinu sõnakuulmises, kirjutan sulle. Ma tean, et sa teed veel enamgi kui ma ütlen.
\par 22 Ühtlasi valmista mulle paik küllatulekuks, sest ma loodan, et mind teie palvete kaudu teile tagasi kingitakse.
\par 23 Sind tervitavad Epafras, mu kaasvang Kristuses Jeesuses,
\par 24 Markus, Aristarhos, Deemas, Luukas, minu kaastöölised.
\par 25 Meie Issanda Jeesuse Kristuse arm olgu teie vaimuga!




\end{document}