\begin{document}

\title{Genesis}

Gen 1:1  בראשׁית ברא אלהים את השׁמים ואת הארץ׃
Gen 1:2  והארץ היתה תהו ובהו וחשׁך על־פני תהום ורוח אלהים מרחפת על־פני המים׃
Gen 1:3  ויאמר אלהים יהי אור ויהי־אור׃
Gen 1:4  וירא אלהים את־האור כי־טוב ויבדל אלהים בין האור ובין החשׁך׃
Gen 1:5  ויקרא אלהים לאור יום ולחשׁך קרא לילה ויהי־ערב ויהי־בקר יום אחד׃
Gen 1:6  ויאמר אלהים יהי רקיע בתוך המים ויהי מבדיל בין מים למים׃
Gen 1:7  ויעשׂ אלהים את־הרקיע ויבדל בין המים אשׁר מתחת לרקיע ובין המים אשׁר מעל לרקיע ויהי־כן׃
Gen 1:8  ויקרא אלהים לרקיע שׁמים ויהי־ערב ויהי־בקר יום שׁני׃
Gen 1:9  ויאמר אלהים יקוו המים מתחת השׁמים אל־מקום אחד ותראה היבשׁה ויהי־כן׃
Gen 1:10  ויקרא אלהים ליבשׁה ארץ ולמקוה המים קרא ימים וירא אלהים כי־טוב׃
Gen 1:11  ויאמר אלהים תדשׁא הארץ דשׁא עשׂב מזריע זרע עץ פרי עשׂה פרי למינו אשׁר זרעו־בו על־הארץ ויהי־כן׃
Gen 1:12  ותוצא הארץ דשׁא עשׂב מזריע זרע למינהו ועץ עשׂה־פרי אשׁר זרעו־בו למינהו וירא אלהים כי־טוב׃
Gen 1:13  ויהי־ערב ויהי־בקר יום שׁלישׁי׃
Gen 1:14  ויאמר אלהים יהי מארת ברקיע השׁמים להבדיל בין היום ובין הלילה והיו לאתת ולמועדים ולימים ושׁנים׃
Gen 1:15  והיו למאורת ברקיע השׁמים להאיר על־הארץ ויהי־כן׃
Gen 1:16  ויעשׂ אלהים את־שׁני המארת הגדלים את־המאור הגדל לממשׁלת היום ואת־המאור הקטן לממשׁלת הלילה ואת הכוכבים׃
Gen 1:17  ויתן אתם אלהים ברקיע השׁמים להאיר על־הארץ׃
Gen 1:18  ולמשׁל ביום ובלילה ולהבדיל בין האור ובין החשׁך וירא אלהים כי־טוב׃
Gen 1:19  ויהי־ערב ויהי־בקר יום רביעי׃
Gen 1:20  ויאמר אלהים ישׁרצו המים שׁרץ נפשׁ חיה ועוף יעופף על־הארץ על־פני רקיע השׁמים׃
Gen 1:21  ויברא אלהים את־התנינם הגדלים ואת כל־נפשׁ החיה הרמשׂת אשׁר שׁרצו המים למינהם ואת כל־עוף כנף למינהו וירא אלהים כי־טוב׃
Gen 1:22  ויברך אתם אלהים לאמר פרו ורבו ומלאו את־המים בימים והעוף ירב בארץ׃
Gen 1:23  ויהי־ערב ויהי־בקר יום חמישׁי׃
Gen 1:24  ויאמר אלהים תוצא הארץ נפשׁ חיה למינה בהמה ורמשׂ וחיתו־ארץ למינה ויהי־כן׃
Gen 1:25  ויעשׂ אלהים את־חית הארץ למינה ואת־הבהמה למינה ואת כל־רמשׂ האדמה למינהו וירא אלהים כי־טוב׃
Gen 1:26  ויאמר אלהים נעשׂה אדם בצלמנו כדמותנו וירדו בדגת הים ובעוף השׁמים ובבהמה ובכל־הארץ ובכל־הרמשׂ הרמשׂ על־הארץ׃
Gen 1:27  ויברא אלהים את־האדם בצלמו בצלם אלהים ברא אתו זכר ונקבה ברא אתם׃
Gen 1:28  ויברך אתם אלהים ויאמר להם אלהים פרו ורבו ומלאו את־הארץ וכבשׁה ורדו בדגת הים ובעוף השׁמים ובכל־חיה הרמשׂת על־הארץ׃
Gen 1:29  ויאמר אלהים הנה נתתי לכם את־כל־עשׂב זרע זרע אשׁר על־פני כל־הארץ ואת־כל־העץ אשׁר־בו פרי־עץ זרע זרע לכם יהיה לאכלה׃
Gen 1:30  ולכל־חית הארץ ולכל־עוף השׁמים ולכל רומשׂ על־הארץ אשׁר־בו נפשׁ חיה את־כל־ירק עשׂב לאכלה ויהי־כן׃
Gen 1:31  וירא אלהים את־כל־אשׁר עשׂה והנה־טוב מאד ויהי־ערב ויהי־בקר יום השׁשׁי׃
Gen 2:1  ויכלו השׁמים והארץ וכל־צבאם׃
Gen 2:2  ויכל אלהים ביום השׁביעי מלאכתו אשׁר עשׂה וישׁבת ביום השׁביעי מכל־מלאכתו אשׁר עשׂה׃
Gen 2:3  ויברך אלהים את־יום השׁביעי ויקדשׁ אתו כי בו שׁבת מכל־מלאכתו אשׁר־ברא אלהים לעשׂות׃
Gen 2:4  אלה תולדות השׁמים והארץ בהבראם ביום עשׂות יהוה אלהים ארץ ושׁמים׃
Gen 2:5  וכל שׂיח השׂדה טרם יהיה בארץ וכל־עשׂב השׂדה טרם יצמח כי לא המטיר יהוה אלהים על־הארץ ואדם אין לעבד את־האדמה׃
Gen 2:6  ואד יעלה מן־הארץ והשׁקה את־כל־פני־האדמה׃
Gen 2:7  וייצר יהוה אלהים את־האדם עפר מן־האדמה ויפח באפיו נשׁמת חיים ויהי האדם לנפשׁ חיה׃
Gen 2:8  ויטע יהוה אלהים גן־בעדן מקדם וישׂם שׁם את־האדם אשׁר יצר׃
Gen 2:9  ויצמח יהוה אלהים מן־האדמה כל־עץ נחמד למראה וטוב למאכל ועץ החיים בתוך הגן ועץ הדעת טוב ורע׃
Gen 2:10  ונהר יצא מעדן להשׁקות את־הגן ומשׁם יפרד והיה לארבעה ראשׁים׃
Gen 2:11  שׁם האחד פישׁון הוא הסבב את כל־ארץ החוילה אשׁר־שׁם הזהב׃
Gen 2:12  וזהב הארץ ההוא טוב שׁם הבדלח ואבן השׁהם׃
Gen 2:13  ושׁם־הנהר השׁני גיחון הוא הסובב את כל־ארץ כושׁ׃
Gen 2:14  ושׁם הנהר השׁלישׁי חדקל הוא ההלך קדמת אשׁור והנהר הרביעי הוא פרת׃
Gen 2:15  ויקח יהוה אלהים את־האדם וינחהו בגן־עדן לעבדה ולשׁמרה׃
Gen 2:16  ויצו יהוה אלהים על־האדם לאמר מכל עץ־הגן אכל תאכל׃
Gen 2:17  ומעץ הדעת טוב ורע לא תאכל ממנו כי ביום אכלך ממנו מות תמות׃
Gen 2:18  ויאמר יהוה אלהים לא־טוב היות האדם לבדו אעשׂה־לו עזר כנגדו׃
Gen 2:19  ויצר יהוה אלהים מן־האדמה כל־חית השׂדה ואת כל־עוף השׁמים ויבא אל־האדם לראות מה־יקרא־לו וכל אשׁר יקרא־לו האדם נפשׁ חיה הוא שׁמו׃
Gen 2:20  ויקרא האדם שׁמות לכל־הבהמה ולעוף השׁמים ולכל חית השׂדה ולאדם לא־מצא עזר כנגדו׃
Gen 2:21  ויפל יהוה אלהים תרדמה על־האדם ויישׁן ויקח אחת מצלעתיו ויסגר בשׂר תחתנה׃
Gen 2:22  ויבן יהוה אלהים את־הצלע אשׁר־לקח מן־האדם לאשׁה ויבאה אל־האדם׃
Gen 2:23  ויאמר האדם זאת הפעם עצם מעצמי ובשׂר מבשׂרי לזאת יקרא אשׁה כי מאישׁ לקחה־זאת׃
Gen 2:24  על־כן יעזב־אישׁ את־אביו ואת־אמו ודבק באשׁתו והיו לבשׂר אחד׃
Gen 2:25  ויהיו שׁניהם ערומים האדם ואשׁתו ולא יתבשׁשׁו׃
Gen 3:1  והנחשׁ היה ערום מכל חית השׂדה אשׁר עשׂה יהוה אלהים ויאמר אל־האשׁה אף כי־אמר אלהים לא תאכלו מכל עץ הגן׃
Gen 3:2  ותאמר האשׁה אל־הנחשׁ מפרי עץ־הגן נאכל׃
Gen 3:3  ומפרי העץ אשׁר בתוך־הגן אמר אלהים לא תאכלו ממנו ולא תגעו בו פן־תמתון׃
Gen 3:4  ויאמר הנחשׁ אל־האשׁה לא־מות תמתון׃
Gen 3:5  כי ידע אלהים כי ביום אכלכם ממנו ונפקחו עיניכם והייתם כאלהים ידעי טוב ורע׃
Gen 3:6  ותרא האשׁה כי טוב העץ למאכל וכי תאוה־הוא לעינים ונחמד העץ להשׂכיל ותקח מפריו ותאכל ותתן גם־לאישׁה עמה ויאכל׃
Gen 3:7  ותפקחנה עיני שׁניהם וידעו כי עירמם הם ויתפרו עלה תאנה ויעשׂו להם חגרת׃
Gen 3:8  וישׁמעו את־קול יהוה אלהים מתהלך בגן לרוח היום ויתחבא האדם ואשׁתו מפני יהוה אלהים בתוך עץ הגן׃
Gen 3:9  ויקרא יהוה אלהים אל־האדם ויאמר לו איכה׃
Gen 3:10  ויאמר את־קלך שׁמעתי בגן ואירא כי־עירם אנכי ואחבא׃
Gen 3:11  ויאמר מי הגיד לך כי עירם אתה המן־העץ אשׁר צויתיך לבלתי אכל־ממנו אכלת׃
Gen 3:12  ויאמר האדם האשׁה אשׁר נתתה עמדי הוא נתנה־לי מן־העץ ואכל׃
Gen 3:13  ויאמר יהוה אלהים לאשׁה מה־זאת עשׂית ותאמר האשׁה הנחשׁ השׁיאני ואכל׃
Gen 3:14  ויאמר יהוה אלהים אל־הנחשׁ כי עשׂית זאת ארור אתה מכל־הבהמה ומכל חית השׂדה על־גחנך תלך ועפר תאכל כל־ימי חייך׃
Gen 3:15  ואיבה אשׁית בינך ובין האשׁה ובין זרעך ובין זרעה הוא ישׁופך ראשׁ ואתה תשׁופנו עקב׃
Gen 3:16  אל־האשׁה אמר הרבה ארבה עצבונך והרנך בעצב תלדי בנים ואל־אישׁך תשׁוקתך והוא ימשׁל־בך׃
Gen 3:17  ולאדם אמר כי־שׁמעת לקול אשׁתך ותאכל מן־העץ אשׁר צויתיך לאמר לא תאכל ממנו ארורה האדמה בעבורך בעצבון תאכלנה כל ימי חייך׃
Gen 3:18  וקוץ ודרדר תצמיח לך ואכלת את־עשׂב השׂדה׃
Gen 3:19  בזעת אפיך תאכל לחם עד שׁובך אל־האדמה כי ממנה לקחת כי־עפר אתה ואל־עפר תשׁוב׃
Gen 3:20  ויקרא האדם שׁם אשׁתו חוה כי הוא היתה אם כל־חי׃
Gen 3:21  ויעשׂ יהוה אלהים לאדם ולאשׁתו כתנות עור וילבשׁם׃
Gen 3:22  ויאמר יהוה אלהים הן האדם היה כאחד ממנו לדעת טוב ורע ועתה פן־ישׁלח ידו ולקח גם מעץ החיים ואכל וחי לעלם׃
Gen 3:23  וישׁלחהו יהוה אלהים מגן־עדן לעבד את־האדמה אשׁר לקח משׁם׃
Gen 3:24  ויגרשׁ את־האדם וישׁכן מקדם לגן־עדן את־הכרבים ואת להט החרב המתהפכת לשׁמר את־דרך עץ החיים׃
Gen 4:1  והאדם ידע את־חוה אשׁתו ותהר ותלד את־קין ותאמר קניתי אישׁ את־יהוה׃
Gen 4:2  ותסף ללדת את־אחיו את־הבל ויהי־הבל רעה צאן וקין היה עבד אדמה׃
Gen 4:3  ויהי מקץ ימים ויבא קין מפרי האדמה מנחה ליהוה׃
Gen 4:4  והבל הביא גם־הוא מבכרות צאנו ומחלבהן וישׁע יהוה אל־הבל ואל־מנחתו׃
Gen 4:5  ואל־קין ואל־מנחתו לא שׁעה ויחר לקין מאד ויפלו פניו׃
Gen 4:6  ויאמר יהוה אל־קין למה חרה לך ולמה נפלו פניך׃
Gen 4:7  הלוא אם־תיטיב שׂאת ואם לא תיטיב לפתח חטאת רבץ ואליך תשׁוקתו ואתה תמשׁל־בו׃
Gen 4:8  ויאמר קין אל־הבל אחיו ויהי בהיותם בשׂדה ויקם קין אל־הבל אחיו ויהרגהו׃
Gen 4:9  ויאמר יהוה אל־קין אי הבל אחיך ויאמר לא ידעתי השׁמר אחי אנכי׃
Gen 4:10  ויאמר מה עשׂית קול דמי אחיך צעקים אלי מן־האדמה׃
Gen 4:11  ועתה ארור אתה מן־האדמה אשׁר פצתה את־פיה לקחת את־דמי אחיך מידך׃
Gen 4:12  כי תעבד את־האדמה לא־תסף תת־כחה לך נע ונד תהיה בארץ׃
Gen 4:13  ויאמר קין אל־יהוה גדול עוני מנשׂוא׃
Gen 4:14  הן גרשׁת אתי היום מעל פני האדמה ומפניך אסתר והייתי נע ונד בארץ והיה כל־מצאי יהרגני׃
Gen 4:15  ויאמר לו יהוה לכן כל־הרג קין שׁבעתים יקם וישׂם יהוה לקין אות לבלתי הכות־אתו כל־מצאו׃
Gen 4:16  ויצא קין מלפני יהוה וישׁב בארץ־נוד קדמת־עדן׃
Gen 4:17  וידע קין את־אשׁתו ותהר ותלד את־חנוך ויהי בנה עיר ויקרא שׁם העיר כשׁם בנו חנוך׃
Gen 4:18  ויולד לחנוך את־עירד ועירד ילד את־מחויאל ומחייאל ילד את־מתושׁאל ומתושׁאל ילד את־למך׃
Gen 4:19  ויקח־לו למך שׁתי נשׁים שׁם האחת עדה ושׁם השׁנית צלה׃
Gen 4:20  ותלד עדה את־יבל הוא היה אבי ישׁב אהל ומקנה׃
Gen 4:21  ושׁם אחיו יובל הוא היה אבי כל־תפשׂ כנור ועוגב׃
Gen 4:22  וצלה גם־הוא ילדה את־תובל קין לטשׁ כל־חרשׁ נחשׁת וברזל ואחות תובל־קין נעמה׃
Gen 4:23  ויאמר למך לנשׁיו עדה וצלה שׁמען קולי נשׁי למך האזנה אמרתי כי אישׁ הרגתי לפצעי וילד לחברתי׃
Gen 4:24  כי שׁבעתים יקם־קין ולמך שׁבעים ושׁבעה׃
Gen 4:25  וידע אדם עוד את־אשׁתו ותלד בן ותקרא את־שׁמו שׁת כי שׁת־לי אלהים זרע אחר תחת הבל כי הרגו קין׃
Gen 4:26  ולשׁת גם־הוא ילד־בן ויקרא את־שׁמו אנושׁ אז הוחל לקרא בשׁם יהוה׃
Gen 5:1  זה ספר תולדת אדם ביום ברא אלהים אדם בדמות אלהים עשׂה אתו׃
Gen 5:2  זכר ונקבה בראם ויברך אתם ויקרא את־שׁמם אדם ביום הבראם׃
Gen 5:3  ויחי אדם שׁלשׁים ומאת שׁנה ויולד בדמותו כצלמו ויקרא את־שׁמו שׁת׃
Gen 5:4  ויהיו ימי־אדם אחרי הולידו את־שׁת שׁמנה מאת שׁנה ויולד בנים ובנות׃
Gen 5:5  ויהיו כל־ימי אדם אשׁר־חי תשׁע מאות שׁנה ושׁלשׁים שׁנה וימת׃
Gen 5:6  ויחי־שׁת חמשׁ שׁנים ומאת שׁנה ויולד את־אנושׁ׃
Gen 5:7  ויחי־שׁת אחרי הולידו את־אנושׁ שׁבע שׁנים ושׁמנה מאות שׁנה ויולד בנים ובנות׃
Gen 5:8  ויהיו כל־ימי־שׁת שׁתים עשׂרה שׁנה ותשׁע מאות שׁנה וימת׃
Gen 5:9  ויחי אנושׁ תשׁעים שׁנה ויולד את־קינן׃
Gen 5:10  ויחי אנושׁ אחרי הולידו את־קינן חמשׁ עשׂרה שׁנה ושׁמנה מאות שׁנה ויולד בנים ובנות׃
Gen 5:11  ויהיו כל־ימי אנושׁ חמשׁ שׁנים ותשׁע מאות שׁנה וימת׃
Gen 5:12  ויחי קינן שׁבעים שׁנה ויולד את־מהללאל׃
Gen 5:13  ויחי קינן אחרי הולידו את־מהללאל ארבעים שׁנה ושׁמנה מאות שׁנה ויולד בנים ובנות׃
Gen 5:14  ויהיו כל־ימי קינן עשׂר שׁנים ותשׁע מאות שׁנה וימת׃
Gen 5:15  ויחי מהללאל חמשׁ שׁנים ושׁשׁים שׁנה ויולד את־ירד׃
Gen 5:16  ויחי מהללאל אחרי הולידו את־ירד שׁלשׁים שׁנה ושׁמנה מאות שׁנה ויולד בנים ובנות׃
Gen 5:17  ויהיו כל־ימי מהללאל חמשׁ ותשׁעים שׁנה ושׁמנה מאות שׁנה וימת׃
Gen 5:18  ויחי־ירד שׁתים ושׁשׁים שׁנה ומאת שׁנה ויולד את־חנוך׃
Gen 5:19  ויחי־ירד אחרי הולידו את־חנוך שׁמנה מאות שׁנה ויולד בנים ובנות׃
Gen 5:20  ויהיו כל־ימי־ירד שׁתים ושׁשׁים שׁנה ותשׁע מאות שׁנה וימת׃
Gen 5:21  ויחי חנוך חמשׁ ושׁשׁים שׁנה ויולד את־מתושׁלח׃
Gen 5:22  ויתהלך חנוך את־האלהים אחרי הולידו את־מתושׁלח שׁלשׁ מאות שׁנה ויולד בנים ובנות׃
Gen 5:23  ויהי כל־ימי חנוך חמשׁ ושׁשׁים שׁנה ושׁלשׁ מאות שׁנה׃
Gen 5:24  ויתהלך חנוך את־האלהים ואיננו כי־לקח אתו אלהים׃
Gen 5:25  ויחי מתושׁלח שׁבע ושׁמנים שׁנה ומאת שׁנה ויולד את־למך׃
Gen 5:26  ויחי מתושׁלח אחרי הולידו את־למך שׁתים ושׁמונים שׁנה ושׁבע מאות שׁנה ויולד בנים ובנות׃
Gen 5:27  ויהיו כל־ימי מתושׁלח תשׁע ושׁשׁים שׁנה ותשׁע מאות שׁנה וימת׃
Gen 5:28  ויחי־למך שׁתים ושׁמנים שׁנה ומאת שׁנה ויולד בן׃
Gen 5:29  ויקרא את־שׁמו נח לאמר זה ינחמנו ממעשׂנו ומעצבון ידינו מן־האדמה אשׁר אררה יהוה׃
Gen 5:30  ויחי־למך אחרי הולידו את־נח חמשׁ ותשׁעים שׁנה וחמשׁ מאת שׁנה ויולד בנים ובנות׃
Gen 5:31  ויהי כל־ימי־למך שׁבע ושׁבעים שׁנה ושׁבע מאות שׁנה וימת׃
Gen 5:32  ויהי־נח בן־חמשׁ מאות שׁנה ויולד נח את־שׁם את־חם ואת־יפת׃
Gen 6:1  ויהי כי־החל האדם לרב על־פני האדמה ובנות ילדו להם׃
Gen 6:2  ויראו בני־האלהים את־בנות האדם כי טבת הנה ויקחו להם נשׁים מכל אשׁר בחרו׃
Gen 6:3  ויאמר יהוה לא־ידון רוחי באדם לעלם בשׁגם הוא בשׂר והיו ימיו מאה ועשׂרים שׁנה׃
Gen 6:4  הנפלים היו בארץ בימים ההם וגם אחרי־כן אשׁר יבאו בני האלהים אל־בנות האדם וילדו להם המה הגברים אשׁר מעולם אנשׁי השׁם׃
Gen 6:5  וירא יהוה כי רבה רעת האדם בארץ וכל־יצר מחשׁבת לבו רק רע כל־היום׃
Gen 6:6  וינחם יהוה כי־עשׂה את־האדם בארץ ויתעצב אל־לבו׃
Gen 6:7  ויאמר יהוה אמחה את־האדם אשׁר־בראתי מעל פני האדמה מאדם עד־בהמה עד־רמשׂ ועד־עוף השׁמים כי נחמתי כי עשׂיתם׃
Gen 6:8  ונח מצא חן בעיני יהוה׃
Gen 6:9  אלה תולדת נח נח אישׁ צדיק תמים היה בדרתיו את־האלהים התהלך־נח׃
Gen 6:10  ויולד נח שׁלשׁה בנים את־שׁם את־חם ואת־יפת׃
Gen 6:11  ותשׁחת הארץ לפני האלהים ותמלא הארץ חמס׃
Gen 6:12  וירא אלהים את־הארץ והנה נשׁחתה כי־השׁחית כל־בשׂר את־דרכו על־הארץ׃
Gen 6:13  ויאמר אלהים לנח קץ כל־בשׂר בא לפני כי־מלאה הארץ חמס מפניהם והנני משׁחיתם את־הארץ׃
Gen 6:14  עשׂה לך תבת עצי־גפר קנים תעשׂה את־התבה וכפרת אתה מבית ומחוץ בכפר׃
Gen 6:15  וזה אשׁר תעשׂה אתה שׁלשׁ מאות אמה ארך התבה חמשׁים אמה רחבה ושׁלשׁים אמה קומתה׃
Gen 6:16  צהר תעשׂה לתבה ואל־אמה תכלנה מלמעלה ופתח התבה בצדה תשׂים תחתים שׁנים ושׁלשׁים תעשׂה׃
Gen 6:17  ואני הנני מביא את־המבול מים על־הארץ לשׁחת כל־בשׂר אשׁר־בו רוח חיים מתחת השׁמים כל אשׁר־בארץ יגוע׃
Gen 6:18  והקמתי את־בריתי אתך ובאת אל־התבה אתה ובניך ואשׁתך ונשׁי־בניך אתך׃
Gen 6:19  ומכל־החי מכל־בשׂר שׁנים מכל תביא אל־התבה להחית אתך זכר ונקבה יהיו׃
Gen 6:20  מהעוף למינהו ומן־הבהמה למינה מכל רמשׂ האדמה למינהו שׁנים מכל יבאו אליך להחיות׃
Gen 6:21  ואתה קח־לך מכל־מאכל אשׁר יאכל ואספת אליך והיה לך ולהם לאכלה׃
Gen 6:22  ויעשׂ נח ככל אשׁר צוה אתו אלהים כן עשׂה׃
Gen 7:1  ויאמר יהוה לנח בא־אתה וכל־ביתך אל־התבה כי־אתך ראיתי צדיק לפני בדור הזה׃
Gen 7:2  מכל הבהמה הטהורה תקח־לך שׁבעה שׁבעה אישׁ ואשׁתו ומן־הבהמה אשׁר לא טהרה הוא שׁנים אישׁ ואשׁתו׃
Gen 7:3  גם מעוף השׁמים שׁבעה שׁבעה זכר ונקבה לחיות זרע על־פני כל־הארץ׃
Gen 7:4  כי לימים עוד שׁבעה אנכי ממטיר על־הארץ ארבעים יום וארבעים לילה ומחיתי את־כל־היקום אשׁר עשׂיתי מעל פני האדמה׃
Gen 7:5  ויעשׂ נח ככל אשׁר־צוהו יהוה׃
Gen 7:6  ונח בן־שׁשׁ מאות שׁנה והמבול היה מים על־הארץ׃
Gen 7:7  ויבא נח ובניו ואשׁתו ונשׁי־בניו אתו אל־התבה מפני מי המבול׃
Gen 7:8  מן־הבהמה הטהורה ומן־הבהמה אשׁר איננה טהרה ומן־העוף וכל אשׁר־רמשׂ על־האדמה׃
Gen 7:9  שׁנים שׁנים באו אל־נח אל־התבה זכר ונקבה כאשׁר צוה אלהים את־נח׃
Gen 7:10  ויהי לשׁבעת הימים ומי המבול היו על־הארץ׃
Gen 7:11  בשׁנת שׁשׁ־מאות שׁנה לחיי־נח בחדשׁ השׁני בשׁבעה־עשׂר יום לחדשׁ ביום הזה נבקעו כל־מעינות תהום רבה וארבת השׁמים נפתחו׃
Gen 7:12  ויהי הגשׁם על־הארץ ארבעים יום וארבעים לילה׃
Gen 7:13  בעצם היום הזה בא נח ושׁם־וחם ויפת בני־נח ואשׁת נח ושׁלשׁת נשׁי־בניו אתם אל־התבה׃
Gen 7:14  המה וכל־החיה למינה וכל־הבהמה למינה וכל־הרמשׂ הרמשׂ על־הארץ למינהו וכל־העוף למינהו כל צפור כל־כנף׃
Gen 7:15  ויבאו אל־נח אל־התבה שׁנים שׁנים מכל־הבשׂר אשׁר־בו רוח חיים׃
Gen 7:16  והבאים זכר ונקבה מכל־בשׂר באו כאשׁר צוה אתו אלהים ויסגר יהוה בעדו׃
Gen 7:17  ויהי המבול ארבעים יום על־הארץ וירבו המים וישׂאו את־התבה ותרם מעל הארץ׃
Gen 7:18  ויגברו המים וירבו מאד על־הארץ ותלך התבה על־פני המים׃
Gen 7:19  והמים גברו מאד מאד על־הארץ ויכסו כל־ההרים הגבהים אשׁר־תחת כל־השׁמים׃
Gen 7:20  חמשׁ עשׂרה אמה מלמעלה גברו המים ויכסו ההרים׃
Gen 7:21  ויגוע כל־בשׂר הרמשׂ על־הארץ בעוף ובבהמה ובחיה ובכל־השׁרץ השׁרץ על־הארץ וכל האדם׃
Gen 7:22  כל אשׁר נשׁמת־רוח חיים באפיו מכל אשׁר בחרבה מתו׃
Gen 7:23  וימח את־כל־היקום אשׁר על־פני האדמה מאדם עד־בהמה עד־רמשׂ ועד־עוף השׁמים וימחו מן־הארץ וישׁאר אך־נח ואשׁר אתו בתבה׃
Gen 7:24  ויגברו המים על־הארץ חמשׁים ומאת יום׃
Gen 8:1  ויזכר אלהים את־נח ואת כל־החיה ואת־כל־הבהמה אשׁר אתו בתבה ויעבר אלהים רוח על־הארץ וישׁכו המים׃
Gen 8:2  ויסכרו מעינת תהום וארבת השׁמים ויכלא הגשׁם מן־השׁמים׃
Gen 8:3  וישׁבו המים מעל הארץ הלוך ושׁוב ויחסרו המים מקצה חמשׁים ומאת יום׃
Gen 8:4  ותנח התבה בחדשׁ השׁביעי בשׁבעה־עשׂר יום לחדשׁ על הרי אררט׃
Gen 8:5  והמים היו הלוך וחסור עד החדשׁ העשׂירי בעשׂירי באחד לחדשׁ נראו ראשׁי ההרים׃
Gen 8:6  ויהי מקץ ארבעים יום ויפתח נח את־חלון התבה אשׁר עשׂה׃
Gen 8:7  וישׁלח את־הערב ויצא יצוא ושׁוב עד־יבשׁת המים מעל הארץ׃
Gen 8:8  וישׁלח את־היונה מאתו לראות הקלו המים מעל פני האדמה׃
Gen 8:9  ולא־מצאה היונה מנוח לכף־רגלה ותשׁב אליו אל־התבה כי־מים על־פני כל־הארץ וישׁלח ידו ויקחה ויבא אתה אליו אל־התבה׃
Gen 8:10  ויחל עוד שׁבעת ימים אחרים ויסף שׁלח את־היונה מן־התבה׃
Gen 8:11  ותבא אליו היונה לעת ערב והנה עלה־זית טרף בפיה וידע נח כי־קלו המים מעל הארץ׃
Gen 8:12  וייחל עוד שׁבעת ימים אחרים וישׁלח את־היונה ולא־יספה שׁוב־אליו עוד׃
Gen 8:13  ויהי באחת ושׁשׁ־מאות שׁנה בראשׁון באחד לחדשׁ חרבו המים מעל הארץ ויסר נח את־מכסה התבה וירא והנה חרבו פני האדמה׃
Gen 8:14  ובחדשׁ השׁני בשׁבעה ועשׂרים יום לחדשׁ יבשׁה הארץ׃
Gen 8:15  וידבר אלהים אל־נח לאמר׃
Gen 8:16  צא מן־התבה אתה ואשׁתך ובניך ונשׁי־בניך אתך׃
Gen 8:17  כל־החיה אשׁר־אתך מכל־בשׂר בעוף ובבהמה ובכל־הרמשׂ הרמשׂ על־הארץ הוצא אתך ושׁרצו בארץ ופרו ורבו על־הארץ׃
Gen 8:18  ויצא־נח ובניו ואשׁתו ונשׁי־בניו אתו׃
Gen 8:19  כל־החיה כל־הרמשׂ וכל־העוף כל רומשׂ על־הארץ למשׁפחתיהם יצאו מן־התבה׃
Gen 8:20  ויבן נח מזבח ליהוה ויקח מכל הבהמה הטהרה ומכל העוף הטהור ויעל עלת במזבח׃
Gen 8:21  וירח יהוה את־ריח הניחח ויאמר יהוה אל־לבו לא־אסף לקלל עוד את־האדמה בעבור האדם כי יצר לב האדם רע מנעריו ולא־אסף עוד להכות את־כל־חי כאשׁר עשׂיתי׃
Gen 8:22  עד כל־ימי הארץ זרע וקציר וקר וחם וקיץ וחרף ויום ולילה לא ישׁבתו׃
Gen 9:1  ויברך אלהים את־נח ואת־בניו ויאמר להם פרו ורבו ומלאו את־הארץ׃
Gen 9:2  ומוראכם וחתכם יהיה על כל־חית הארץ ועל כל־עוף השׁמים בכל אשׁר תרמשׂ האדמה ובכל־דגי הים בידכם נתנו׃
Gen 9:3  כל־רמשׂ אשׁר הוא־חי לכם יהיה לאכלה כירק עשׂב נתתי לכם את־כל׃
Gen 9:4  אך־בשׂר בנפשׁו דמו לא תאכלו׃
Gen 9:5  ואך את־דמכם לנפשׁתיכם אדרשׁ מיד כל־חיה אדרשׁנו ומיד האדם מיד אישׁ אחיו אדרשׁ את־נפשׁ האדם׃
Gen 9:6  שׁפך דם האדם באדם דמו ישׁפך כי בצלם אלהים עשׂה את־האדם׃
Gen 9:7  ואתם פרו ורבו שׁרצו בארץ ורבו־בה׃
Gen 9:8  ויאמר אלהים אל־נח ואל־בניו אתו לאמר׃
Gen 9:9  ואני הנני מקים את־בריתי אתכם ואת־זרעכם אחריכם׃
Gen 9:10  ואת כל־נפשׁ החיה אשׁר אתכם בעוף בבהמה ובכל־חית הארץ אתכם מכל יצאי התבה לכל חית הארץ׃
Gen 9:11  והקמתי את־בריתי אתכם ולא־יכרת כל־בשׂר עוד ממי המבול ולא־יהיה עוד מבול לשׁחת הארץ׃
Gen 9:12  ויאמר אלהים זאת אות־הברית אשׁר־אני נתן ביני וביניכם ובין כל־נפשׁ חיה אשׁר אתכם לדרת עולם׃
Gen 9:13  את־קשׁתי נתתי בענן והיתה לאות ברית ביני ובין הארץ׃
Gen 9:14  והיה בענני ענן על־הארץ ונראתה הקשׁת בענן׃
Gen 9:15  וזכרתי את־בריתי אשׁר ביני וביניכם ובין כל־נפשׁ חיה בכל־בשׂר ולא־יהיה עוד המים למבול לשׁחת כל־בשׂר׃
Gen 9:16  והיתה הקשׁת בענן וראיתיה לזכר ברית עולם בין אלהים ובין כל־נפשׁ חיה בכל־בשׂר אשׁר על־הארץ׃
Gen 9:17  ויאמר אלהים אל־נח זאת אות־הברית אשׁר הקמתי ביני ובין כל־בשׂר אשׁר על־הארץ׃
Gen 9:18  ויהיו בני־נח היצאים מן־התבה שׁם וחם ויפת וחם הוא אבי כנען׃
Gen 9:19  שׁלשׁה אלה בני־נח ומאלה נפצה כל־הארץ׃
Gen 9:20  ויחל נח אישׁ האדמה ויטע כרם׃
Gen 9:21  וישׁת מן־היין וישׁכר ויתגל בתוך אהלה׃
Gen 9:22  וירא חם אבי כנען את ערות אביו ויגד לשׁני־אחיו בחוץ׃
Gen 9:23  ויקח שׁם ויפת את־השׂמלה וישׂימו על־שׁכם שׁניהם וילכו אחרנית ויכסו את ערות אביהם ופניהם אחרנית וערות אביהם לא ראו׃
Gen 9:24  וייקץ נח מיינו וידע את אשׁר־עשׂה־לו בנו הקטן׃
Gen 9:25  ויאמר ארור כנען עבד עבדים יהיה לאחיו׃
Gen 9:26  ויאמר ברוך יהוה אלהי שׁם ויהי כנען עבד למו׃
Gen 9:27  יפת אלהים ליפת וישׁכן באהלי־שׁם ויהי כנען עבד למו׃
Gen 9:28  ויחי־נח אחר המבול שׁלשׁ מאות שׁנה וחמשׁים שׁנה׃
Gen 9:29  ויהי כל־ימי־נח תשׁע מאות שׁנה וחמשׁים שׁנה וימת׃
Gen 10:1  ואלה תולדת בני־נח שׁם חם ויפת ויולדו להם בנים אחר המבול׃
Gen 10:2  בני יפת גמר ומגוג ומדי ויון ותבל ומשׁך ותירס׃
Gen 10:3  ובני גמר אשׁכנז וריפת ותגרמה׃
Gen 10:4  ובני יון אלישׁה ותרשׁישׁ כתים ודדנים׃
Gen 10:5  מאלה נפרדו איי הגוים בארצתם אישׁ ללשׁנו למשׁפחתם בגויהם׃
Gen 10:6  ובני חם כושׁ ומצרים ופוט וכנען׃
Gen 10:7  ובני כושׁ סבא וחוילה וסבתה ורעמה וסבתכא ובני רעמה שׁבא ודדן׃
Gen 10:8  וכושׁ ילד את־נמרד הוא החל להיות גבר בארץ׃
Gen 10:9  הוא־היה גבר־ציד לפני יהוה על־כן יאמר כנמרד גבור ציד לפני יהוה׃
Gen 10:10  ותהי ראשׁית ממלכתו בבל וארך ואכד וכלנה בארץ שׁנער׃
Gen 10:11  מן־הארץ ההוא יצא אשׁור ויבן את־נינוה ואת־רחבת עיר ואת־כלח׃
Gen 10:12  ואת־רסן בין נינוה ובין כלח הוא העיר הגדלה׃
Gen 10:13  ומצרים ילד את־לודים ואת־ענמים ואת־להבים ואת־נפתחים׃
Gen 10:14  ואת־פתרסים ואת־כסלחים אשׁר יצאו משׁם פלשׁתים ואת־כפתרים׃
Gen 10:15  וכנען ילד את־צידן בכרו ואת־חת׃
Gen 10:16  ואת־היבוסי ואת־האמרי ואת הגרגשׁי׃
Gen 10:17  ואת־החוי ואת־הערקי ואת־הסיני׃
Gen 10:18  ואת־הארודי ואת־הצמרי ואת־החמתי ואחר נפצו משׁפחות הכנעני׃
Gen 10:19  ויהי גבול הכנעני מצידן באכה גררה עד־עזה באכה סדמה ועמרה ואדמה וצבים עד־לשׁע׃
Gen 10:20  אלה בני־חם למשׁפחתם ללשׁנתם בארצתם בגויהם׃
Gen 10:21  ולשׁם ילד גם־הוא אבי כל־בני־עבר אחי יפת הגדול׃
Gen 10:22  בני שׁם עילם ואשׁור וארפכשׁד ולוד וארם׃
Gen 10:23  ובני ארם עוץ וחול וגתר ומשׁ׃
Gen 10:24  וארפכשׁד ילד את־שׁלח ושׁלח ילד את־עבר׃
Gen 10:25  ולעבר ילד שׁני בנים שׁם האחד פלג כי בימיו נפלגה הארץ ושׁם אחיו יקטן׃
Gen 10:26  ויקטן ילד את־אלמודד ואת־שׁלף ואת־חצרמות ואת־ירח׃
Gen 10:27  ואת־הדורם ואת־אוזל ואת־דקלה׃
Gen 10:28  ואת־עובל ואת־אבימאל ואת־שׁבא׃
Gen 10:29  ואת־אופר ואת־חוילה ואת־יובב כל־אלה בני יקטן׃
Gen 10:30  ויהי מושׁבם ממשׁא באכה ספרה הר הקדם׃
Gen 10:31  אלה בני־שׁם למשׁפחתם ללשׁנתם בארצתם לגויהם׃
Gen 10:32  אלה משׁפחת בני־נח לתולדתם בגויהם ומאלה נפרדו הגוים בארץ אחר המבול׃
Gen 11:1  ויהי כל־הארץ שׂפה אחת ודברים אחדים׃
Gen 11:2  ויהי בנסעם מקדם וימצאו בקעה בארץ שׁנער וישׁבו שׁם׃
Gen 11:3  ויאמרו אישׁ אל־רעהו הבה נלבנה לבנים ונשׂרפה לשׂרפה ותהי להם הלבנה לאבן והחמר היה להם לחמר׃
Gen 11:4  ויאמרו הבה נבנה־לנו עיר ומגדל וראשׁו בשׁמים ונעשׂה־לנו שׁם פן־נפוץ על־פני כל־הארץ׃
Gen 11:5  וירד יהוה לראת את־העיר ואת־המגדל אשׁר בנו בני האדם׃
Gen 11:6  ויאמר יהוה הן עם אחד ושׂפה אחת לכלם וזה החלם לעשׂות ועתה לא־יבצר מהם כל אשׁר יזמו לעשׂות׃
Gen 11:7  הבה נרדה ונבלה שׁם שׂפתם אשׁר לא ישׁמעו אישׁ שׂפת רעהו׃
Gen 11:8  ויפץ יהוה אתם משׁם על־פני כל־הארץ ויחדלו לבנת העיר׃
Gen 11:9  על־כן קרא שׁמה בבל כי־שׁם בלל יהוה שׂפת כל־הארץ ומשׁם הפיצם יהוה על־פני כל־הארץ׃
Gen 11:10  אלה תולדת שׁם שׁם בן־מאת שׁנה ויולד את־ארפכשׁד שׁנתים אחר המבול׃
Gen 11:11  ויחי־שׁם אחרי הולידו את־ארפכשׁד חמשׁ מאות שׁנה ויולד בנים ובנות׃
Gen 11:12  וארפכשׁד חי חמשׁ ושׁלשׁים שׁנה ויולד את־שׁלח׃
Gen 11:13  ויחי ארפכשׁד אחרי הולידו את־שׁלח שׁלשׁ שׁנים וארבע מאות שׁנה ויולד בנים ובנות׃
Gen 11:14  ושׁלח חי שׁלשׁים שׁנה ויולד את־עבר׃
Gen 11:15  ויחי־שׁלח אחרי הולידו את־עבר שׁלשׁ שׁנים וארבע מאות שׁנה ויולד בנים ובנות׃
Gen 11:16  ויחי־עבר ארבע ושׁלשׁים שׁנה ויולד את־פלג׃
Gen 11:17  ויחי־עבר אחרי הולידו את־פלג שׁלשׁים שׁנה וארבע מאות שׁנה ויולד בנים ובנות׃
Gen 11:18  ויחי־פלג שׁלשׁים שׁנה ויולד את־רעו׃
Gen 11:19  ויחי־פלג אחרי הולידו את־רעו תשׁע שׁנים ומאתים שׁנה ויולד בנים ובנות׃
Gen 11:20  ויחי רעו שׁתים ושׁלשׁים שׁנה ויולד את־שׂרוג׃
Gen 11:21  ויחי רעו אחרי הולידו את־שׂרוג שׁבע שׁנים ומאתים שׁנה ויולד בנים ובנות׃
Gen 11:22  ויחי שׂרוג שׁלשׁים שׁנה ויולד את־נחור׃
Gen 11:23  ויחי שׂרוג אחרי הולידו את־נחור מאתים שׁנה ויולד בנים ובנות׃
Gen 11:24  ויחי נחור תשׁע ועשׂרים שׁנה ויולד את־תרח׃
Gen 11:25  ויחי נחור אחרי הולידו את־תרח תשׁע־עשׂרה שׁנה ומאת שׁנה ויולד בנים ובנות׃
Gen 11:26  ויחי־תרח שׁבעים שׁנה ויולד את־אברם את־נחור ואת־הרן׃
Gen 11:27  ואלה תולדת תרח תרח הוליד את־אברם את־נחור ואת־הרן והרן הוליד את־לוט׃
Gen 11:28  וימת הרן על־פני תרח אביו בארץ מולדתו באור כשׂדים׃
Gen 11:29  ויקח אברם ונחור להם נשׁים שׁם אשׁת־אברם שׂרי ושׁם אשׁת־נחור מלכה בת־הרן אבי־מלכה ואבי יסכה׃
Gen 11:30  ותהי שׂרי עקרה אין לה ולד׃
Gen 11:31  ויקח תרח את־אברם בנו ואת־לוט בן־הרן בן־בנו ואת שׂרי כלתו אשׁת אברם בנו ויצאו אתם מאור כשׂדים ללכת ארצה כנען ויבאו עד־חרן וישׁבו שׁם׃
Gen 11:32  ויהיו ימי־תרח חמשׁ שׁנים ומאתים שׁנה וימת תרח בחרן׃
Gen 12:1  ויאמר יהוה אל־אברם לך־לך מארצך וממולדתך ומבית אביך אל־הארץ אשׁר אראך׃
Gen 12:2  ואעשׂך לגוי גדול ואברכך ואגדלה שׁמך והיה ברכה׃
Gen 12:3  ואברכה מברכיך ומקללך אאר ונברכו בך כל משׁפחת האדמה׃
Gen 12:4  וילך אברם כאשׁר דבר אליו יהוה וילך אתו לוט ואברם בן־חמשׁ שׁנים ושׁבעים שׁנה בצאתו מחרן׃
Gen 12:5  ויקח אברם את־שׂרי אשׁתו ואת־לוט בן־אחיו ואת־כל־רכושׁם אשׁר רכשׁו ואת־הנפשׁ אשׁר־עשׂו בחרן ויצאו ללכת ארצה כנען ויבאו ארצה כנען׃
Gen 12:6  ויעבר אברם בארץ עד מקום שׁכם עד אלון מורה והכנעני אז בארץ׃
Gen 12:7  וירא יהוה אל־אברם ויאמר לזרעך אתן את־הארץ הזאת ויבן שׁם מזבח ליהוה הנראה אליו׃
Gen 12:8  ויעתק משׁם ההרה מקדם לבית־אל ויט אהלה בית־אל מים והעי מקדם ויבן־שׁם מזבח ליהוה ויקרא בשׁם יהוה׃
Gen 12:9  ויסע אברם הלוך ונסוע הנגבה׃
Gen 12:10  ויהי רעב בארץ וירד אברם מצרימה לגור שׁם כי־כבד הרעב בארץ׃
Gen 12:11  ויהי כאשׁר הקריב לבוא מצרימה ויאמר אל־שׂרי אשׁתו הנה־נא ידעתי כי אשׁה יפת־מראה את׃
Gen 12:12  והיה כי־יראו אתך המצרים ואמרו אשׁתו זאת והרגו אתי ואתך יחיו׃
Gen 12:13  אמרי־נא אחתי את למען ייטב־לי בעבורך וחיתה נפשׁי בגללך׃
Gen 12:14  ויהי כבוא אברם מצרימה ויראו המצרים את־האשׁה כי־יפה הוא מאד׃
Gen 12:15  ויראו אתה שׂרי פרעה ויהללו אתה אל־פרעה ותקח האשׁה בית פרעה׃
Gen 12:16  ולאברם היטיב בעבורה ויהי־לו צאן־ובקר וחמרים ועבדים ושׁפחת ואתנת וגמלים׃
Gen 12:17  וינגע יהוה את־פרעה נגעים גדלים ואת־ביתו על־דבר שׂרי אשׁת אברם׃
Gen 12:18  ויקרא פרעה לאברם ויאמר מה־זאת עשׂית לי למה לא־הגדת לי כי אשׁתך הוא׃
Gen 12:19  למה אמרת אחתי הוא ואקח אתה לי לאשׁה ועתה הנה אשׁתך קח ולך׃
Gen 12:20  ויצו עליו פרעה אנשׁים וישׁלחו אתו ואת־אשׁתו ואת־כל־אשׁר־לו׃
Gen 13:1  ויעל אברם ממצרים הוא ואשׁתו וכל־אשׁר־לו ולוט עמו הנגבה׃
Gen 13:2  ואברם כבד מאד במקנה בכסף ובזהב׃
Gen 13:3  וילך למסעיו מנגב ועד־בית־אל עד־המקום אשׁר־היה שׁם אהלה בתחלה בין בית־אל ובין העי׃
Gen 13:4  אל־מקום המזבח אשׁר־עשׂה שׁם בראשׁנה ויקרא שׁם אברם בשׁם יהוה׃
Gen 13:5  וגם־ללוט ההלך את־אברם היה צאן־ובקר ואהלים׃
Gen 13:6  ולא־נשׂא אתם הארץ לשׁבת יחדו כי־היה רכושׁם רב ולא יכלו לשׁבת יחדו׃
Gen 13:7  ויהי־ריב בין רעי מקנה־אברם ובין רעי מקנה־לוט והכנעני והפרזי אז ישׁב בארץ׃
Gen 13:8  ויאמר אברם אל־לוט אל־נא תהי מריבה ביני ובינך ובין רעי ובין רעיך כי־אנשׁים אחים אנחנו׃
Gen 13:9  הלא כל־הארץ לפניך הפרד נא מעלי אם־השׂמאל ואימנה ואם־הימין ואשׂמאילה׃
Gen 13:10  וישׂא־לוט את־עיניו וירא את־כל־ככר הירדן כי כלה משׁקה לפני שׁחת יהוה את־סדם ואת־עמרה כגן־יהוה כארץ מצרים באכה צער׃
Gen 13:11  ויבחר־לו לוט את כל־ככר הירדן ויסע לוט מקדם ויפרדו אישׁ מעל אחיו׃
Gen 13:12  אברם ישׁב בארץ־כנען ולוט ישׁב בערי הככר ויאהל עד־סדם׃
Gen 13:13  ואנשׁי סדם רעים וחטאים ליהוה מאד׃
Gen 13:14  ויהוה אמר אל־אברם אחרי הפרד־לוט מעמו שׂא נא עיניך וראה מן־המקום אשׁר־אתה שׁם צפנה ונגבה וקדמה וימה׃
Gen 13:15  כי את־כל־הארץ אשׁר־אתה ראה לך אתננה ולזרעך עד־עולם׃
Gen 13:16  ושׂמתי את־זרעך כעפר הארץ אשׁר אם־יוכל אישׁ למנות את־עפר הארץ גם־זרעך ימנה׃
Gen 13:17  קום התהלך בארץ לארכה ולרחבה כי לך אתננה׃
Gen 13:18  ויאהל אברם ויבא וישׁב באלני ממרא אשׁר בחברון ויבן־שׁם מזבח ליהוה׃
Gen 14:1  ויהי בימי אמרפל מלך־שׁנער אריוך מלך אלסר כדרלעמר מלך עילם ותדעל מלך גוים׃
Gen 14:2  עשׂו מלחמה את־ברע מלך סדם ואת־ברשׁע מלך עמרה שׁנאב מלך אדמה ושׁמאבר מלך צביים ומלך בלע היא־צער׃
Gen 14:3  כל־אלה חברו אל־עמק השׂדים הוא ים המלח׃
Gen 14:4  שׁתים עשׂרה שׁנה עבדו את־כדרלעמר ושׁלשׁ־עשׂרה שׁנה מרדו׃
Gen 14:5  ובארבע עשׂרה שׁנה בא כדרלעמר והמלכים אשׁר אתו ויכו את־רפאים בעשׁתרת קרנים ואת־הזוזים בהם ואת האימים בשׁוה קריתים׃
Gen 14:6  ואת־החרי בהררם שׂעיר עד איל פארן אשׁר על־המדבר׃
Gen 14:7  וישׁבו ויבאו אל־עין משׁפט הוא קדשׁ ויכו את־כל־שׂדה העמלקי וגם את־האמרי הישׁב בחצצן תמר׃
Gen 14:8  ויצא מלך־סדם ומלך עמרה ומלך אדמה ומלך צביים ומלך בלע הוא־צער ויערכו אתם מלחמה בעמק השׂדים׃
Gen 14:9  את כדרלעמר מלך עילם ותדעל מלך גוים ואמרפל מלך שׁנער ואריוך מלך אלסר ארבעה מלכים את־החמשׁה׃
Gen 14:10  ועמק השׂדים בארת בארת חמר וינסו מלך־סדם ועמרה ויפלו־שׁמה והנשׁארים הרה נסו׃
Gen 14:11  ויקחו את־כל־רכשׁ סדם ועמרה ואת־כל־אכלם וילכו׃
Gen 14:12  ויקחו את־לוט ואת־רכשׁו בן־אחי אברם וילכו והוא ישׁב בסדם׃
Gen 14:13  ויבא הפליט ויגד לאברם העברי והוא שׁכן באלני ממרא האמרי אחי אשׁכל ואחי ענר והם בעלי ברית־אברם׃
Gen 14:14  וישׁמע אברם כי נשׁבה אחיו וירק את־חניכיו ילידי ביתו שׁמנה עשׂר ושׁלשׁ מאות וירדף עד־דן׃
Gen 14:15  ויחלק עליהם לילה הוא ועבדיו ויכם וירדפם עד־חובה אשׁר משׂמאל לדמשׂק׃
Gen 14:16  וישׁב את כל־הרכשׁ וגם את־לוט אחיו ורכשׁו השׁיב וגם את־הנשׁים ואת־העם׃
Gen 14:17  ויצא מלך־סדם לקראתו אחרי שׁובו מהכות את־כדר־לעמר ואת־המלכים אשׁר אתו אל־עמק שׁוה הוא עמק המלך׃
Gen 14:18  ומלכי־צדק מלך שׁלם הוציא לחם ויין והוא כהן לאל עליון׃
Gen 14:19  ויברכהו ויאמר ברוך אברם לאל עליון קנה שׁמים וארץ׃
Gen 14:20  וברוך אל עליון אשׁר־מגן צריך בידך ויתן־לו מעשׂר מכל׃
Gen 14:21  ויאמר מלך־סדם אל־אברם תן־לי הנפשׁ והרכשׁ קח־לך׃
Gen 14:22  ויאמר אברם אל־מלך סדם הרמתי ידי אל־יהוה אל עליון קנה שׁמים וארץ׃
Gen 14:23  אם־מחוט ועד שׂרוך־נעל ואם־אקח מכל־אשׁר־לך ולא תאמר אני העשׁרתי את־אברם׃
Gen 14:24  בלעדי רק אשׁר אכלו הנערים וחלק האנשׁים אשׁר הלכו אתי ענר אשׁכל וממרא הם יקחו חלקם׃
Gen 15:1  אחר הדברים האלה היה דבר־יהוה אל־אברם במחזה לאמר אל־תירא אברם אנכי מגן לך שׂכרך הרבה מאד׃
Gen 15:2  ויאמר אברם אדני יהוה מה־תתן־לי ואנכי הולך ערירי ובן־משׁק ביתי הוא דמשׂק אליעזר׃
Gen 15:3  ויאמר אברם הן לי לא נתתה זרע והנה בן־ביתי יורשׁ אתי׃
Gen 15:4  והנה דבר־יהוה אליו לאמר לא יירשׁך זה כי־אם אשׁר יצא ממעיך הוא יירשׁך׃
Gen 15:5  ויוצא אתו החוצה ויאמר הבט־נא השׁמימה וספר הכוכבים אם־תוכל לספר אתם ויאמר לו כה יהיה זרעך׃
Gen 15:6  והאמן ביהוה ויחשׁבה לו צדקה׃
Gen 15:7  ויאמר אליו אני יהוה אשׁר הוצאתיך מאור כשׂדים לתת לך את־הארץ הזאת לרשׁתה׃
Gen 15:8  ויאמר אדני יהוה במה אדע כי אירשׁנה׃
Gen 15:9  ויאמר אליו קחה לי עגלה משׁלשׁת ועז משׁלשׁת ואיל משׁלשׁ ותר וגוזל׃
Gen 15:10  ויקח־לו את־כל־אלה ויבתר אתם בתוך ויתן אישׁ־בתרו לקראת רעהו ואת־הצפר לא בתר׃
Gen 15:11  וירד העיט על־הפגרים וישׁב אתם אברם׃
Gen 15:12  ויהי השׁמשׁ לבוא ותרדמה נפלה על־אברם והנה אימה חשׁכה גדלה נפלת עליו׃
Gen 15:13  ויאמר לאברם ידע תדע כי־גר יהיה זרעך בארץ לא להם ועבדום וענו אתם ארבע מאות שׁנה׃
Gen 15:14  וגם את־הגוי אשׁר יעבדו דן אנכי ואחרי־כן יצאו ברכשׁ גדול׃
Gen 15:15  ואתה תבוא אל־אבתיך בשׁלום תקבר בשׂיבה טובה׃
Gen 15:16  ודור רביעי ישׁובו הנה כי לא־שׁלם עון האמרי עד־הנה׃
Gen 15:17  ויהי השׁמשׁ באה ועלטה היה והנה תנור עשׁן ולפיד אשׁ אשׁר עבר בין הגזרים האלה׃
Gen 15:18  ביום ההוא כרת יהוה את־אברם ברית לאמר לזרעך נתתי את־הארץ הזאת מנהר מצרים עד־הנהר הגדל נהר־פרת׃
Gen 15:19  את־הקיני ואת־הקנזי ואת הקדמני׃
Gen 15:20  ואת־החתי ואת־הפרזי ואת־הרפאים׃
Gen 15:21  ואת־האמרי ואת־הכנעני ואת־הגרגשׁי ואת־היבוסי׃
Gen 16:1  ושׂרי אשׁת אברם לא ילדה לו ולה שׁפחה מצרית ושׁמה הגר׃
Gen 16:2  ותאמר שׂרי אל־אברם הנה־נא עצרני יהוה מלדת בא־נא אל־שׁפחתי אולי אבנה ממנה וישׁמע אברם לקול שׂרי׃
Gen 16:3  ותקח שׂרי אשׁת־אברם את־הגר המצרית שׁפחתה מקץ עשׂר שׁנים לשׁבת אברם בארץ כנען ותתן אתה לאברם אישׁה לו לאשׁה׃
Gen 16:4  ויבא אל־הגר ותהר ותרא כי הרתה ותקל גברתה בעיניה׃
Gen 16:5  ותאמר שׂרי אל־אברם חמסי עליך אנכי נתתי שׁפחתי בחיקך ותרא כי הרתה ואקל בעיניה ישׁפט יהוה ביני וביניך׃
Gen 16:6  ויאמר אברם אל־שׂרי הנה שׁפחתך בידך עשׂי־לה הטוב בעיניך ותענה שׂרי ותברח מפניה׃
Gen 16:7  וימצאה מלאך יהוה על־עין המים במדבר על־העין בדרך שׁור׃
Gen 16:8  ויאמר הגר שׁפחת שׂרי אי־מזה באת ואנה תלכי ותאמר מפני שׂרי גברתי אנכי ברחת׃
Gen 16:9  ויאמר לה מלאך יהוה שׁובי אל־גברתך והתעני תחת ידיה׃
Gen 16:10  ויאמר לה מלאך יהוה הרבה ארבה את־זרעך ולא יספר מרב׃
Gen 16:11  ויאמר לה מלאך יהוה הנך הרה וילדת בן וקראת שׁמו ישׁמעאל כי־שׁמע יהוה אל־עניך׃
Gen 16:12  והוא יהיה פרא אדם ידו בכל ויד כל בו ועל־פני כל־אחיו ישׁכן׃
Gen 16:13  ותקרא שׁם־יהוה הדבר אליה אתה אל ראי כי אמרה הגם הלם ראיתי אחרי ראי׃
Gen 16:14  על־כן קרא לבאר באר לחי ראי הנה בין־קדשׁ ובין ברד׃
Gen 16:15  ותלד הגר לאברם בן ויקרא אברם שׁם־בנו אשׁר־ילדה הגר ישׁמעאל׃
Gen 16:16  ואברם בן־שׁמנים שׁנה ושׁשׁ שׁנים בלדת־הגר את־ישׁמעאל לאברם׃
Gen 17:1  ויהי אברם בן־תשׁעים שׁנה ותשׁע שׁנים וירא יהוה אל־אברם ויאמר אליו אני־אל שׁדי התהלך לפני והיה תמים׃
Gen 17:2  ואתנה בריתי ביני ובינך וארבה אותך במאד מאד׃
Gen 17:3  ויפל אברם על־פניו וידבר אתו אלהים לאמר׃
Gen 17:4  אני הנה בריתי אתך והיית לאב המון גוים׃
Gen 17:5  ולא־יקרא עוד את־שׁמך אברם והיה שׁמך אברהם כי אב־המון גוים נתתיך׃
Gen 17:6  והפרתי אתך במאד מאד ונתתיך לגוים ומלכים ממך יצאו׃
Gen 17:7  והקמתי את־בריתי ביני ובינך ובין זרעך אחריך לדרתם לברית עולם להיות לך לאלהים ולזרעך אחריך׃
Gen 17:8  ונתתי לך ולזרעך אחריך את ארץ מגריך את כל־ארץ כנען לאחזת עולם והייתי להם לאלהים׃
Gen 17:9  ויאמר אלהים אל־אברהם ואתה את־בריתי תשׁמר אתה וזרעך אחריך לדרתם׃
Gen 17:10  זאת בריתי אשׁר תשׁמרו ביני וביניכם ובין זרעך אחריך המול לכם כל־זכר׃
Gen 17:11  ונמלתם את בשׂר ערלתכם והיה לאות ברית ביני וביניכם׃
Gen 17:12  ובן־שׁמנת ימים ימול לכם כל־זכר לדרתיכם יליד בית ומקנת־כסף מכל בן־נכר אשׁר לא מזרעך הוא׃
Gen 17:13  המול ימול יליד ביתך ומקנת כספך והיתה בריתי בבשׂרכם לברית עולם׃
Gen 17:14  וערל זכר אשׁר לא־ימול את־בשׂר ערלתו ונכרתה הנפשׁ ההוא מעמיה את־בריתי הפר׃
Gen 17:15  ויאמר אלהים אל־אברהם שׂרי אשׁתך לא־תקרא את־שׁמה שׂרי כי שׂרה שׁמה׃
Gen 17:16  וברכתי אתה וגם נתתי ממנה לך בן וברכתיה והיתה לגוים מלכי עמים ממנה יהיו׃
Gen 17:17  ויפל אברהם על־פניו ויצחק ויאמר בלבו הלבן מאה־שׁנה יולד ואם־שׂרה הבת־תשׁעים שׁנה תלד׃
Gen 17:18  ויאמר אברהם אל־האלהים לו ישׁמעאל יחיה לפניך׃
Gen 17:19  ויאמר אלהים אבל שׂרה אשׁתך ילדת לך בן וקראת את־שׁמו יצחק והקמתי את־בריתי אתו לברית עולם לזרעו אחריו׃
Gen 17:20  ולישׁמעאל שׁמעתיך הנה ברכתי אתו והפריתי אתו והרביתי אתו במאד מאד שׁנים־עשׂר נשׂיאם יוליד ונתתיו לגוי גדול׃
Gen 17:21  ואת־בריתי אקים את־יצחק אשׁר תלד לך שׂרה למועד הזה בשׁנה האחרת׃
Gen 17:22  ויכל לדבר אתו ויעל אלהים מעל אברהם׃
Gen 17:23  ויקח אברהם את־ישׁמעאל בנו ואת כל־ילידי ביתו ואת כל־מקנת כספו כל־זכר באנשׁי בית אברהם וימל את־בשׂר ערלתם בעצם היום הזה כאשׁר דבר אתו אלהים׃
Gen 17:24  ואברהם בן־תשׁעים ותשׁע שׁנה בהמלו בשׂר ערלתו׃
Gen 17:25  וישׁמעאל בנו בן־שׁלשׁ עשׂרה שׁנה בהמלו את בשׂר ערלתו׃
Gen 17:26  בעצם היום הזה נמול אברהם וישׁמעאל בנו׃
Gen 17:27  וכל־אנשׁי ביתו יליד בית ומקנת־כסף מאת בן־נכר נמלו אתו׃
Gen 18:1  וירא אליו יהוה באלני ממרא והוא ישׁב פתח־האהל כחם היום׃
Gen 18:2  וישׂא עיניו וירא והנה שׁלשׁה אנשׁים נצבים עליו וירא וירץ לקראתם מפתח האהל וישׁתחו ארצה׃
Gen 18:3  ויאמר אדני אם־נא מצאתי חן בעיניך אל־נא תעבר מעל עבדך׃
Gen 18:4  יקח־נא מעט־מים ורחצו רגליכם והשׁענו תחת העץ׃
Gen 18:5  ואקחה פת־לחם וסעדו לבכם אחר תעברו כי־על־כן עברתם על־עבדכם ויאמרו כן תעשׂה כאשׁר דברת׃
Gen 18:6  וימהר אברהם האהלה אל־שׂרה ויאמר מהרי שׁלשׁ סאים קמח סלת לושׁי ועשׂי עגות׃
Gen 18:7  ואל־הבקר רץ אברהם ויקח בן־בקר רך וטוב ויתן אל־הנער וימהר לעשׂות אתו׃
Gen 18:8  ויקח חמאה וחלב ובן־הבקר אשׁר עשׂה ויתן לפניהם והוא־עמד עליהם תחת העץ ויאכלו׃
Gen 18:9  ויאמרו אליו איה שׂרה אשׁתך ויאמר הנה באהל׃
Gen 18:10  ויאמר שׁוב אשׁוב אליך כעת חיה והנה־בן לשׂרה אשׁתך ושׂרה שׁמעת פתח האהל והוא אחריו׃
Gen 18:11  ואברהם ושׂרה זקנים באים בימים חדל להיות לשׂרה ארח כנשׁים׃
Gen 18:12  ותצחק שׂרה בקרבה לאמר אחרי בלתי היתה־לי עדנה ואדני זקן׃
Gen 18:13  ויאמר יהוה אל־אברהם למה זה צחקה שׂרה לאמר האף אמנם אלד ואני זקנתי׃
Gen 18:14  היפלא מיהוה דבר למועד אשׁוב אליך כעת חיה ולשׂרה בן׃
Gen 18:15  ותכחשׁ שׂרה לאמר לא צחקתי כי יראה ויאמר לא כי צחקת׃
Gen 18:16  ויקמו משׁם האנשׁים וישׁקפו על־פני סדם ואברהם הלך עמם לשׁלחם׃
Gen 18:17  ויהוה אמר המכסה אני מאברהם אשׁר אני עשׂה׃
Gen 18:18  ואברהם היו יהיה לגוי גדול ועצום ונברכו בו כל גויי הארץ׃
Gen 18:19  כי ידעתיו למען אשׁר יצוה את־בניו ואת־ביתו אחריו ושׁמרו דרך יהוה לעשׂות צדקה ומשׁפט למען הביא יהוה על־אברהם את אשׁר־דבר עליו׃
Gen 18:20  ויאמר יהוה זעקת סדם ועמרה כי־רבה וחטאתם כי כבדה מאד׃
Gen 18:21  ארדה־נא ואראה הכצעקתה הבאה אלי עשׂו כלה ואם־לא אדעה׃
Gen 18:22  ויפנו משׁם האנשׁים וילכו סדמה ואברהם עודנו עמד לפני יהוה׃
Gen 18:23  ויגשׁ אברהם ויאמר האף תספה צדיק עם־רשׁע׃
Gen 18:24  אולי ישׁ חמשׁים צדיקם בתוך העיר האף תספה ולא־תשׂא למקום למען חמשׁים הצדיקם אשׁר בקרבה׃
Gen 18:25  חללה לך מעשׂת כדבר הזה להמית צדיק עם־רשׁע והיה כצדיק כרשׁע חללה לך השׁפט כל־הארץ לא יעשׂה משׁפט׃
Gen 18:26  ויאמר יהוה אם־אמצא בסדם חמשׁים צדיקם בתוך העיר ונשׂאתי לכל־המקום בעבורם׃
Gen 18:27  ויען אברהם ויאמר הנה־נא הואלתי לדבר אל־אדני ואנכי עפר ואפר׃
Gen 18:28  אולי יחסרון חמשׁים הצדיקם חמשׁה התשׁחית בחמשׁה את־כל־העיר ויאמר לא אשׁחית אם־אמצא שׁם ארבעים וחמשׁה׃
Gen 18:29  ויסף עוד לדבר אליו ויאמר אולי ימצאון שׁם ארבעים ויאמר לא אעשׂה בעבור הארבעים׃
Gen 18:30  ויאמר אל־נא יחר לאדני ואדברה אולי ימצאון שׁם שׁלשׁים ויאמר לא אעשׂה אם־אמצא שׁם שׁלשׁים׃
Gen 18:31  ויאמר הנה־נא הואלתי לדבר אל־אדני אולי ימצאון שׁם עשׂרים ויאמר לא אשׁחית בעבור העשׂרים׃
Gen 18:32  ויאמר אל־נא יחר לאדני ואדברה אך־הפעם אולי ימצאון שׁם עשׂרה ויאמר לא אשׁחית בעבור העשׂרה׃
Gen 18:33  וילך יהוה כאשׁר כלה לדבר אל־אברהם ואברהם שׁב למקמו׃
Gen 19:1  ויבאו שׁני המלאכים סדמה בערב ולוט ישׁב בשׁער־סדם וירא־לוט ויקם לקראתם וישׁתחו אפים ארצה׃
Gen 19:2  ויאמר הנה נא־אדני סורו נא אל־בית עבדכם ולינו ורחצו רגליכם והשׁכמתם והלכתם לדרככם ויאמרו לא כי ברחוב נלין׃
Gen 19:3  ויפצר־בם מאד ויסרו אליו ויבאו אל־ביתו ויעשׂ להם משׁתה ומצות אפה ויאכלו׃
Gen 19:4  טרם ישׁכבו ואנשׁי העיר אנשׁי סדם נסבו על־הבית מנער ועד־זקן כל־העם מקצה׃
Gen 19:5  ויקראו אל־לוט ויאמרו לו איה האנשׁים אשׁר־באו אליך הלילה הוציאם אלינו ונדעה אתם׃
Gen 19:6  ויצא אלהם לוט הפתחה והדלת סגר אחריו׃
Gen 19:7  ויאמר אל־נא אחי תרעו׃
Gen 19:8  הנה־נא לי שׁתי בנות אשׁר לא־ידעו אישׁ אוציאה־נא אתהן אליכם ועשׂו להן כטוב בעיניכם רק לאנשׁים האל אל־תעשׂו דבר כי־על־כן באו בצל קרתי׃
Gen 19:9  ויאמרו גשׁ־הלאה ויאמרו האחד בא־לגור וישׁפט שׁפוט עתה נרע לך מהם ויפצרו באישׁ בלוט מאד ויגשׁו לשׁבר הדלת׃
Gen 19:10  וישׁלחו האנשׁים את־ידם ויביאו את־לוט אליהם הביתה ואת־הדלת סגרו׃
Gen 19:11  ואת־האנשׁים אשׁר־פתח הבית הכו בסנורים מקטן ועד־גדול וילאו למצא הפתח׃
Gen 19:12  ויאמרו האנשׁים אל־לוט עד מי־לך פה חתן ובניך ובנתיך וכל אשׁר־לך בעיר הוצא מן־המקום׃
Gen 19:13  כי־משׁחתים אנחנו את־המקום הזה כי־גדלה צעקתם את־פני יהוה וישׁלחנו יהוה לשׁחתה׃
Gen 19:14  ויצא לוט וידבר אל־חתניו לקחי בנתיו ויאמר קומו צאו מן־המקום הזה כי־משׁחית יהוה את־העיר ויהי כמצחק בעיני חתניו׃
Gen 19:15  וכמו השׁחר עלה ויאיצו המלאכים בלוט לאמר קום קח את־אשׁתך ואת־שׁתי בנתיך הנמצאת פן־תספה בעון העיר׃
Gen 19:16  ויתמהמה ויחזיקו האנשׁים בידו וביד־אשׁתו וביד שׁתי בנתיו בחמלת יהוה עליו ויצאהו וינחהו מחוץ לעיר׃
Gen 19:17  ויהי כהוציאם אתם החוצה ויאמר המלט על־נפשׁך אל־תביט אחריך ואל־תעמד בכל־הככר ההרה המלט פן־תספה׃
Gen 19:18  ויאמר לוט אלהם אל־נא אדני׃
Gen 19:19  הנה־נא מצא עבדך חן בעיניך ותגדל חסדך אשׁר עשׂית עמדי להחיות את־נפשׁי ואנכי לא אוכל להמלט ההרה פן־תדבקני הרעה ומתי׃
Gen 19:20  הנה־נא העיר הזאת קרבה לנוס שׁמה והוא מצער אמלטה נא שׁמה הלא מצער הוא ותחי נפשׁי׃
Gen 19:21  ויאמר אליו הנה נשׂאתי פניך גם לדבר הזה לבלתי הפכי את־העיר אשׁר דברת׃
Gen 19:22  מהר המלט שׁמה כי לא אוכל לעשׂות דבר עד־באך שׁמה על־כן קרא שׁם־העיר צוער׃
Gen 19:23  השׁמשׁ יצא על־הארץ ולוט בא צערה׃
Gen 19:24  ויהוה המטיר על־סדם ועל־עמרה גפרית ואשׁ מאת יהוה מן־השׁמים׃
Gen 19:25  ויהפך את־הערים האל ואת כל־הככר ואת כל־ישׁבי הערים וצמח האדמה׃
Gen 19:26  ותבט אשׁתו מאחריו ותהי נציב מלח׃
Gen 19:27  וישׁכם אברהם בבקר אל־המקום אשׁר־עמד שׁם את־פני יהוה׃
Gen 19:28  וישׁקף על־פני סדם ועמרה ועל־כל־פני ארץ הככר וירא והנה עלה קיטר הארץ כקיטר הכבשׁן׃
Gen 19:29  ויהי בשׁחת אלהים את־ערי הככר ויזכר אלהים את־אברהם וישׁלח את־לוט מתוך ההפכה בהפך את־הערים אשׁר־ישׁב בהן לוט׃
Gen 19:30  ויעל לוט מצוער וישׁב בהר ושׁתי בנתיו עמו כי ירא לשׁבת בצוער וישׁב במערה הוא ושׁתי בנתיו׃
Gen 19:31  ותאמר הבכירה אל־הצעירה אבינו זקן ואישׁ אין בארץ לבוא עלינו כדרך כל־הארץ׃
Gen 19:32  לכה נשׁקה את־אבינו יין ונשׁכבה עמו ונחיה מאבינו זרע׃
Gen 19:33  ותשׁקין את־אביהן יין בלילה הוא ותבא הבכירה ותשׁכב את־אביה ולא־ידע בשׁכבה ובקומה׃
Gen 19:34  ויהי ממחרת ותאמר הבכירה אל־הצעירה הן־שׁכבתי אמשׁ את־אבי נשׁקנו יין גם־הלילה ובאי שׁכבי עמו ונחיה מאבינו זרע׃
Gen 19:35  ותשׁקין גם בלילה ההוא את־אביהן יין ותקם הצעירה ותשׁכב עמו ולא־ידע בשׁכבה ובקמה׃
Gen 19:36  ותהרין שׁתי בנות־לוט מאביהן׃
Gen 19:37  ותלד הבכירה בן ותקרא שׁמו מואב הוא אבי־מואב עד־היום׃
Gen 19:38  והצעירה גם־הוא ילדה בן ותקרא שׁמו בן־עמי הוא אבי בני־עמון עד־היום׃
Gen 20:1  ויסע משׁם אברהם ארצה הנגב וישׁב בין־קדשׁ ובין שׁור ויגר בגרר׃
Gen 20:2  ויאמר אברהם אל־שׂרה אשׁתו אחתי הוא וישׁלח אבימלך מלך גרר ויקח את־שׂרה׃
Gen 20:3  ויבא אלהים אל־אבימלך בחלום הלילה ויאמר לו הנך מת על־האשׁה אשׁר־לקחת והוא בעלת בעל׃
Gen 20:4  ואבימלך לא קרב אליה ויאמר אדני הגוי גם־צדיק תהרג׃
Gen 20:5  הלא הוא אמר־לי אחתי הוא והיא־גם־הוא אמרה אחי הוא בתם־לבבי ובנקין כפי עשׂיתי זאת׃
Gen 20:6  ויאמר אליו האלהים בחלם גם אנכי ידעתי כי בתם־לבבך עשׂית זאת ואחשׂך גם־אנכי אותך מחטו־לי על־כן לא־נתתיך לנגע אליה׃
Gen 20:7  ועתה השׁב אשׁת־האישׁ כי־נביא הוא ויתפלל בעדך וחיה ואם־אינך משׁיב דע כי־מות תמות אתה וכל־אשׁר־לך׃
Gen 20:8  וישׁכם אבימלך בבקר ויקרא לכל־עבדיו וידבר את־כל־הדברים האלה באזניהם וייראו האנשׁים מאד׃
Gen 20:9  ויקרא אבימלך לאברהם ויאמר לו מה־עשׂית לנו ומה־חטאתי לך כי־הבאת עלי ועל־ממלכתי חטאה גדלה מעשׂים אשׁר לא־יעשׂו עשׂית עמדי׃
Gen 20:10  ויאמר אבימלך אל־אברהם מה ראית כי עשׂית את־הדבר הזה׃
Gen 20:11  ויאמר אברהם כי אמרתי רק אין־יראת אלהים במקום הזה והרגוני על־דבר אשׁתי׃
Gen 20:12  וגם־אמנה אחתי בת־אבי הוא אך לא בת־אמי ותהי־לי לאשׁה׃
Gen 20:13  ויהי כאשׁר התעו אתי אלהים מבית אבי ואמר לה זה חסדך אשׁר תעשׂי עמדי אל כל־המקום אשׁר נבוא שׁמה אמרי־לי אחי הוא׃
Gen 20:14  ויקח אבימלך צאן ובקר ועבדים ושׁפחת ויתן לאברהם וישׁב לו את שׂרה אשׁתו׃
Gen 20:15  ויאמר אבימלך הנה ארצי לפניך בטוב בעיניך שׁב׃
Gen 20:16  ולשׂרה אמר הנה נתתי אלף כסף לאחיך הנה הוא־לך כסות עינים לכל אשׁר אתך ואת כל ונכחת׃
Gen 20:17  ויתפלל אברהם אל־האלהים וירפא אלהים את־אבימלך ואת־אשׁתו ואמהתיו וילדו׃
Gen 20:18  כי־עצר עצר יהוה בעד כל־רחם לבית אבימלך על־דבר שׂרה אשׁת אברהם׃
Gen 21:1  ויהוה פקד את־שׂרה כאשׁר אמר ויעשׂ יהוה לשׂרה כאשׁר דבר׃
Gen 21:2  ותהר ותלד שׂרה לאברהם בן לזקניו למועד אשׁר־דבר אתו אלהים׃
Gen 21:3  ויקרא אברהם את־שׁם־בנו הנולד־לו אשׁר־ילדה־לו שׂרה יצחק׃
Gen 21:4  וימל אברהם את־יצחק בנו בן־שׁמנת ימים כאשׁר צוה אתו אלהים׃
Gen 21:5  ואברהם בן־מאת שׁנה בהולד לו את יצחק בנו׃
Gen 21:6  ותאמר שׂרה צחק עשׂה לי אלהים כל־השׁמע יצחק־לי׃
Gen 21:7  ותאמר מי מלל לאברהם היניקה בנים שׂרה כי־ילדתי בן לזקניו׃
Gen 21:8  ויגדל הילד ויגמל ויעשׂ אברהם משׁתה גדול ביום הגמל את־יצחק׃
Gen 21:9  ותרא שׂרה את־בן־הגר המצרית אשׁר־ילדה לאברהם מצחק׃
Gen 21:10  ותאמר לאברהם גרשׁ האמה הזאת ואת־בנה כי לא יירשׁ בן־האמה הזאת עם־בני עם־יצחק׃
Gen 21:11  וירע הדבר מאד בעיני אברהם על אודת בנו׃
Gen 21:12  ויאמר אלהים אל־אברהם אל־ירע בעיניך על־הנער ועל־אמתך כל אשׁר תאמר אליך שׂרה שׁמע בקלה כי ביצחק יקרא לך זרע׃
Gen 21:13  וגם את־בן־האמה לגוי אשׂימנו כי זרעך הוא׃
Gen 21:14  וישׁכם אברהם בבקר ויקח־לחם וחמת מים ויתן אל־הגר שׂם על־שׁכמה ואת־הילד וישׁלחה ותלך ותתע במדבר באר שׁבע׃
Gen 21:15  ויכלו המים מן־החמת ותשׁלך את־הילד תחת אחד השׂיחם׃
Gen 21:16  ותלך ותשׁב לה מנגד הרחק כמטחוי קשׁת כי אמרה אל־אראה במות הילד ותשׁב מנגד ותשׂא את־קלה ותבך׃
Gen 21:17  וישׁמע אלהים את־קול הנער ויקרא מלאך אלהים אל־הגר מן־השׁמים ויאמר לה מה־לך הגר אל־תיראי כי־שׁמע אלהים אל־קול הנער באשׁר הוא־שׁם׃
Gen 21:18  קומי שׂאי את־הנער והחזיקי את־ידך בו כי־לגוי גדול אשׂימנו׃
Gen 21:19  ויפקח אלהים את־עיניה ותרא באר מים ותלך ותמלא את־החמת מים ותשׁק את־הנער׃
Gen 21:20  ויהי אלהים את־הנער ויגדל וישׁב במדבר ויהי רבה קשׁת׃
Gen 21:21  וישׁב במדבר פארן ותקח־לו אמו אשׁה מארץ מצרים׃
Gen 21:22  ויהי בעת ההוא ויאמר אבימלך ופיכל שׂר־צבאו אל־אברהם לאמר אלהים עמך בכל אשׁר־אתה עשׂה׃
Gen 21:23  ועתה השׁבעה לי באלהים הנה אם־תשׁקר לי ולניני ולנכדי כחסד אשׁר־עשׂיתי עמך תעשׂה עמדי ועם־הארץ אשׁר־גרתה בה׃
Gen 21:24  ויאמר אברהם אנכי אשׁבע׃
Gen 21:25  והוכח אברהם את־אבימלך על־אדות באר המים אשׁר גזלו עבדי אבימלך׃
Gen 21:26  ויאמר אבימלך לא ידעתי מי עשׂה את־הדבר הזה וגם־אתה לא־הגדת לי וגם אנכי לא שׁמעתי בלתי היום׃
Gen 21:27  ויקח אברהם צאן ובקר ויתן לאבימלך ויכרתו שׁניהם ברית׃
Gen 21:28  ויצב אברהם את־שׁבע כבשׂת הצאן לבדהן׃
Gen 21:29  ויאמר אבימלך אל־אברהם מה הנה שׁבע כבשׂת האלה אשׁר הצבת לבדנה׃
Gen 21:30  ויאמר כי את־שׁבע כבשׂת תקח מידי בעבור תהיה־לי לעדה כי חפרתי את־הבאר הזאת׃
Gen 21:31  על־כן קרא למקום ההוא באר שׁבע כי שׁם נשׁבעו שׁניהם׃
Gen 21:32  ויכרתו ברית בבאר שׁבע ויקם אבימלך ופיכל שׂר־צבאו וישׁבו אל־ארץ פלשׁתים׃
Gen 21:33  ויטע אשׁל בבאר שׁבע ויקרא־שׁם בשׁם יהוה אל עולם׃
Gen 21:34  ויגר אברהם בארץ פלשׁתים ימים רבים׃
Gen 22:1  ויהי אחר הדברים האלה והאלהים נסה את־אברהם ויאמר אליו אברהם ויאמר הנני׃
Gen 22:2  ויאמר קח־נא את־בנך את־יחידך אשׁר־אהבת את־יצחק ולך־לך אל־ארץ המריה והעלהו שׁם לעלה על אחד ההרים אשׁר אמר אליך׃
Gen 22:3  וישׁכם אברהם בבקר ויחבשׁ את־חמרו ויקח את־שׁני נעריו אתו ואת יצחק בנו ויבקע עצי עלה ויקם וילך אל־המקום אשׁר־אמר־לו האלהים׃
Gen 22:4  ביום השׁלישׁי וישׂא אברהם את־עיניו וירא את־המקום מרחק׃
Gen 22:5  ויאמר אברהם אל־נעריו שׁבו־לכם פה עם־החמור ואני והנער נלכה עד־כה ונשׁתחוה ונשׁובה אליכם׃
Gen 22:6  ויקח אברהם את־עצי העלה וישׂם על־יצחק בנו ויקח בידו את־האשׁ ואת־המאכלת וילכו שׁניהם יחדו׃
Gen 22:7  ויאמר יצחק אל־אברהם אביו ויאמר אבי ויאמר הנני בני ויאמר הנה האשׁ והעצים ואיה השׂה לעלה׃
Gen 22:8  ויאמר אברהם אלהים יראה־לו השׂה לעלה בני וילכו שׁניהם יחדו׃
Gen 22:9  ויבאו אל־המקום אשׁר אמר־לו האלהים ויבן שׁם אברהם את־המזבח ויערך את־העצים ויעקד את־יצחק בנו וישׂם אתו על־המזבח ממעל לעצים׃
Gen 22:10  וישׁלח אברהם את־ידו ויקח את־המאכלת לשׁחט את־בנו׃
Gen 22:11  ויקרא אליו מלאך יהוה מן־השׁמים ויאמר אברהם אברהם ויאמר הנני׃
Gen 22:12  ויאמר אל־תשׁלח ידך אל־הנער ואל־תעשׂ לו מאומה כי עתה ידעתי כי־ירא אלהים אתה ולא חשׂכת את־בנך את־יחידך ממני׃
Gen 22:13  וישׂא אברהם את־עיניו וירא והנה־איל אחר נאחז בסבך בקרניו וילך אברהם ויקח את־האיל ויעלהו לעלה תחת בנו׃
Gen 22:14  ויקרא אברהם שׁם־המקום ההוא יהוה יראה אשׁר יאמר היום בהר יהוה יראה׃
Gen 22:15  ויקרא מלאך יהוה אל־אברהם שׁנית מן־השׁמים׃
Gen 22:16  ויאמר בי נשׁבעתי נאם־יהוה כי יען אשׁר עשׂית את־הדבר הזה ולא חשׂכת את־בנך את־יחידך׃
Gen 22:17  כי־ברך אברכך והרבה ארבה את־זרעך ככוכבי השׁמים וכחול אשׁר על־שׂפת הים וירשׁ זרעך את שׁער איביו׃
Gen 22:18  והתברכו בזרעך כל גויי הארץ עקב אשׁר שׁמעת בקלי׃
Gen 22:19  וישׁב אברהם אל־נעריו ויקמו וילכו יחדו אל־באר שׁבע וישׁב אברהם בבאר שׁבע׃
Gen 22:20  ויהי אחרי הדברים האלה ויגד לאברהם לאמר הנה ילדה מלכה גם־הוא בנים לנחור אחיך׃
Gen 22:21  את־עוץ בכרו ואת־בוז אחיו ואת־קמואל אבי ארם׃
Gen 22:22  ואת־כשׂד ואת־חזו ואת־פלדשׁ ואת־ידלף ואת בתואל׃
Gen 22:23  ובתואל ילד את־רבקה שׁמנה אלה ילדה מלכה לנחור אחי אברהם׃
Gen 22:24  ופילגשׁו ושׁמה ראומה ותלד גם־הוא את־טבח ואת־גחם ואת־תחשׁ ואת־מעכה׃
Gen 23:1  ויהיו חיי שׂרה מאה שׁנה ועשׂרים שׁנה ושׁבע שׁנים שׁני חיי שׂרה׃
Gen 23:2  ותמת שׂרה בקרית ארבע הוא חברון בארץ כנען ויבא אברהם לספד לשׂרה ולבכתה׃
Gen 23:3  ויקם אברהם מעל פני מתו וידבר אל־בני־חת לאמר׃
Gen 23:4  גר־ותושׁב אנכי עמכם תנו לי אחזת־קבר עמכם ואקברה מתי מלפני׃
Gen 23:5  ויענו בני־חת את־אברהם לאמר לו׃
Gen 23:6  שׁמענו אדני נשׂיא אלהים אתה בתוכנו במבחר קברינו קבר את־מתך אישׁ ממנו את־קברו לא־יכלה ממך מקבר מתך׃
Gen 23:7  ויקם אברהם וישׁתחו לעם־הארץ לבני־חת׃
Gen 23:8  וידבר אתם לאמר אם־ישׁ את־נפשׁכם לקבר את־מתי מלפני שׁמעוני ופגעו־לי בעפרון בן־צחר׃
Gen 23:9  ויתן־לי את־מערת המכפלה אשׁר־לו אשׁר בקצה שׂדהו בכסף מלא יתננה לי בתוככם לאחזת־קבר׃
Gen 23:10  ועפרון ישׁב בתוך בני־חת ויען עפרון החתי את־אברהם באזני בני־חת לכל באי שׁער־עירו לאמר׃
Gen 23:11  לא־אדני שׁמעני השׂדה נתתי לך והמערה אשׁר־בו לך נתתיה לעיני בני־עמי נתתיה לך קבר מתך׃
Gen 23:12  וישׁתחו אברהם לפני עם הארץ׃
Gen 23:13  וידבר אל־עפרון באזני עם־הארץ לאמר אך אם־אתה לו שׁמעני נתתי כסף השׂדה קח ממני ואקברה את־מתי שׁמה׃
Gen 23:14  ויען עפרון את־אברהם לאמר לו׃
Gen 23:15  אדני שׁמעני ארץ ארבע מאת שׁקל־כסף ביני ובינך מה־הוא ואת־מתך קבר׃
Gen 23:16  וישׁמע אברהם אל־עפרון וישׁקל אברהם לעפרן את־הכסף אשׁר דבר באזני בני־חת ארבע מאות שׁקל כסף עבר לסחר׃
Gen 23:17  ויקם שׂדה עפרון אשׁר במכפלה אשׁר לפני ממרא השׂדה והמערה אשׁר־בו וכל־העץ אשׁר בשׂדה אשׁר בכל־גבלו סביב׃
Gen 23:18  לאברהם למקנה לעיני בני־חת בכל באי שׁער־עירו׃
Gen 23:19  ואחרי־כן קבר אברהם את־שׂרה אשׁתו אל־מערת שׂדה המכפלה על־פני ממרא הוא חברון בארץ כנען׃
Gen 23:20  ויקם השׂדה והמערה אשׁר־בו לאברהם לאחזת־קבר מאת בני־חת׃
Gen 24:1  ואברהם זקן בא בימים ויהוה ברך את־אברהם בכל׃
Gen 24:2  ויאמר אברהם אל־עבדו זקן ביתו המשׁל בכל־אשׁר־לו שׂים־נא ידך תחת ירכי׃
Gen 24:3  ואשׁביעך ביהוה אלהי השׁמים ואלהי הארץ אשׁר לא־תקח אשׁה לבני מבנות הכנעני אשׁר אנכי יושׁב בקרבו׃
Gen 24:4  כי אל־ארצי ואל־מולדתי תלך ולקחת אשׁה לבני ליצחק׃
Gen 24:5  ויאמר אליו העבד אולי לא־תאבה האשׁה ללכת אחרי אל־הארץ הזאת ההשׁב אשׁיב את־בנך אל־הארץ אשׁר־יצאת משׁם׃
Gen 24:6  ויאמר אליו אברהם השׁמר לך פן־תשׁיב את־בני שׁמה׃
Gen 24:7  יהוה אלהי השׁמים אשׁר לקחני מבית אבי ומארץ מולדתי ואשׁר דבר־לי ואשׁר נשׁבע־לי לאמר לזרעך אתן את־הארץ הזאת הוא ישׁלח מלאכו לפניך ולקחת אשׁה לבני משׁם׃
Gen 24:8  ואם־לא תאבה האשׁה ללכת אחריך ונקית משׁבעתי זאת רק את־בני לא תשׁב שׁמה׃
Gen 24:9  וישׂם העבד את־ידו תחת ירך אברהם אדניו וישׁבע לו על־הדבר הזה׃
Gen 24:10  ויקח העבד עשׂרה גמלים מגמלי אדניו וילך וכל־טוב אדניו בידו ויקם וילך אל־ארם נהרים אל־עיר נחור׃
Gen 24:11  ויברך הגמלים מחוץ לעיר אל־באר המים לעת ערב לעת צאת השׁאבת׃
Gen 24:12  ויאמר יהוה אלהי אדני אברהם הקרה־נא לפני היום ועשׂה־חסד עם אדני אברהם׃
Gen 24:13  הנה אנכי נצב על־עין המים ובנות אנשׁי העיר יצאת לשׁאב מים׃
Gen 24:14  והיה הנער אשׁר אמר אליה הטי־נא כדך ואשׁתה ואמרה שׁתה וגם־גמליך אשׁקה אתה הכחת לעבדך ליצחק ובה אדע כי־עשׂית חסד עם־אדני׃
Gen 24:15  ויהי־הוא טרם כלה לדבר והנה רבקה יצאת אשׁר ילדה לבתואל בן־מלכה אשׁת נחור אחי אברהם וכדה על־שׁכמה׃
Gen 24:16  והנער טבת מראה מאד בתולה ואישׁ לא ידעה ותרד העינה ותמלא כדה ותעל׃
Gen 24:17  וירץ העבד לקראתה ויאמר הגמיאיני נא מעט־מים מכדך׃
Gen 24:18  ותאמר שׁתה אדני ותמהר ותרד כדה על־ידה ותשׁקהו׃
Gen 24:19  ותכל להשׁקתו ותאמר גם לגמליך אשׁאב עד אם־כלו לשׁתת׃
Gen 24:20  ותמהר ותער כדה אל־השׁקת ותרץ עוד אל־הבאר לשׁאב ותשׁאב לכל־גמליו׃
Gen 24:21  והאישׁ משׁתאה לה מחרישׁ לדעת ההצליח יהוה דרכו אם־לא׃
Gen 24:22  ויהי כאשׁר כלו הגמלים לשׁתות ויקח האישׁ נזם זהב בקע משׁקלו ושׁני צמידים על־ידיה עשׂרה זהב משׁקלם׃
Gen 24:23  ויאמר בת־מי את הגידי נא לי הישׁ בית־אביך מקום לנו ללין׃
Gen 24:24  ותאמר אליו בת־בתואל אנכי בן־מלכה אשׁר ילדה לנחור׃
Gen 24:25  ותאמר אליו גם־תבן גם־מספוא רב עמנו גם־מקום ללון׃
Gen 24:26  ויקד האישׁ וישׁתחו ליהוה׃
Gen 24:27  ויאמר ברוך יהוה אלהי אדני אברהם אשׁר לא־עזב חסדו ואמתו מעם אדני אנכי בדרך נחני יהוה בית אחי אדני׃
Gen 24:28  ותרץ הנער ותגד לבית אמה כדברים האלה׃
Gen 24:29  ולרבקה אח ושׁמו לבן וירץ לבן אל־האישׁ החוצה אל־העין׃
Gen 24:30  ויהי כראת את־הנזם ואת־הצמדים על־ידי אחתו וכשׁמעו את־דברי רבקה אחתו לאמר כה־דבר אלי האישׁ ויבא אל־האישׁ והנה עמד על־הגמלים על־העין׃
Gen 24:31  ויאמר בוא ברוך יהוה למה תעמד בחוץ ואנכי פניתי הבית ומקום לגמלים׃
Gen 24:32  ויבא האישׁ הביתה ויפתח הגמלים ויתן תבן ומספוא לגמלים ומים לרחץ רגליו ורגלי האנשׁים אשׁר אתו׃
Gen 24:33  ויישׂם לפניו לאכל ויאמר לא אכל עד אם־דברתי דברי ויאמר דבר׃
Gen 24:34  ויאמר עבד אברהם אנכי׃
Gen 24:35  ויהוה ברך את־אדני מאד ויגדל ויתן־לו צאן ובקר וכסף וזהב ועבדם ושׁפחת וגמלים וחמרים׃
Gen 24:36  ותלד שׂרה אשׁת אדני בן לאדני אחרי זקנתה ויתן־לו את־כל־אשׁר־לו׃
Gen 24:37  וישׁבעני אדני לאמר לא־תקח אשׁה לבני מבנות הכנעני אשׁר אנכי ישׁב בארצו׃
Gen 24:38  אם־לא אל־בית־אבי תלך ואל־משׁפחתי ולקחת אשׁה לבני׃
Gen 24:39  ואמר אל־אדני אלי לא־תלך האשׁה אחרי׃
Gen 24:40  ויאמר אלי יהוה אשׁר־התהלכתי לפניו ישׁלח מלאכו אתך והצליח דרכך ולקחת אשׁה לבני ממשׁפחתי ומבית אבי׃
Gen 24:41  אז תנקה מאלתי כי תבוא אל־משׁפחתי ואם־לא יתנו לך והיית נקי מאלתי׃
Gen 24:42  ואבא היום אל־העין ואמר יהוה אלהי אדני אברהם אם־ישׁך־נא מצליח דרכי אשׁר אנכי הלך עליה׃
Gen 24:43  הנה אנכי נצב על־עין המים והיה העלמה היצאת לשׁאב ואמרתי אליה השׁקיני־נא מעט־מים מכדך׃
Gen 24:44  ואמרה אלי גם־אתה שׁתה וגם לגמליך אשׁאב הוא האשׁה אשׁר־הכיח יהוה לבן־אדני׃
Gen 24:45  אני טרם אכלה לדבר אל־לבי והנה רבקה יצאת וכדה על־שׁכמה ותרד העינה ותשׁאב ואמר אליה השׁקיני נא׃
Gen 24:46  ותמהר ותורד כדה מעליה ותאמר שׁתה וגם־גמליך אשׁקה ואשׁת וגם הגמלים השׁקתה׃
Gen 24:47  ואשׁאל אתה ואמר בת־מי את ותאמר בת־בתואל בן־נחור אשׁר ילדה־לו מלכה ואשׂם הנזם על־אפה והצמידים על־ידיה׃
Gen 24:48  ואקד ואשׁתחוה ליהוה ואברך את־יהוה אלהי אדני אברהם אשׁר הנחני בדרך אמת לקחת את־בת־אחי אדני לבנו׃
Gen 24:49  ועתה אם־ישׁכם עשׂים חסד ואמת את־אדני הגידו לי ואם־לא הגידו לי ואפנה על־ימין או על־שׂמאל׃
Gen 24:50  ויען לבן ובתואל ויאמרו מיהוה יצא הדבר לא נוכל דבר אליך רע או־טוב׃
Gen 24:51  הנה־רבקה לפניך קח ולך ותהי אשׁה לבן־אדניך כאשׁר דבר יהוה׃
Gen 24:52  ויהי כאשׁר שׁמע עבד אברהם את־דבריהם וישׁתחו ארצה ליהוה׃
Gen 24:53  ויוצא העבד כלי־כסף וכלי זהב ובגדים ויתן לרבקה ומגדנת נתן לאחיה ולאמה׃
Gen 24:54  ויאכלו וישׁתו הוא והאנשׁים אשׁר־עמו וילינו ויקומו בבקר ויאמר שׁלחני לאדני׃
Gen 24:55  ויאמר אחיה ואמה תשׁב הנער אתנו ימים או עשׂור אחר תלך׃
Gen 24:56  ויאמר אלהם אל־תאחרו אתי ויהוה הצליח דרכי שׁלחוני ואלכה לאדני׃
Gen 24:57  ויאמרו נקרא לנער ונשׁאלה את־פיה׃
Gen 24:58  ויקראו לרבקה ויאמרו אליה התלכי עם־האישׁ הזה ותאמר אלך׃
Gen 24:59  וישׁלחו את־רבקה אחתם ואת־מנקתה ואת־עבד אברהם ואת־אנשׁיו׃
Gen 24:60  ויברכו את־רבקה ויאמרו לה אחתנו את היי לאלפי רבבה ויירשׁ זרעך את שׁער שׂנאיו׃
Gen 24:61  ותקם רבקה ונערתיה ותרכבנה על־הגמלים ותלכנה אחרי האישׁ ויקח העבד את־רבקה וילך׃
Gen 24:62  ויצחק בא מבוא באר לחי ראי והוא יושׁב בארץ הנגב׃
Gen 24:63  ויצא יצחק לשׂוח בשׂדה לפנות ערב וישׂא עיניו וירא והנה גמלים באים׃
Gen 24:64  ותשׂא רבקה את־עיניה ותרא את־יצחק ותפל מעל הגמל׃
Gen 24:65  ותאמר אל־העבד מי־האישׁ הלזה ההלך בשׂדה לקראתנו ויאמר העבד הוא אדני ותקח הצעיף ותתכס׃
Gen 24:66  ויספר העבד ליצחק את כל־הדברים אשׁר עשׂה׃
Gen 24:67  ויבאה יצחק האהלה שׂרה אמו ויקח את־רבקה ותהי־לו לאשׁה ויאהבה וינחם יצחק אחרי אמו׃
Gen 25:1  ויסף אברהם ויקח אשׁה ושׁמה קטורה׃
Gen 25:2  ותלד לו את־זמרן ואת־יקשׁן ואת־מדן ואת־מדין ואת־ישׁבק ואת־שׁוח׃
Gen 25:3  ויקשׁן ילד את־שׁבא ואת־דדן ובני דדן היו אשׁורם ולטושׁם ולאמים׃
Gen 25:4  ובני מדין עיפה ועפר וחנך ואבידע ואלדעה כל־אלה בני קטורה׃
Gen 25:5  ויתן אברהם את־כל־אשׁר־לו ליצחק׃
Gen 25:6  ולבני הפילגשׁים אשׁר לאברהם נתן אברהם מתנת וישׁלחם מעל יצחק בנו בעודנו חי קדמה אל־ארץ קדם׃
Gen 25:7  ואלה ימי שׁני־חיי אברהם אשׁר־חי מאת שׁנה ושׁבעים שׁנה וחמשׁ שׁנים׃
Gen 25:8  ויגוע וימת אברהם בשׂיבה טובה זקן ושׂבע ויאסף אל־עמיו׃
Gen 25:9  ויקברו אתו יצחק וישׁמעאל בניו אל־מערת המכפלה אל־שׂדה עפרן בן־צחר החתי אשׁר על־פני ממרא׃
Gen 25:10  השׂדה אשׁר־קנה אברהם מאת בני־חת שׁמה קבר אברהם ושׂרה אשׁתו׃
Gen 25:11  ויהי אחרי מות אברהם ויברך אלהים את־יצחק בנו וישׁב יצחק עם־באר לחי ראי׃
Gen 25:12  ואלה תלדת ישׁמעאל בן־אברהם אשׁר ילדה הגר המצרית שׁפחת שׂרה לאברהם׃
Gen 25:13  ואלה שׁמות בני ישׁמעאל בשׁמתם לתולדתם בכר ישׁמעאל נבית וקדר ואדבאל ומבשׂם׃
Gen 25:14  ומשׁמע ודומה ומשׂא׃
Gen 25:15  חדד ותימא יטור נפישׁ וקדמה׃
Gen 25:16  אלה הם בני ישׁמעאל ואלה שׁמתם בחצריהם ובטירתם שׁנים־עשׂר נשׂיאם לאמתם׃
Gen 25:17  ואלה שׁני חיי ישׁמעאל מאת שׁנה ושׁלשׁים שׁנה ושׁבע שׁנים ויגוע וימת ויאסף אל־עמיו׃
Gen 25:18  וישׁכנו מחוילה עד־שׁור אשׁר על־פני מצרים באכה אשׁורה על־פני כל־אחיו נפל׃
Gen 25:19  ואלה תולדת יצחק בן־אברהם אברהם הוליד את־יצחק׃
Gen 25:20  ויהי יצחק בן־ארבעים שׁנה בקחתו את־רבקה בת־בתואל הארמי מפדן ארם אחות לבן הארמי לו לאשׁה׃
Gen 25:21  ויעתר יצחק ליהוה לנכח אשׁתו כי עקרה הוא ויעתר לו יהוה ותהר רבקה אשׁתו׃
Gen 25:22  ויתרצצו הבנים בקרבה ותאמר אם־כן למה זה אנכי ותלך לדרשׁ את־יהוה׃
Gen 25:23  ויאמר יהוה לה שׁני גיים בבטנך ושׁני לאמים ממעיך יפרדו ולאם מלאם יאמץ ורב יעבד צעיר׃
Gen 25:24  וימלאו ימיה ללדת והנה תומם בבטנה׃
Gen 25:25  ויצא הראשׁון אדמוני כלו כאדרת שׂער ויקראו שׁמו עשׂו׃
Gen 25:26  ואחרי־כן יצא אחיו וידו אחזת בעקב עשׂו ויקרא שׁמו יעקב ויצחק בן־שׁשׁים שׁנה בלדת אתם׃
Gen 25:27  ויגדלו הנערים ויהי עשׂו אישׁ ידע ציד אישׁ שׂדה ויעקב אישׁ תם ישׁב אהלים׃
Gen 25:28  ויאהב יצחק את־עשׂו כי־ציד בפיו ורבקה אהבת את־יעקב׃
Gen 25:29  ויזד יעקב נזיד ויבא עשׂו מן־השׂדה והוא עיף׃
Gen 25:30  ויאמר עשׂו אל־יעקב הלעיטני נא מן־האדם האדם הזה כי עיף אנכי על־כן קרא־שׁמו אדום׃
Gen 25:31  ויאמר יעקב מכרה כיום את־בכרתך לי׃
Gen 25:32  ויאמר עשׂו הנה אנכי הולך למות ולמה־זה לי בכרה׃
Gen 25:33  ויאמר יעקב השׁבעה לי כיום וישׁבע לו וימכר את־בכרתו ליעקב׃
Gen 25:34  ויעקב נתן לעשׂו לחם ונזיד עדשׁים ויאכל וישׁת ויקם וילך ויבז עשׂו את־הבכרה׃
Gen 26:1  ויהי רעב בארץ מלבד הרעב הראשׁון אשׁר היה בימי אברהם וילך יצחק אל־אבימלך מלך־פלשׁתים גררה׃
Gen 26:2  וירא אליו יהוה ויאמר אל־תרד מצרימה שׁכן בארץ אשׁר אמר אליך׃
Gen 26:3  גור בארץ הזאת ואהיה עמך ואברכך כי־לך ולזרעך אתן את־כל־הארצת האל והקמתי את־השׁבעה אשׁר נשׁבעתי לאברהם אביך׃
Gen 26:4  והרביתי את־זרעך ככוכבי השׁמים ונתתי לזרעך את כל־הארצת האל והתברכו בזרעך כל גויי הארץ׃
Gen 26:5  עקב אשׁר־שׁמע אברהם בקלי וישׁמר משׁמרתי מצותי חקותי ותורתי׃
Gen 26:6  וישׁב יצחק בגרר׃
Gen 26:7  וישׁאלו אנשׁי המקום לאשׁתו ויאמר אחתי הוא כי ירא לאמר אשׁתי פן־יהרגני אנשׁי המקום על־רבקה כי־טובת מראה הוא׃
Gen 26:8  ויהי כי ארכו־לו שׁם הימים וישׁקף אבימלך מלך פלשׁתים בעד החלון וירא והנה יצחק מצחק את רבקה אשׁתו׃
Gen 26:9  ויקרא אבימלך ליצחק ויאמר אך הנה אשׁתך הוא ואיך אמרת אחתי הוא ויאמר אליו יצחק כי אמרתי פן־אמות עליה׃
Gen 26:10  ויאמר אבימלך מה־זאת עשׂית לנו כמעט שׁכב אחד העם את־אשׁתך והבאת עלינו אשׁם׃
Gen 26:11  ויצו אבימלך את־כל־העם לאמר הנגע באישׁ הזה ובאשׁתו מות יומת׃
Gen 26:12  ויזרע יצחק בארץ ההוא וימצא בשׁנה ההוא מאה שׁערים ויברכהו יהוה׃
Gen 26:13  ויגדל האישׁ וילך הלוך וגדל עד כי־גדל מאד׃
Gen 26:14  ויהי־לו מקנה־צאן ומקנה בקר ועבדה רבה ויקנאו אתו פלשׁתים׃
Gen 26:15  וכל־הבארת אשׁר חפרו עבדי אביו בימי אברהם אביו סתמום פלשׁתים וימלאום עפר׃
Gen 26:16  ויאמר אבימלך אל־יצחק לך מעמנו כי־עצמת־ממנו מאד׃
Gen 26:17  וילך משׁם יצחק ויחן בנחל־גרר וישׁב שׁם׃
Gen 26:18  וישׁב יצחק ויחפר את־בארת המים אשׁר חפרו בימי אברהם אביו ויסתמום פלשׁתים אחרי מות אברהם ויקרא להן שׁמות כשׁמת אשׁר־קרא להן אביו׃
Gen 26:19  ויחפרו עבדי־יצחק בנחל וימצאו־שׁם באר מים חיים׃
Gen 26:20  ויריבו רעי גרר עם־רעי יצחק לאמר לנו המים ויקרא שׁם־הבאר עשׂק כי התעשׂקו עמו׃
Gen 26:21  ויחפרו באר אחרת ויריבו גם־עליה ויקרא שׁמה שׂטנה׃
Gen 26:22  ויעתק משׁם ויחפר באר אחרת ולא רבו עליה ויקרא שׁמה רחבות ויאמר כי־עתה הרחיב יהוה לנו ופרינו בארץ׃
Gen 26:23  ויעל משׁם באר שׁבע׃
Gen 26:24  וירא אליו יהוה בלילה ההוא ויאמר אנכי אלהי אברהם אביך אל־תירא כי־אתך אנכי וברכתיך והרביתי את־זרעך בעבור אברהם עבדי׃
Gen 26:25  ויבן שׁם מזבח ויקרא בשׁם יהוה ויט־שׁם אהלו ויכרו־שׁם עבדי־יצחק באר׃
Gen 26:26  ואבימלך הלך אליו מגרר ואחזת מרעהו ופיכל שׂר־צבאו׃
Gen 26:27  ויאמר אלהם יצחק מדוע באתם אלי ואתם שׂנאתם אתי ותשׁלחוני מאתכם׃
Gen 26:28  ויאמרו ראו ראינו כי־היה יהוה עמך ונאמר תהי נא אלה בינותינו בינינו ובינך ונכרתה ברית עמך׃
Gen 26:29  אם־תעשׂה עמנו רעה כאשׁר לא נגענוך וכאשׁר עשׂינו עמך רק־טוב ונשׁלחך בשׁלום אתה עתה ברוך יהוה׃
Gen 26:30  ויעשׂ להם משׁתה ויאכלו וישׁתו׃
Gen 26:31  וישׁכימו בבקר וישׁבעו אישׁ לאחיו וישׁלחם יצחק וילכו מאתו בשׁלום׃
Gen 26:32  ויהי ביום ההוא ויבאו עבדי יצחק ויגדו לו על־אדות הבאר אשׁר חפרו ויאמרו לו מצאנו מים׃
Gen 26:33  ויקרא אתה שׁבעה על־כן שׁם־העיר באר שׁבע עד היום הזה׃
Gen 26:34  ויהי עשׂו בן־ארבעים שׁנה ויקח אשׁה את־יהודית בת־בארי החתי ואת־בשׂמת בת־אילן החתי׃
Gen 26:35  ותהיין מרת רוח ליצחק ולרבקה׃
Gen 27:1  ויהי כי־זקן יצחק ותכהין עיניו מראת ויקרא את־עשׂו בנו הגדל ויאמר אליו בני ויאמר אליו הנני׃
Gen 27:2  ויאמר הנה־נא זקנתי לא ידעתי יום מותי׃
Gen 27:3  ועתה שׂא־נא כליך תליך וקשׁתך וצא השׂדה וצודה לי צידה׃
Gen 27:4  ועשׂה־לי מטעמים כאשׁר אהבתי והביאה לי ואכלה בעבור תברכך נפשׁי בטרם אמות׃
Gen 27:5  ורבקה שׁמעת בדבר יצחק אל־עשׂו בנו וילך עשׂו השׂדה לצוד ציד להביא׃
Gen 27:6  ורבקה אמרה אל־יעקב בנה לאמר הנה שׁמעתי את־אביך מדבר אל־עשׂו אחיך לאמר׃
Gen 27:7  הביאה לי ציד ועשׂה־לי מטעמים ואכלה ואברככה לפני יהוה לפני מותי׃
Gen 27:8  ועתה בני שׁמע בקלי לאשׁר אני מצוה אתך׃
Gen 27:9  לך־נא אל־הצאן וקח־לי משׁם שׁני גדיי עזים טבים ואעשׂה אתם מטעמים לאביך כאשׁר אהב׃
Gen 27:10  והבאת לאביך ואכל בעבר אשׁר יברכך לפני מותו׃
Gen 27:11  ויאמר יעקב אל־רבקה אמו הן עשׂו אחי אישׁ שׂער ואנכי אישׁ חלק׃
Gen 27:12  אולי ימשׁני אבי והייתי בעיניו כמתעתע והבאתי עלי קללה ולא ברכה׃
Gen 27:13  ותאמר לו אמו עלי קללתך בני אך שׁמע בקלי ולך קח־לי׃
Gen 27:14  וילך ויקח ויבא לאמו ותעשׂ אמו מטעמים כאשׁר אהב אביו׃
Gen 27:15  ותקח רבקה את־בגדי עשׂו בנה הגדל החמדת אשׁר אתה בבית ותלבשׁ את־יעקב בנה הקטן׃
Gen 27:16  ואת ערת גדיי העזים הלבישׁה על־ידיו ועל חלקת צואריו׃
Gen 27:17  ותתן את־המטעמים ואת־הלחם אשׁר עשׂתה ביד יעקב בנה׃
Gen 27:18  ויבא אל־אביו ויאמר אבי ויאמר הנני מי אתה בני׃
Gen 27:19  ויאמר יעקב אל־אביו אנכי עשׂו בכרך עשׂיתי כאשׁר דברת אלי קום־נא שׁבה ואכלה מצידי בעבור תברכני נפשׁך׃
Gen 27:20  ויאמר יצחק אל־בנו מה־זה מהרת למצא בני ויאמר כי הקרה יהוה אלהיך לפני׃
Gen 27:21  ויאמר יצחק אל־יעקב גשׁה־נא ואמשׁך בני האתה זה בני עשׂו אם־לא׃
Gen 27:22  ויגשׁ יעקב אל־יצחק אביו וימשׁהו ויאמר הקל קול יעקב והידים ידי עשׂו׃
Gen 27:23  ולא הכירו כי־היו ידיו כידי עשׂו אחיו שׂערת ויברכהו׃
Gen 27:24  ויאמר אתה זה בני עשׂו ויאמר אני׃
Gen 27:25  ויאמר הגשׁה לי ואכלה מציד בני למען תברכך נפשׁי ויגשׁ־לו ויאכל ויבא לו יין וישׁת׃
Gen 27:26  ויאמר אליו יצחק אביו גשׁה־נא ושׁקה־לי בני׃
Gen 27:27  ויגשׁ וישׁק־לו וירח את־ריח בגדיו ויברכהו ויאמר ראה ריח בני כריח שׂדה אשׁר ברכו יהוה׃
Gen 27:28  ויתן־לך האלהים מטל השׁמים ומשׁמני הארץ ורב דגן ותירשׁ׃
Gen 27:29  יעבדוך עמים וישׁתחו לך לאמים הוה גביר לאחיך וישׁתחוו לך בני אמך ארריך ארור ומברכיך ברוך׃
Gen 27:30  ויהי כאשׁר כלה יצחק לברך את־יעקב ויהי אך יצא יצא יעקב מאת פני יצחק אביו ועשׂו אחיו בא מצידו׃
Gen 27:31  ויעשׂ גם־הוא מטעמים ויבא לאביו ויאמר לאביו יקם אבי ויאכל מציד בנו בעבר תברכני נפשׁך׃
Gen 27:32  ויאמר לו יצחק אביו מי־אתה ויאמר אני בנך בכרך עשׂו׃
Gen 27:33  ויחרד יצחק חרדה גדלה עד־מאד ויאמר מי־אפוא הוא הצד־ציד ויבא לי ואכל מכל בטרם תבוא ואברכהו גם־ברוך יהיה׃
Gen 27:34  כשׁמע עשׂו את־דברי אביו ויצעק צעקה גדלה ומרה עד־מאד ויאמר לאביו ברכני גם־אני אבי׃
Gen 27:35  ויאמר בא אחיך במרמה ויקח ברכתך׃
Gen 27:36  ויאמר הכי קרא שׁמו יעקב ויעקבני זה פעמים את־בכרתי לקח והנה עתה לקח ברכתי ויאמר הלא־אצלת לי ברכה׃
Gen 27:37  ויען יצחק ויאמר לעשׂו הן גביר שׂמתיו לך ואת־כל־אחיו נתתי לו לעבדים ודגן ותירשׁ סמכתיו ולכה אפוא מה אעשׂה בני׃
Gen 27:38  ויאמר עשׂו אל־אביו הברכה אחת הוא־לך אבי ברכני גם־אני אבי וישׂא עשׂו קלו ויבך׃
Gen 27:39  ויען יצחק אביו ויאמר אליו הנה משׁמני הארץ יהיה מושׁבך ומטל השׁמים מעל׃
Gen 27:40  ועל־חרבך תחיה ואת־אחיך תעבד והיה כאשׁר תריד ופרקת עלו מעל צוארך׃
Gen 27:41  וישׂטם עשׂו את־יעקב על־הברכה אשׁר ברכו אביו ויאמר עשׂו בלבו יקרבו ימי אבל אבי ואהרגה את־יעקב אחי׃
Gen 27:42  ויגד לרבקה את־דברי עשׂו בנה הגדל ותשׁלח ותקרא ליעקב בנה הקטן ותאמר אליו הנה עשׂו אחיך מתנחם לך להרגך׃
Gen 27:43  ועתה בני שׁמע בקלי וקום ברח־לך אל־לבן אחי חרנה׃
Gen 27:44  וישׁבת עמו ימים אחדים עד אשׁר־תשׁוב חמת אחיך׃
Gen 27:45  עד־שׁוב אף־אחיך ממך ושׁכח את אשׁר־עשׂית לו ושׁלחתי ולקחתיך משׁם למה אשׁכל גם־שׁניכם יום אחד׃
Gen 27:46  ותאמר רבקה אל־יצחק קצתי בחיי מפני בנות חת אם־לקח יעקב אשׁה מבנות־חת כאלה מבנות הארץ למה לי חיים׃
Gen 28:1  ויקרא יצחק אל־יעקב ויברך אתו ויצוהו ויאמר לו לא־תקח אשׁה מבנות כנען׃
Gen 28:2  קום לך פדנה ארם ביתה בתואל אבי אמך וקח־לך משׁם אשׁה מבנות לבן אחי אמך׃
Gen 28:3  ואל שׁדי יברך אתך ויפרך וירבך והיית לקהל עמים׃
Gen 28:4  ויתן־לך את־ברכת אברהם לך ולזרעך אתך לרשׁתך את־ארץ מגריך אשׁר־נתן אלהים לאברהם׃
Gen 28:5  וישׁלח יצחק את־יעקב וילך פדנה ארם אל־לבן בן־בתואל הארמי אחי רבקה אם יעקב ועשׂו׃
Gen 28:6  וירא עשׂו כי־ברך יצחק את־יעקב ושׁלח אתו פדנה ארם לקחת־לו משׁם אשׁה בברכו אתו ויצו עליו לאמר לא־תקח אשׁה מבנות כנען׃
Gen 28:7  וישׁמע יעקב אל־אביו ואל־אמו וילך פדנה ארם׃
Gen 28:8  וירא עשׂו כי רעות בנות כנען בעיני יצחק אביו׃
Gen 28:9  וילך עשׂו אל־ישׁמעאל ויקח את־מחלת בת־ישׁמעאל בן־אברהם אחות נביות על־נשׁיו לו לאשׁה׃
Gen 28:10  ויצא יעקב מבאר שׁבע וילך חרנה׃
Gen 28:11  ויפגע במקום וילן שׁם כי־בא השׁמשׁ ויקח מאבני המקום וישׂם מראשׁתיו וישׁכב במקום ההוא׃
Gen 28:12  ויחלם והנה סלם מצב ארצה וראשׁו מגיע השׁמימה והנה מלאכי אלהים עלים וירדים בו׃
Gen 28:13  והנה יהוה נצב עליו ויאמר אני יהוה אלהי אברהם אביך ואלהי יצחק הארץ אשׁר אתה שׁכב עליה לך אתננה ולזרעך׃
Gen 28:14  והיה זרעך כעפר הארץ ופרצת ימה וקדמה וצפנה ונגבה ונברכו בך כל־משׁפחת האדמה ובזרעך׃
Gen 28:15  והנה אנכי עמך ושׁמרתיך בכל אשׁר־תלך והשׁבתיך אל־האדמה הזאת כי לא אעזבך עד אשׁר אם־עשׂיתי את אשׁר־דברתי לך׃
Gen 28:16  וייקץ יעקב משׁנתו ויאמר אכן ישׁ יהוה במקום הזה ואנכי לא ידעתי׃
Gen 28:17  ויירא ויאמר מה־נורא המקום הזה אין זה כי אם־בית אלהים וזה שׁער השׁמים׃
Gen 28:18  וישׁכם יעקב בבקר ויקח את־האבן אשׁר־שׂם מראשׁתיו וישׂם אתה מצבה ויצק שׁמן על־ראשׁה׃
Gen 28:19  ויקרא את־שׁם־המקום ההוא בית־אל ואולם לוז שׁם־העיר לראשׁנה׃
Gen 28:20  וידר יעקב נדר לאמר אם־יהיה אלהים עמדי ושׁמרני בדרך הזה אשׁר אנכי הולך ונתן־לי לחם לאכל ובגד ללבשׁ׃
Gen 28:21  ושׁבתי בשׁלום אל־בית אבי והיה יהוה לי לאלהים׃
Gen 28:22  והאבן הזאת אשׁר־שׂמתי מצבה יהיה בית אלהים וכל אשׁר תתן־לי עשׂר אעשׂרנו לך׃
Gen 29:1  וישׂא יעקב רגליו וילך ארצה בני־קדם׃
Gen 29:2  וירא והנה באר בשׂדה והנה־שׁם שׁלשׁה עדרי־צאן רבצים עליה כי מן־הבאר ההוא ישׁקו העדרים והאבן גדלה על־פי הבאר׃
Gen 29:3  ונאספו־שׁמה כל־העדרים וגללו את־האבן מעל פי הבאר והשׁקו את־הצאן והשׁיבו את־האבן על־פי הבאר למקמה׃
Gen 29:4  ויאמר להם יעקב אחי מאין אתם ויאמרו מחרן אנחנו׃
Gen 29:5  ויאמר להם הידעתם את־לבן בן־נחור ויאמרו ידענו׃
Gen 29:6  ויאמר להם השׁלום לו ויאמרו שׁלום והנה רחל בתו באה עם־הצאן׃
Gen 29:7  ויאמר הן עוד היום גדול לא־עת האסף המקנה השׁקו הצאן ולכו רעו׃
Gen 29:8  ויאמרו לא נוכל עד אשׁר יאספו כל־העדרים וגללו את־האבן מעל פי הבאר והשׁקינו הצאן׃
Gen 29:9  עודנו מדבר עמם ורחל באה עם־הצאן אשׁר לאביה כי רעה הוא׃
Gen 29:10  ויהי כאשׁר ראה יעקב את־רחל בת־לבן אחי אמו ואת־צאן לבן אחי אמו ויגשׁ יעקב ויגל את־האבן מעל פי הבאר וישׁק את־צאן לבן אחי אמו׃
Gen 29:11  וישׁק יעקב לרחל וישׂא את־קלו ויבך׃
Gen 29:12  ויגד יעקב לרחל כי אחי אביה הוא וכי בן־רבקה הוא ותרץ ותגד לאביה׃
Gen 29:13  ויהי כשׁמע לבן את־שׁמע יעקב בן־אחתו וירץ לקראתו ויחבק־לו וינשׁק־לו ויביאהו אל־ביתו ויספר ללבן את כל־הדברים האלה׃
Gen 29:14  ויאמר לו לבן אך עצמי ובשׂרי אתה וישׁב עמו חדשׁ ימים׃
Gen 29:15  ויאמר לבן ליעקב הכי־אחי אתה ועבדתני חנם הגידה לי מה־משׂכרתך׃
Gen 29:16  וללבן שׁתי בנות שׁם הגדלה לאה ושׁם הקטנה רחל׃
Gen 29:17  ועיני לאה רכות ורחל היתה יפת־תאר ויפת מראה׃
Gen 29:18  ויאהב יעקב את־רחל ויאמר אעבדך שׁבע שׁנים ברחל בתך הקטנה׃
Gen 29:19  ויאמר לבן טוב תתי אתה לך מתתי אתה לאישׁ אחר שׁבה עמדי׃
Gen 29:20  ויעבד יעקב ברחל שׁבע שׁנים ויהיו בעיניו כימים אחדים באהבתו אתה׃
Gen 29:21  ויאמר יעקב אל־לבן הבה את־אשׁתי כי מלאו ימי ואבואה אליה׃
Gen 29:22  ויאסף לבן את־כל־אנשׁי המקום ויעשׂ משׁתה׃
Gen 29:23  ויהי בערב ויקח את־לאה בתו ויבא אתה אליו ויבא אליה׃
Gen 29:24  ויתן לבן לה את־זלפה שׁפחתו ללאה בתו שׁפחה׃
Gen 29:25  ויהי בבקר והנה־הוא לאה ויאמר אל־לבן מה־זאת עשׂית לי הלא ברחל עבדתי עמך ולמה רמיתני׃
Gen 29:26  ויאמר לבן לא־יעשׂה כן במקומנו לתת הצעירה לפני הבכירה׃
Gen 29:27  מלא שׁבע זאת ונתנה לך גם־את־זאת בעבדה אשׁר תעבד עמדי עוד שׁבע־שׁנים אחרות׃
Gen 29:28  ויעשׂ יעקב כן וימלא שׁבע זאת ויתן־לו את־רחל בתו לו לאשׁה׃
Gen 29:29  ויתן לבן לרחל בתו את־בלהה שׁפחתו לה לשׁפחה׃
Gen 29:30  ויבא גם אל־רחל ויאהב גם־את־רחל מלאה ויעבד עמו עוד שׁבע־שׁנים אחרות׃
Gen 29:31  וירא יהוה כי־שׂנואה לאה ויפתח את־רחמה ורחל עקרה׃
Gen 29:32  ותהר לאה ותלד בן ותקרא שׁמו ראובן כי אמרה כי־ראה יהוה בעניי כי עתה יאהבני אישׁי׃
Gen 29:33  ותהר עוד ותלד בן ותאמר כי־שׁמע יהוה כי־שׂנואה אנכי ויתן־לי גם־את־זה ותקרא שׁמו שׁמעון׃
Gen 29:34  ותהר עוד ותלד בן ותאמר עתה הפעם ילוה אישׁי אלי כי־ילדתי לו שׁלשׁה בנים על־כן קרא־שׁמו לוי׃
Gen 29:35  ותהר עוד ותלד בן ותאמר הפעם אודה את־יהוה על־כן קראה שׁמו יהודה ותעמד מלדת׃
Gen 30:1  ותרא רחל כי לא ילדה ליעקב ותקנא רחל באחתה ותאמר אל־יעקב הבה־לי בנים ואם־אין מתה אנכי׃
Gen 30:2  ויחר־אף יעקב ברחל ויאמר התחת אלהים אנכי אשׁר־מנע ממך פרי־בטן׃
Gen 30:3  ותאמר הנה אמתי בלהה בא אליה ותלד על־ברכי ואבנה גם־אנכי ממנה׃
Gen 30:4  ותתן־לו את־בלהה שׁפחתה לאשׁה ויבא אליה יעקב׃
Gen 30:5  ותהר בלהה ותלד ליעקב בן׃
Gen 30:6  ותאמר רחל דנני אלהים וגם שׁמע בקלי ויתן־לי בן על־כן קראה שׁמו דן׃
Gen 30:7  ותהר עוד ותלד בלהה שׁפחת רחל בן שׁני ליעקב׃
Gen 30:8  ותאמר רחל נפתולי אלהים נפתלתי עם־אחתי גם־יכלתי ותקרא שׁמו נפתלי׃
Gen 30:9  ותרא לאה כי עמדה מלדת ותקח את־זלפה שׁפחתה ותתן אתה ליעקב לאשׁה׃
Gen 30:10  ותלד זלפה שׁפחת לאה ליעקב בן׃
Gen 30:11  ותאמר לאה בגד ותקרא את־שׁמו גד׃
Gen 30:12  ותלד זלפה שׁפחת לאה בן שׁני ליעקב׃
Gen 30:13  ותאמר לאה באשׁרי כי אשׁרוני בנות ותקרא את־שׁמו אשׁר׃
Gen 30:14  וילך ראובן בימי קציר־חטים וימצא דודאים בשׂדה ויבא אתם אל־לאה אמו ותאמר רחל אל־לאה תני־נא לי מדודאי בנך׃
Gen 30:15  ותאמר לה המעט קחתך את־אישׁי ולקחת גם את־דודאי בני ותאמר רחל לכן ישׁכב עמך הלילה תחת דודאי בנך׃
Gen 30:16  ויבא יעקב מן־השׂדה בערב ותצא לאה לקראתו ותאמר אלי תבוא כי שׂכר שׂכרתיך בדודאי בני וישׁכב עמה בלילה הוא׃
Gen 30:17  וישׁמע אלהים אל־לאה ותהר ותלד ליעקב בן חמישׁי׃
Gen 30:18  ותאמר לאה נתן אלהים שׂכרי אשׁר־נתתי שׁפחתי לאישׁי ותקרא שׁמו ישׂשכר׃
Gen 30:19  ותהר עוד לאה ותלד בן־שׁשׁי ליעקב׃
Gen 30:20  ותאמר לאה זבדני אלהים אתי זבד טוב הפעם יזבלני אישׁי כי־ילדתי לו שׁשׁה בנים ותקרא את־שׁמו זבלון׃
Gen 30:21  ואחר ילדה בת ותקרא את־שׁמה דינה׃
Gen 30:22  ויזכר אלהים את־רחל וישׁמע אליה אלהים ויפתח את־רחמה׃
Gen 30:23  ותהר ותלד בן ותאמר אסף אלהים את־חרפתי׃
Gen 30:24  ותקרא את־שׁמו יוסף לאמר יסף יהוה לי בן אחר׃
Gen 30:25  ויהי כאשׁר ילדה רחל את־יוסף ויאמר יעקב אל־לבן שׁלחני ואלכה אל־מקומי ולארצי׃
Gen 30:26  תנה את־נשׁי ואת־ילדי אשׁר עבדתי אתך בהן ואלכה כי אתה ידעת את־עבדתי אשׁר עבדתיך׃
Gen 30:27  ויאמר אליו לבן אם־נא מצאתי חן בעיניך נחשׁתי ויברכני יהוה בגללך׃
Gen 30:28  ויאמר נקבה שׂכרך עלי ואתנה׃
Gen 30:29  ויאמר אליו אתה ידעת את אשׁר עבדתיך ואת אשׁר־היה מקנך אתי׃
Gen 30:30  כי מעט אשׁר־היה לך לפני ויפרץ לרב ויברך יהוה אתך לרגלי ועתה מתי אעשׂה גם־אנכי לביתי׃
Gen 30:31  ויאמר מה אתן־לך ויאמר יעקב לא־תתן־לי מאומה אם־תעשׂה־לי הדבר הזה אשׁובה ארעה צאנך אשׁמר׃
Gen 30:32  אעבר בכל־צאנך היום הסר משׁם כל־שׂה נקד וטלוא וכל־שׂה־חום בכשׂבים וטלוא ונקד בעזים והיה שׂכרי׃
Gen 30:33  וענתה־בי צדקתי ביום מחר כי־תבוא על־שׂכרי לפניך כל אשׁר־איננו נקד וטלוא בעזים וחום בכשׂבים גנוב הוא אתי׃
Gen 30:34  ויאמר לבן הן לו יהי כדברך׃
Gen 30:35  ויסר ביום ההוא את־התישׁים העקדים והטלאים ואת כל־העזים הנקדות והטלאת כל אשׁר־לבן בו וכל־חום בכשׂבים ויתן ביד־בניו׃
Gen 30:36  וישׂם דרך שׁלשׁת ימים בינו ובין יעקב ויעקב רעה את־צאן לבן הנותרת׃
Gen 30:37  ויקח־לו יעקב מקל לבנה לח ולוז וערמון ויפצל בהן פצלות לבנות מחשׂף הלבן אשׁר על־המקלות׃
Gen 30:38  ויצג את־המקלות אשׁר פצל ברהטים בשׁקתות המים אשׁר תבאן הצאן לשׁתות לנכח הצאן ויחמנה בבאן לשׁתות׃
Gen 30:39  ויחמו הצאן אל־המקלות ותלדן הצאן עקדים נקדים וטלאים׃
Gen 30:40  והכשׂבים הפריד יעקב ויתן פני הצאן אל־עקד וכל־חום בצאן לבן וישׁת־לו עדרים לבדו ולא שׁתם על־צאן לבן׃
Gen 30:41  והיה בכל־יחם הצאן המקשׁרות ושׂם יעקב את־המקלות לעיני הצאן ברהטים ליחמנה במקלות׃
Gen 30:42  ובהעטיף הצאן לא ישׂים והיה העטפים ללבן והקשׁרים ליעקב׃
Gen 30:43  ויפרץ האישׁ מאד מאד ויהי־לו צאן רבות ושׁפחות ועבדים וגמלים וחמרים׃
Gen 31:1  וישׁמע את־דברי בני־לבן לאמר לקח יעקב את כל־אשׁר לאבינו ומאשׁר לאבינו עשׂה את כל־הכבד הזה׃
Gen 31:2  וירא יעקב את־פני לבן והנה איננו עמו כתמול שׁלשׁום׃
Gen 31:3  ויאמר יהוה אל־יעקב שׁוב אל־ארץ אבותיך ולמולדתך ואהיה עמך׃
Gen 31:4  וישׁלח יעקב ויקרא לרחל וללאה השׂדה אל־צאנו׃
Gen 31:5  ויאמר להן ראה אנכי את־פני אביכן כי־איננו אלי כתמל שׁלשׁם ואלהי אבי היה עמדי׃
Gen 31:6  ואתנה ידעתן כי בכל־כחי עבדתי את־אביכן׃
Gen 31:7  ואביכן התל בי והחלף את־משׂכרתי עשׂרת מנים ולא־נתנו אלהים להרע עמדי׃
Gen 31:8  אם־כה יאמר נקדים יהיה שׂכרך וילדו כל־הצאן נקדים ואם־כה יאמר עקדים יהיה שׂכרך וילדו כל־הצאן עקדים׃
Gen 31:9  ויצל אלהים את־מקנה אביכם ויתן־לי׃
Gen 31:10  ויהי בעת יחם הצאן ואשׂא עיני וארא בחלום והנה העתדים העלים על־הצאן עקדים נקדים וברדים׃
Gen 31:11  ויאמר אלי מלאך האלהים בחלום יעקב ואמר הנני׃
Gen 31:12  ויאמר שׂא־נא עיניך וראה כל־העתדים העלים על־הצאן עקדים נקדים וברדים כי ראיתי את כל־אשׁר לבן עשׂה לך׃
Gen 31:13  אנכי האל בית־אל אשׁר משׁחת שׁם מצבה אשׁר נדרת לי שׁם נדר עתה קום צא מן־הארץ הזאת ושׁוב אל־ארץ מולדתך׃
Gen 31:14  ותען רחל ולאה ותאמרנה לו העוד לנו חלק ונחלה בבית אבינו׃
Gen 31:15  הלוא נכריות נחשׁבנו לו כי מכרנו ויאכל גם־אכול את־כספנו׃
Gen 31:16  כי כל־העשׁר אשׁר הציל אלהים מאבינו לנו הוא ולבנינו ועתה כל אשׁר אמר אלהים אליך עשׂה׃
Gen 31:17  ויקם יעקב וישׂא את־בניו ואת־נשׁיו על־הגמלים׃
Gen 31:18  וינהג את־כל־מקנהו ואת־כל־רכשׁו אשׁר רכשׁ מקנה קנינו אשׁר רכשׁ בפדן ארם לבוא אל־יצחק אביו ארצה כנען׃
Gen 31:19  ולבן הלך לגזז את־צאנו ותגנב רחל את־התרפים אשׁר לאביה׃
Gen 31:20  ויגנב יעקב את־לב לבן הארמי על־בלי הגיד לו כי ברח הוא׃
Gen 31:21  ויברח הוא וכל־אשׁר־לו ויקם ויעבר את־הנהר וישׂם את־פניו הר הגלעד׃
Gen 31:22  ויגד ללבן ביום השׁלישׁי כי ברח יעקב׃
Gen 31:23  ויקח את־אחיו עמו וירדף אחריו דרך שׁבעת ימים וידבק אתו בהר הגלעד׃
Gen 31:24  ויבא אלהים אל־לבן הארמי בחלם הלילה ויאמר לו השׁמר לך פן־תדבר עם־יעקב מטוב עד־רע׃
Gen 31:25  וישׂג לבן את־יעקב ויעקב תקע את־אהלו בהר ולבן תקע את־אחיו בהר הגלעד׃
Gen 31:26  ויאמר לבן ליעקב מה עשׂית ותגנב את־לבבי ותנהג את־בנתי כשׁביות חרב׃
Gen 31:27  למה נחבאת לברח ותגנב אתי ולא־הגדת לי ואשׁלחך בשׂמחה ובשׁרים בתף ובכנור׃
Gen 31:28  ולא נטשׁתני לנשׁק לבני ולבנתי עתה הסכלת עשׂו׃
Gen 31:29  ישׁ־לאל ידי לעשׂות עמכם רע ואלהי אביכם אמשׁ אמר אלי לאמר השׁמר לך מדבר עם־יעקב מטוב עד־רע׃
Gen 31:30  ועתה הלך הלכת כי־נכסף נכספתה לבית אביך למה גנבת את־אלהי׃
Gen 31:31  ויען יעקב ויאמר ללבן כי יראתי כי אמרתי פן־תגזל את־בנותיך מעמי׃
Gen 31:32  עם אשׁר תמצא את־אלהיך לא יחיה נגד אחינו הכר־לך מה עמדי וקח־לך ולא־ידע יעקב כי רחל גנבתם׃
Gen 31:33  ויבא לבן באהל יעקב ובאהל לאה ובאהל שׁתי האמהת ולא מצא ויצא מאהל לאה ויבא באהל רחל׃
Gen 31:34  ורחל לקחה את־התרפים ותשׂמם בכר הגמל ותשׁב עליהם וימשׁשׁ לבן את־כל־האהל ולא מצא׃
Gen 31:35  ותאמר אל־אביה אל־יחר בעיני אדני כי לוא אוכל לקום מפניך כי־דרך נשׁים לי ויחפשׂ ולא מצא את־התרפים׃
Gen 31:36  ויחר ליעקב וירב בלבן ויען יעקב ויאמר ללבן מה־פשׁעי מה חטאתי כי דלקת אחרי׃
Gen 31:37  כי־משׁשׁת את־כל־כלי מה־מצאת מכל כלי־ביתך שׂים כה נגד אחי ואחיך ויוכיחו בין שׁנינו׃
Gen 31:38  זה עשׂרים שׁנה אנכי עמך רחליך ועזיך לא שׁכלו ואילי צאנך לא אכלתי׃
Gen 31:39  טרפה לא־הבאתי אליך אנכי אחטנה מידי תבקשׁנה גנבתי יום וגנבתי לילה׃
Gen 31:40  הייתי ביום אכלני חרב וקרח בלילה ותדד שׁנתי מעיני׃
Gen 31:41  זה־לי עשׂרים שׁנה בביתך עבדתיך ארבע־עשׂרה שׁנה בשׁתי בנתיך ושׁשׁ שׁנים בצאנך ותחלף את־משׂכרתי עשׂרת מנים׃
Gen 31:42  לולי אלהי אבי אלהי אברהם ופחד יצחק היה לי כי עתה ריקם שׁלחתני את־עניי ואת־יגיע כפי ראה אלהים ויוכח אמשׁ׃
Gen 31:43  ויען לבן ויאמר אל־יעקב הבנות בנתי והבנים בני והצאן צאני וכל אשׁר־אתה ראה לי־הוא ולבנתי מה־אעשׂה לאלה היום או לבניהן אשׁר ילדו׃
Gen 31:44  ועתה לכה נכרתה ברית אני ואתה והיה לעד ביני ובינך׃
Gen 31:45  ויקח יעקב אבן וירימה מצבה׃
Gen 31:46  ויאמר יעקב לאחיו לקטו אבנים ויקחו אבנים ויעשׂו־גל ויאכלו שׁם על־הגל׃
Gen 31:47  ויקרא־לו לבן יגר שׂהדותא ויעקב קרא לו גלעד׃
Gen 31:48  ויאמר לבן הגל הזה עד ביני ובינך היום על־כן קרא־שׁמו גלעד׃
Gen 31:49  והמצפה אשׁר אמר יצף יהוה ביני ובינך כי נסתר אישׁ מרעהו׃
Gen 31:50  אם־תענה את־בנתי ואם־תקח נשׁים על־בנתי אין אישׁ עמנו ראה אלהים עד ביני ובינך׃
Gen 31:51  ויאמר לבן ליעקב הנה הגל הזה והנה המצבה אשׁר יריתי ביני ובינך׃
Gen 31:52  עד הגל הזה ועדה המצבה אם־אני לא־אעבר אליך את־הגל הזה ואם־אתה לא־תעבר אלי את־הגל הזה ואת־המצבה הזאת לרעה׃
Gen 31:53  אלהי אברהם ואלהי נחור ישׁפטו בינינו אלהי אביהם וישׁבע יעקב בפחד אביו יצחק׃
Gen 31:54  ויזבח יעקב זבח בהר ויקרא לאחיו לאכל־לחם ויאכלו לחם וילינו בהר׃
Gen 32:1  וישׁכם לבן בבקר וינשׁק לבניו ולבנותיו ויברך אתהם וילך וישׁב לבן למקמו׃
Gen 32:2  ויעקב הלך לדרכו ויפגעו־בו מלאכי אלהים׃
Gen 32:3  ויאמר יעקב כאשׁר ראם מחנה אלהים זה ויקרא שׁם־המקום ההוא מחנים׃
Gen 32:4  וישׁלח יעקב מלאכים לפניו אל־עשׂו אחיו ארצה שׂעיר שׂדה אדום׃
Gen 32:5  ויצו אתם לאמר כה תאמרון לאדני לעשׂו כה אמר עבדך יעקב עם־לבן גרתי ואחר עד־עתה׃
Gen 32:6  ויהי־לי שׁור וחמור צאן ועבד ושׁפחה ואשׁלחה להגיד לאדני למצא־חן בעיניך׃
Gen 32:7  וישׁבו המלאכים אל־יעקב לאמר באנו אל־אחיך אל־עשׂו וגם הלך לקראתך וארבע־מאות אישׁ עמו׃
Gen 32:8  ויירא יעקב מאד ויצר לו ויחץ את־העם אשׁר־אתו ואת־הצאן ואת־הבקר והגמלים לשׁני מחנות׃
Gen 32:9  ויאמר אם־יבוא עשׂו אל־המחנה האחת והכהו והיה המחנה הנשׁאר לפליטה׃
Gen 32:10  ויאמר יעקב אלהי אבי אברהם ואלהי אבי יצחק יהוה האמר אלי שׁוב לארצך ולמולדתך ואיטיבה עמך׃
Gen 32:11  קטנתי מכל החסדים ומכל־האמת אשׁר עשׂית את־עבדך כי במקלי עברתי את־הירדן הזה ועתה הייתי לשׁני מחנות׃
Gen 32:12  הצילני נא מיד אחי מיד עשׂו כי־ירא אנכי אתו פן־יבוא והכני אם על־בנים׃
Gen 32:13  ואתה אמרת היטב איטיב עמך ושׂמתי את־זרעך כחול הים אשׁר לא־יספר מרב׃
Gen 32:14  וילן שׁם בלילה ההוא ויקח מן־הבא בידו מנחה לעשׂו אחיו׃
Gen 32:15  עזים מאתים ותישׁים עשׂרים רחלים מאתים ואילים עשׂרים׃
Gen 32:16  גמלים מיניקות ובניהם שׁלשׁים פרות ארבעים ופרים עשׂרה אתנת עשׂרים ועירם עשׂרה׃
Gen 32:17  ויתן ביד־עבדיו עדר עדר לבדו ויאמר אל־עבדיו עברו לפני ורוח תשׂימו בין עדר ובין עדר׃
Gen 32:18  ויצו את־הראשׁון לאמר כי יפגשׁך עשׂו אחי ושׁאלך לאמר למי־אתה ואנה תלך ולמי אלה לפניך׃
Gen 32:19  ואמרת לעבדך ליעקב מנחה הוא שׁלוחה לאדני לעשׂו והנה גם־הוא אחרינו׃
Gen 32:20  ויצו גם את־השׁני גם את־השׁלישׁי גם את־כל־ההלכים אחרי העדרים לאמר כדבר הזה תדברון אל־עשׂו במצאכם אתו׃
Gen 32:21  ואמרתם גם הנה עבדך יעקב אחרינו כי־אמר אכפרה פניו במנחה ההלכת לפני ואחרי־כן אראה פניו אולי ישׂא פני׃
Gen 32:22  ותעבר המנחה על־פניו והוא לן בלילה־ההוא במחנה׃
Gen 32:23  ויקם בלילה הוא ויקח את־שׁתי נשׁיו ואת־שׁתי שׁפחתיו ואת־אחד עשׂר ילדיו ויעבר את מעבר יבק׃
Gen 32:24  ויקחם ויעברם את־הנחל ויעבר את־אשׁר־לו׃
Gen 32:25  ויותר יעקב לבדו ויאבק אישׁ עמו עד עלות השׁחר׃
Gen 32:26  וירא כי לא יכל לו ויגע בכף־ירכו ותקע כף־ירך יעקב בהאבקו עמו׃
Gen 32:27  ויאמר שׁלחני כי עלה השׁחר ויאמר לא אשׁלחך כי אם־ברכתני׃
Gen 32:28  ויאמר אליו מה־שׁמך ויאמר יעקב׃
Gen 32:29  ויאמר לא יעקב יאמר עוד שׁמך כי אם־ישׂראל כי־שׂרית עם־אלהים ועם־אנשׁים ותוכל׃
Gen 32:30  וישׁאל יעקב ויאמר הגידה־נא שׁמך ויאמר למה זה תשׁאל לשׁמי ויברך אתו שׁם׃
Gen 32:31  ויקרא יעקב שׁם המקום פניאל כי־ראיתי אלהים פנים אל־פנים ותנצל נפשׁי׃
Gen 32:32  ויזרח־לו השׁמשׁ כאשׁר עבר את־פנואל והוא צלע על־ירכו׃
Gen 32:33  על־כן לא־יאכלו בני־ישׂראל את־גיד הנשׁה אשׁר על־כף הירך עד היום הזה כי נגע בכף־ירך יעקב בגיד הנשׁה׃
Gen 33:1  וישׂא יעקב עיניו וירא והנה עשׂו בא ועמו ארבע מאות אישׁ ויחץ את־הילדים על־לאה ועל־רחל ועל שׁתי השׁפחות׃
Gen 33:2  וישׂם את־השׁפחות ואת־ילדיהן ראשׁנה ואת־לאה וילדיה אחרנים ואת־רחל ואת־יוסף אחרנים׃
Gen 33:3  והוא עבר לפניהם וישׁתחו ארצה שׁבע פעמים עד־גשׁתו עד־אחיו׃
Gen 33:4  וירץ עשׂו לקראתו ויחבקהו ויפל על־צוארו וישׁקהו ויבכו׃
Gen 33:5  וישׂא את־עיניו וירא את־הנשׁים ואת־הילדים ויאמר מי־אלה לך ויאמר הילדים אשׁר־חנן אלהים את־עבדך׃
Gen 33:6  ותגשׁן השׁפחות הנה וילדיהן ותשׁתחוין׃
Gen 33:7  ותגשׁ גם־לאה וילדיה וישׁתחוו ואחר נגשׁ יוסף ורחל וישׁתחוו׃
Gen 33:8  ויאמר מי לך כל־המחנה הזה אשׁר פגשׁתי ויאמר למצא־חן בעיני אדני׃
Gen 33:9  ויאמר עשׂו ישׁ־לי רב אחי יהי לך אשׁר־לך׃
Gen 33:10  ויאמר יעקב אל־נא אם־נא מצאתי חן בעיניך ולקחת מנחתי מידי כי על־כן ראיתי פניך כראת פני אלהים ותרצני׃
Gen 33:11  קח־נא את־ברכתי אשׁר הבאת לך כי־חנני אלהים וכי ישׁ־לי־כל ויפצר־בו ויקח׃
Gen 33:12  ויאמר נסעה ונלכה ואלכה לנגדך׃
Gen 33:13  ויאמר אליו אדני ידע כי־הילדים רכים והצאן והבקר עלות עלי ודפקום יום אחד ומתו כל־הצאן׃
Gen 33:14  יעבר־נא אדני לפני עבדו ואני אתנהלה לאטי לרגל המלאכה אשׁר־לפני ולרגל הילדים עד אשׁר־אבא אל־אדני שׂעירה׃
Gen 33:15  ויאמר עשׂו אציגה־נא עמך מן־העם אשׁר אתי ויאמר למה זה אמצא־חן בעיני אדני׃
Gen 33:16  וישׁב ביום ההוא עשׂו לדרכו שׂעירה׃
Gen 33:17  ויעקב נסע סכתה ויבן לו בית ולמקנהו עשׂה סכת על־כן קרא שׁם־המקום סכות׃
Gen 33:18  ויבא יעקב שׁלם עיר שׁכם אשׁר בארץ כנען בבאו מפדן ארם ויחן את־פני העיר׃
Gen 33:19  ויקן את־חלקת השׂדה אשׁר נטה־שׁם אהלו מיד בני־חמור אבי שׁכם במאה קשׂיטה׃
Gen 33:20  ויצב־שׁם מזבח ויקרא־לו אל אלהי ישׂראל׃
Gen 34:1  ותצא דינה בת־לאה אשׁר ילדה ליעקב לראות בבנות הארץ׃
Gen 34:2  וירא אתה שׁכם בן־חמור החוי נשׂיא הארץ ויקח אתה וישׁכב אתה ויענה׃
Gen 34:3  ותדבק נפשׁו בדינה בת־יעקב ויאהב את־הנער וידבר על־לב הנער׃
Gen 34:4  ויאמר שׁכם אל־חמור אביו לאמר קח־לי את־הילדה הזאת לאשׁה׃
Gen 34:5  ויעקב שׁמע כי טמא את־דינה בתו ובניו היו את־מקנהו בשׂדה והחרשׁ יעקב עד־באם׃
Gen 34:6  ויצא חמור אבי־שׁכם אל־יעקב לדבר אתו׃
Gen 34:7  ובני יעקב באו מן־השׂדה כשׁמעם ויתעצבו האנשׁים ויחר להם מאד כי־נבלה עשׂה בישׂראל לשׁכב את־בת־יעקב וכן לא יעשׂה׃
Gen 34:8  וידבר חמור אתם לאמר שׁכם בני חשׁקה נפשׁו בבתכם תנו נא אתה לו לאשׁה׃
Gen 34:9  והתחתנו אתנו בנתיכם תתנו־לנו ואת־בנתינו תקחו לכם׃
Gen 34:10  ואתנו תשׁבו והארץ תהיה לפניכם שׁבו וסחרוה והאחזו בה׃
Gen 34:11  ויאמר שׁכם אל־אביה ואל־אחיה אמצא־חן בעיניכם ואשׁר תאמרו אלי אתן׃
Gen 34:12  הרבו עלי מאד מהר ומתן ואתנה כאשׁר תאמרו אלי ותנו־לי את־הנער לאשׁה׃
Gen 34:13  ויענו בני־יעקב את־שׁכם ואת־חמור אביו במרמה וידברו אשׁר טמא את דינה אחתם׃
Gen 34:14  ויאמרו אליהם לא נוכל לעשׂות הדבר הזה לתת את־אחתנו לאישׁ אשׁר־לו ערלה כי־חרפה הוא לנו׃
Gen 34:15  אך־בזאת נאות לכם אם תהיו כמנו להמל לכם כל־זכר׃
Gen 34:16  ונתנו את־בנתינו לכם ואת־בנתיכם נקח־לנו וישׁבנו אתכם והיינו לעם אחד׃
Gen 34:17  ואם־לא תשׁמעו אלינו להמול ולקחנו את־בתנו והלכנו׃
Gen 34:18  וייטבו דבריהם בעיני חמור ובעיני שׁכם בן־חמור׃
Gen 34:19  ולא־אחר הנער לעשׂות הדבר כי חפץ בבת־יעקב והוא נכבד מכל בית אביו׃
Gen 34:20  ויבא חמור ושׁכם בנו אל־שׁער עירם וידברו אל־אנשׁי עירם לאמר׃
Gen 34:21  האנשׁים האלה שׁלמים הם אתנו וישׁבו בארץ ויסחרו אתה והארץ הנה רחבת־ידים לפניהם את־בנתם נקח־לנו לנשׁים ואת־בנתינו נתן להם׃
Gen 34:22  אך־בזאת יאתו לנו האנשׁים לשׁבת אתנו להיות לעם אחד בהמול לנו כל־זכר כאשׁר הם נמלים׃
Gen 34:23  מקנהם וקנינם וכל־בהמתם הלוא לנו הם אך נאותה להם וישׁבו אתנו׃
Gen 34:24  וישׁמעו אל־חמור ואל־שׁכם בנו כל־יצאי שׁער עירו וימלו כל־זכר כל־יצאי שׁער עירו׃
Gen 34:25  ויהי ביום השׁלישׁי בהיותם כאבים ויקחו שׁני־בני־יעקב שׁמעון ולוי אחי דינה אישׁ חרבו ויבאו על־העיר בטח ויהרגו כל־זכר׃
Gen 34:26  ואת־חמור ואת־שׁכם בנו הרגו לפי־חרב ויקחו את־דינה מבית שׁכם ויצאו׃
Gen 34:27  בני יעקב באו על־החללים ויבזו העיר אשׁר טמאו אחותם׃
Gen 34:28  את־צאנם ואת־בקרם ואת־חמריהם ואת אשׁר־בעיר ואת־אשׁר בשׂדה לקחו׃
Gen 34:29  ואת־כל־חילם ואת־כל־טפם ואת־נשׁיהם שׁבו ויבזו ואת כל־אשׁר בבית׃
Gen 34:30  ויאמר יעקב אל־שׁמעון ואל־לוי עכרתם אתי להבאישׁני בישׁב הארץ בכנעני ובפרזי ואני מתי מספר ונאספו עלי והכוני ונשׁמדתי אני וביתי׃
Gen 34:31  ויאמרו הכזונה יעשׂה את־אחותנו׃
Gen 35:1  ויאמר אלהים אל־יעקב קום עלה בית־אל ושׁב־שׁם ועשׂה־שׁם מזבח לאל הנראה אליך בברחך מפני עשׂו אחיך׃
Gen 35:2  ויאמר יעקב אל־ביתו ואל כל־אשׁר עמו הסרו את־אלהי הנכר אשׁר בתככם והטהרו והחליפו שׂמלתיכם׃
Gen 35:3  ונקומה ונעלה בית־אל ואעשׂה־שׁם מזבח לאל הענה אתי ביום צרתי ויהי עמדי בדרך אשׁר הלכתי׃
Gen 35:4  ויתנו אל־יעקב את כל־אלהי הנכר אשׁר בידם ואת־הנזמים אשׁר באזניהם ויטמן אתם יעקב תחת האלה אשׁר עם־שׁכם׃
Gen 35:5  ויסעו ויהי חתת אלהים על־הערים אשׁר סביבותיהם ולא רדפו אחרי בני יעקב׃
Gen 35:6  ויבא יעקב לוזה אשׁר בארץ כנען הוא בית־אל הוא וכל־העם אשׁר־עמו׃
Gen 35:7  ויבן שׁם מזבח ויקרא למקום אל בית־אל כי שׁם נגלו אליו האלהים בברחו מפני אחיו׃
Gen 35:8  ותמת דברה מינקת רבקה ותקבר מתחת לבית־אל תחת האלון ויקרא שׁמו אלון בכות׃
Gen 35:9  וירא אלהים אל־יעקב עוד בבאו מפדן ארם ויברך אתו׃
Gen 35:10  ויאמר־לו אלהים שׁמך יעקב לא־יקרא שׁמך עוד יעקב כי אם־ישׂראל יהיה שׁמך ויקרא את־שׁמו ישׂראל׃
Gen 35:11  ויאמר לו אלהים אני אל שׁדי פרה ורבה גוי וקהל גוים יהיה ממך ומלכים מחלציך יצאו׃
Gen 35:12  ואת־הארץ אשׁר נתתי לאברהם וליצחק לך אתננה ולזרעך אחריך אתן את־הארץ׃
Gen 35:13  ויעל מעליו אלהים במקום אשׁר־דבר אתו׃
Gen 35:14  ויצב יעקב מצבה במקום אשׁר־דבר אתו מצבת אבן ויסך עליה נסך ויצק עליה שׁמן׃
Gen 35:15  ויקרא יעקב את־שׁם המקום אשׁר דבר אתו שׁם אלהים בית־אל׃
Gen 35:16  ויסעו מבית אל ויהי־עוד כברת־הארץ לבוא אפרתה ותלד רחל ותקשׁ בלדתה׃
Gen 35:17  ויהי בהקשׁתה בלדתה ותאמר לה המילדת אל־תיראי כי־גם־זה לך בן׃
Gen 35:18  ויהי בצאת נפשׁה כי מתה ותקרא שׁמו בן־אוני ואביו קרא־לו בנימין׃
Gen 35:19  ותמת רחל ותקבר בדרך אפרתה הוא בית לחם׃
Gen 35:20  ויצב יעקב מצבה על־קברתה הוא מצבת קברת־רחל עד־היום׃
Gen 35:21  ויסע ישׂראל ויט אהלה מהלאה למגדל־עדר׃
Gen 35:22  ויהי בשׁכן ישׂראל בארץ ההוא וילך ראובן וישׁכב את־בלהה פילגשׁ אביו וישׁמע ישׂראל ויהיו בני־יעקב שׁנים עשׂר׃
Gen 35:23  בני לאה בכור יעקב ראובן ושׁמעון ולוי ויהודה וישׂשכר וזבלון׃
Gen 35:24  בני רחל יוסף ובנימן׃
Gen 35:25  ובני בלהה שׁפחת רחל דן ונפתלי׃
Gen 35:26  ובני זלפה שׁפחת לאה גד ואשׁר אלה בני יעקב אשׁר ילד־לו בפדן ארם׃
Gen 35:27  ויבא יעקב אל־יצחק אביו ממרא קרית הארבע הוא חברון אשׁר־גר־שׁם אברהם ויצחק׃
Gen 35:28  ויהיו ימי יצחק מאת שׁנה ושׁמנים שׁנה׃
Gen 35:29  ויגוע יצחק וימת ויאסף אל־עמיו זקן ושׂבע ימים ויקברו אתו עשׂו ויעקב בניו׃
Gen 36:1  ואלה תלדות עשׂו הוא אדום׃
Gen 36:2  עשׂו לקח את־נשׁיו מבנות כנען את־עדה בת־אילון החתי ואת־אהליבמה בת־ענה בת־צבעון החוי׃
Gen 36:3  ואת־בשׂמת בת־ישׁמעאל אחות נביות׃
Gen 36:4  ותלד עדה לעשׂו את־אליפז ובשׂמת ילדה את־רעואל׃
Gen 36:5  ואהליבמה ילדה את־יעישׁ ואת־יעלם ואת־קרח אלה בני עשׂו אשׁר ילדו־לו בארץ כנען׃
Gen 36:6  ויקח עשׂו את־נשׁיו ואת־בניו ואת־בנתיו ואת־כל־נפשׁות ביתו ואת־מקנהו ואת־כל־בהמתו ואת כל־קנינו אשׁר רכשׁ בארץ כנען וילך אל־ארץ מפני יעקב אחיו׃
Gen 36:7  כי־היה רכושׁם רב משׁבת יחדו ולא יכלה ארץ מגוריהם לשׂאת אתם מפני מקניהם׃
Gen 36:8  וישׁב עשׂו בהר שׂעיר עשׂו הוא אדום׃
Gen 36:9  ואלה תלדות עשׂו אבי אדום בהר שׂעיר׃
Gen 36:10  אלה שׁמות בני־עשׂו אליפז בן־עדה אשׁת עשׂו רעואל בן־בשׂמת אשׁת עשׂו׃
Gen 36:11  ויהיו בני אליפז תימן אומר צפו וגעתם וקנז׃
Gen 36:12  ותמנע היתה פילגשׁ לאליפז בן־עשׂו ותלד לאליפז את־עמלק אלה בני עדה אשׁת עשׂו׃
Gen 36:13  ואלה בני רעואל נחת וזרח שׁמה ומזה אלה היו בני בשׂמת אשׁת עשׂו׃
Gen 36:14  ואלה היו בני אהליבמה בת־ענה בת־צבעון אשׁת עשׂו ותלד לעשׂו את־יעישׁ ואת־יעלם ואת־קרח׃
Gen 36:15  אלה אלופי בני־עשׂו בני אליפז בכור עשׂו אלוף תימן אלוף אומר אלוף צפו אלוף קנז׃
Gen 36:16  אלוף־קרח אלוף געתם אלוף עמלק אלה אלופי אליפז בארץ אדום אלה בני עדה׃
Gen 36:17  ואלה בני רעואל בן־עשׂו אלוף נחת אלוף זרח אלוף שׁמה אלוף מזה אלה אלופי רעואל בארץ אדום אלה בני בשׂמת אשׁת עשׂו׃
Gen 36:18  ואלה בני אהליבמה אשׁת עשׂו אלוף יעושׁ אלוף יעלם אלוף קרח אלה אלופי אהליבמה בת־ענה אשׁת עשׂו׃
Gen 36:19  אלה בני־עשׂו ואלה אלופיהם הוא אדום׃
Gen 36:20  אלה בני־שׂעיר החרי ישׁבי הארץ לוטן ושׁובל וצבעון וענה׃
Gen 36:21  ודשׁון ואצר ודישׁן אלה אלופי החרי בני שׂעיר בארץ אדום׃
Gen 36:22  ויהיו בני־לוטן חרי והימם ואחות לוטן תמנע׃
Gen 36:23  ואלה בני שׁובל עלון ומנחת ועיבל שׁפו ואונם׃
Gen 36:24  ואלה בני־צבעון ואיה וענה הוא ענה אשׁר מצא את־הימם במדבר ברעתו את־החמרים לצבעון אביו׃
Gen 36:25  ואלה בני־ענה דשׁן ואהליבמה בת־ענה׃
Gen 36:26  ואלה בני דישׁן חמדן ואשׁבן ויתרן וכרן׃
Gen 36:27  אלה בני־אצר בלהן וזעון ועקן׃
Gen 36:28  אלה בני־דישׁן עוץ וארן׃
Gen 36:29  אלה אלופי החרי אלוף לוטן אלוף שׁובל אלוף צבעון אלוף ענה׃
Gen 36:30  אלוף דשׁן אלוף אצר אלוף דישׁן אלה אלופי החרי לאלפיהם בארץ שׂעיר׃
Gen 36:31  ואלה המלכים אשׁר מלכו בארץ אדום לפני מלך־מלך לבני ישׂראל׃
Gen 36:32  וימלך באדום בלע בן־בעור ושׁם עירו דנהבה׃
Gen 36:33  וימת בלע וימלך תחתיו יובב בן־זרח מבצרה׃
Gen 36:34  וימת יובב וימלך תחתיו חשׁם מארץ התימני׃
Gen 36:35  וימת חשׁם וימלך תחתיו הדד בן־בדד המכה את־מדין בשׂדה מואב ושׁם עירו עוית׃
Gen 36:36  וימת הדד וימלך תחתיו שׂמלה ממשׂרקה׃
Gen 36:37  וימת שׂמלה וימלך תחתיו שׁאול מרחבות הנהר׃
Gen 36:38  וימת שׁאול וימלך תחתיו בעל חנן בן־עכבור׃
Gen 36:39  וימת בעל חנן בן־עכבור וימלך תחתיו הדר ושׁם עירו פעו ושׁם אשׁתו מהיטבאל בת־מטרד בת מי זהב׃
Gen 36:40  ואלה שׁמות אלופי עשׂו למשׁפחתם למקמתם בשׁמתם אלוף תמנע אלוף עלוה אלוף יתת׃
Gen 36:41  אלוף אהליבמה אלוף אלה אלוף פינן׃
Gen 36:42  אלוף קנז אלוף תימן אלוף מבצר׃
Gen 36:43  אלוף מגדיאל אלוף עירם אלה אלופי אדום למשׁבתם בארץ אחזתם הוא עשׂו אבי אדום׃
Gen 37:1  וישׁב יעקב בארץ מגורי אביו בארץ כנען׃
Gen 37:2  אלה תלדות יעקב יוסף בן־שׁבע־עשׂרה שׁנה היה רעה את־אחיו בצאן והוא נער את־בני בלהה ואת־בני זלפה נשׁי אביו ויבא יוסף את־דבתם רעה אל־אביהם׃
Gen 37:3  וישׂראל אהב את־יוסף מכל־בניו כי־בן־זקנים הוא לו ועשׂה לו כתנת פסים׃
Gen 37:4  ויראו אחיו כי־אתו אהב אביהם מכל־אחיו וישׂנאו אתו ולא יכלו דברו לשׁלם׃
Gen 37:5  ויחלם יוסף חלום ויגד לאחיו ויוספו עוד שׂנא אתו׃
Gen 37:6  ויאמר אליהם שׁמעו־נא החלום הזה אשׁר חלמתי׃
Gen 37:7  והנה אנחנו מאלמים אלמים בתוך השׂדה והנה קמה אלמתי וגם־נצבה והנה תסבינה אלמתיכם ותשׁתחוין לאלמתי׃
Gen 37:8  ויאמרו לו אחיו המלך תמלך עלינו אם־משׁול תמשׁל בנו ויוספו עוד שׂנא אתו על־חלמתיו ועל־דבריו׃
Gen 37:9  ויחלם עוד חלום אחר ויספר אתו לאחיו ויאמר הנה חלמתי חלום עוד והנה השׁמשׁ והירח ואחד עשׂר כוכבים משׁתחוים לי׃
Gen 37:10  ויספר אל־אביו ואל־אחיו ויגער־בו אביו ויאמר לו מה החלום הזה אשׁר חלמת הבוא נבוא אני ואמך ואחיך להשׁתחות לך ארצה׃
Gen 37:11  ויקנאו־בו אחיו ואביו שׁמר את־הדבר׃
Gen 37:12  וילכו אחיו לרעות את־צאן אביהם בשׁכם׃
Gen 37:13  ויאמר ישׂראל אל־יוסף הלוא אחיך רעים בשׁכם לכה ואשׁלחך אליהם ויאמר לו הנני׃
Gen 37:14  ויאמר לו לך־נא ראה את־שׁלום אחיך ואת־שׁלום הצאן והשׁבני דבר וישׁלחהו מעמק חברון ויבא שׁכמה׃
Gen 37:15  וימצאהו אישׁ והנה תעה בשׂדה וישׁאלהו האישׁ לאמר מה־תבקשׁ׃
Gen 37:16  ויאמר את־אחי אנכי מבקשׁ הגידה־נא לי איפה הם רעים׃
Gen 37:17  ויאמר האישׁ נסעו מזה כי שׁמעתי אמרים נלכה דתינה וילך יוסף אחר אחיו וימצאם בדתן׃
Gen 37:18  ויראו אתו מרחק ובטרם יקרב אליהם ויתנכלו אתו להמיתו׃
Gen 37:19  ויאמרו אישׁ אל־אחיו הנה בעל החלמות הלזה בא׃
Gen 37:20  ועתה לכו ונהרגהו ונשׁלכהו באחד הברות ואמרנו חיה רעה אכלתהו ונראה מה־יהיו חלמתיו׃
Gen 37:21  וישׁמע ראובן ויצלהו מידם ויאמר לא נכנו נפשׁ׃
Gen 37:22  ויאמר אלהם ראובן אל־תשׁפכו־דם השׁליכו אתו אל־הבור הזה אשׁר במדבר ויד אל־תשׁלחו־בו למען הציל אתו מידם להשׁיבו אל־אביו׃
Gen 37:23  ויהי כאשׁר־בא יוסף אל־אחיו ויפשׁיטו את־יוסף את־כתנתו את־כתנת הפסים אשׁר עליו׃
Gen 37:24  ויקחהו וישׁלכו אתו הברה והבור רק אין בו מים׃
Gen 37:25  וישׁבו לאכל־לחם וישׂאו עיניהם ויראו והנה ארחת ישׁמעאלים באה מגלעד וגמליהם נשׂאים נכאת וצרי ולט הולכים להוריד מצרימה׃
Gen 37:26  ויאמר יהודה אל־אחיו מה־בצע כי נהרג את־אחינו וכסינו את־דמו׃
Gen 37:27  לכו ונמכרנו לישׁמעאלים וידנו אל־תהי־בו כי־אחינו בשׂרנו הוא וישׁמעו אחיו׃
Gen 37:28  ויעברו אנשׁים מדינים סחרים וימשׁכו ויעלו את־יוסף מן־הבור וימכרו את־יוסף לישׁמעאלים בעשׂרים כסף ויביאו את־יוסף מצרימה׃
Gen 37:29  וישׁב ראובן אל־הבור והנה אין־יוסף בבור ויקרע את־בגדיו׃
Gen 37:30  וישׁב אל־אחיו ויאמר הילד איננו ואני אנה אני־בא׃
Gen 37:31  ויקחו את־כתנת יוסף וישׁחטו שׂעיר עזים ויטבלו את־הכתנת בדם׃
Gen 37:32  וישׁלחו את־כתנת הפסים ויביאו אל־אביהם ויאמרו זאת מצאנו הכר־נא הכתנת בנך הוא אם־לא׃
Gen 37:33  ויכירה ויאמר כתנת בני חיה רעה אכלתהו טרף טרף יוסף׃
Gen 37:34  ויקרע יעקב שׂמלתיו וישׂם שׂק במתניו ויתאבל על־בנו ימים רבים׃
Gen 37:35  ויקמו כל־בניו וכל־בנתיו לנחמו וימאן להתנחם ויאמר כי־ארד אל־בני אבל שׁאלה ויבך אתו אביו׃
Gen 37:36  והמדנים מכרו אתו אל־מצרים לפוטיפר סריס פרעה שׂר הטבחים׃
Gen 38:1  ויהי בעת ההוא וירד יהודה מאת אחיו ויט עד־אישׁ עדלמי ושׁמו חירה׃
Gen 38:2  וירא־שׁם יהודה בת־אישׁ כנעני ושׁמו שׁוע ויקחה ויבא אליה׃
Gen 38:3  ותהר ותלד בן ויקרא את־שׁמו ער׃
Gen 38:4  ותהר עוד ותלד בן ותקרא את־שׁמו אונן׃
Gen 38:5  ותסף עוד ותלד בן ותקרא את־שׁמו שׁלה והיה בכזיב בלדתה אתו׃
Gen 38:6  ויקח יהודה אשׁה לער בכורו ושׁמה תמר׃
Gen 38:7  ויהי ער בכור יהודה רע בעיני יהוה וימתהו יהוה׃
Gen 38:8  ויאמר יהודה לאונן בא אל־אשׁת אחיך ויבם אתה והקם זרע לאחיך׃
Gen 38:9  וידע אונן כי לא לו יהיה הזרע והיה אם־בא אל־אשׁת אחיו ושׁחת ארצה לבלתי נתן־זרע לאחיו׃
Gen 38:10  וירע בעיני יהוה אשׁר עשׂה וימת גם־אתו׃
Gen 38:11  ויאמר יהודה לתמר כלתו שׁבי אלמנה בית־אביך עד־יגדל שׁלה בני כי אמר פן־ימות גם־הוא כאחיו ותלך תמר ותשׁב בית אביה׃
Gen 38:12  וירבו הימים ותמת בת־שׁוע אשׁת־יהודה וינחם יהודה ויעל על־גזזי צאנו הוא וחירה רעהו העדלמי תמנתה׃
Gen 38:13  ויגד לתמר לאמר הנה חמיך עלה תמנתה לגז צאנו׃
Gen 38:14  ותסר בגדי אלמנותה מעליה ותכס בצעיף ותתעלף ותשׁב בפתח עינים אשׁר על־דרך תמנתה כי ראתה כי־גדל שׁלה והוא לא־נתנה לו לאשׁה׃
Gen 38:15  ויראה יהודה ויחשׁבה לזונה כי כסתה פניה׃
Gen 38:16  ויט אליה אל־הדרך ויאמר הבה־נא אבוא אליך כי לא ידע כי כלתו הוא ותאמר מה־תתן־לי כי תבוא אלי׃
Gen 38:17  ויאמר אנכי אשׁלח גדי־עזים מן־הצאן ותאמר אם־תתן ערבון עד שׁלחך׃
Gen 38:18  ויאמר מה הערבון אשׁר אתן־לך ותאמר חתמך ופתילך ומטך אשׁר בידך ויתן־לה ויבא אליה ותהר לו׃
Gen 38:19  ותקם ותלך ותסר צעיפה מעליה ותלבשׁ בגדי אלמנותה׃
Gen 38:20  וישׁלח יהודה את־גדי העזים ביד רעהו העדלמי לקחת הערבון מיד האשׁה ולא מצאה׃
Gen 38:21  וישׁאל את־אנשׁי מקמה לאמר איה הקדשׁה הוא בעינים על־הדרך ויאמרו לא־היתה בזה קדשׁה׃
Gen 38:22  וישׁב אל־יהודה ויאמר לא מצאתיה וגם אנשׁי המקום אמרו לא־היתה בזה קדשׁה׃
Gen 38:23  ויאמר יהודה תקח־לה פן נהיה לבוז הנה שׁלחתי הגדי הזה ואתה לא מצאתה׃
Gen 38:24  ויהי כמשׁלשׁ חדשׁים ויגד ליהודה לאמר זנתה תמר כלתך וגם הנה הרה לזנונים ויאמר יהודה הוציאוה ותשׂרף׃
Gen 38:25  הוא מוצאת והיא שׁלחה אל־חמיה לאמר לאישׁ אשׁר־אלה לו אנכי הרה ותאמר הכר־נא למי החתמת והפתילים והמטה האלה׃
Gen 38:26  ויכר יהודה ויאמר צדקה ממני כי־על־כן לא־נתתיה לשׁלה בני ולא־יסף עוד לדעתה׃
Gen 38:27  ויהי בעת לדתה והנה תאומים בבטנה׃
Gen 38:28  ויהי בלדתה ויתן־יד ותקח המילדת ותקשׁר על־ידו שׁני לאמר זה יצא ראשׁנה׃
Gen 38:29  ויהי כמשׁיב ידו והנה יצא אחיו ותאמר מה־פרצת עליך פרץ ויקרא שׁמו פרץ׃
Gen 38:30  ואחר יצא אחיו אשׁר על־ידו השׁני ויקרא שׁמו זרח׃
Gen 39:1  ויוסף הורד מצרימה ויקנהו פוטיפר סריס פרעה שׂר הטבחים אישׁ מצרי מיד הישׁמעאלים אשׁר הורדהו שׁמה׃
Gen 39:2  ויהי יהוה את־יוסף ויהי אישׁ מצליח ויהי בבית אדניו המצרי׃
Gen 39:3  וירא אדניו כי יהוה אתו וכל אשׁר־הוא עשׂה יהוה מצליח בידו׃
Gen 39:4  וימצא יוסף חן בעיניו וישׁרת אתו ויפקדהו על־ביתו וכל־ישׁ־לו נתן בידו׃
Gen 39:5  ויהי מאז הפקיד אתו בביתו ועל כל־אשׁר ישׁ־לו ויברך יהוה את־בית המצרי בגלל יוסף ויהי ברכת יהוה בכל־אשׁר ישׁ־לו בבית ובשׂדה׃
Gen 39:6  ויעזב כל־אשׁר־לו ביד־יוסף ולא־ידע אתו מאומה כי אם־הלחם אשׁר־הוא אוכל ויהי יוסף יפה־תאר ויפה מראה׃
Gen 39:7  ויהי אחר הדברים האלה ותשׂא אשׁת־אדניו את־עיניה אל־יוסף ותאמר שׁכבה עמי׃
Gen 39:8  וימאן ויאמר אל־אשׁת אדניו הן אדני לא־ידע אתי מה־בבית וכל אשׁר־ישׁ־לו נתן בידי׃
Gen 39:9  איננו גדול בבית הזה ממני ולא־חשׂך ממני מאומה כי אם־אותך באשׁר את־אשׁתו ואיך אעשׂה הרעה הגדלה הזאת וחטאתי לאלהים׃
Gen 39:10  ויהי כדברה אל־יוסף יום יום ולא־שׁמע אליה לשׁכב אצלה להיות עמה׃
Gen 39:11  ויהי כהיום הזה ויבא הביתה לעשׂות מלאכתו ואין אישׁ מאנשׁי הבית שׁם בבית׃
Gen 39:12  ותתפשׂהו בבגדו לאמר שׁכבה עמי ויעזב בגדו בידה וינס ויצא החוצה׃
Gen 39:13  ויהי כראותה כי־עזב בגדו בידה וינס החוצה׃
Gen 39:14  ותקרא לאנשׁי ביתה ותאמר להם לאמר ראו הביא לנו אישׁ עברי לצחק בנו בא אלי לשׁכב עמי ואקרא בקול גדול׃
Gen 39:15  ויהי כשׁמעו כי־הרימתי קולי ואקרא ויעזב בגדו אצלי וינס ויצא החוצה׃
Gen 39:16  ותנח בגדו אצלה עד־בוא אדניו אל־ביתו׃
Gen 39:17  ותדבר אליו כדברים האלה לאמר בא־אלי העבד העברי אשׁר־הבאת לנו לצחק בי׃
Gen 39:18  ויהי כהרימי קולי ואקרא ויעזב בגדו אצלי וינס החוצה׃
Gen 39:19  ויהי כשׁמע אדניו את־דברי אשׁתו אשׁר דברה אליו לאמר כדברים האלה עשׂה לי עבדך ויחר אפו׃
Gen 39:20  ויקח אדני יוסף אתו ויתנהו אל־בית הסהר מקום אשׁר־אסורי המלך אסורים ויהי־שׁם בבית הסהר׃
Gen 39:21  ויהי יהוה את־יוסף ויט אליו חסד ויתן חנו בעיני שׂר בית־הסהר׃
Gen 39:22  ויתן שׂר בית־הסהר ביד־יוסף את כל־האסירם אשׁר בבית הסהר ואת כל־אשׁר עשׂים שׁם הוא היה עשׂה׃
Gen 39:23  אין שׂר בית־הסהר ראה את־כל־מאומה בידו באשׁר יהוה אתו ואשׁר־הוא עשׂה יהוה מצליח׃
Gen 40:1  ויהי אחר הדברים האלה חטאו משׁקה מלך־מצרים והאפה לאדניהם למלך מצרים׃
Gen 40:2  ויקצף פרעה על שׁני סריסיו על שׂר המשׁקים ועל שׂר האופים׃
Gen 40:3  ויתן אתם במשׁמר בית שׂר הטבחים אל־בית הסהר מקום אשׁר יוסף אסור שׁם׃
Gen 40:4  ויפקד שׂר הטבחים את־יוסף אתם וישׁרת אתם ויהיו ימים במשׁמר׃
Gen 40:5  ויחלמו חלום שׁניהם אישׁ חלמו בלילה אחד אישׁ כפתרון חלמו המשׁקה והאפה אשׁר למלך מצרים אשׁר אסורים בבית הסהר׃
Gen 40:6  ויבא אליהם יוסף בבקר וירא אתם והנם זעפים׃
Gen 40:7  וישׁאל את־סריסי פרעה אשׁר אתו במשׁמר בית אדניו לאמר מדוע פניכם רעים היום׃
Gen 40:8  ויאמרו אליו חלום חלמנו ופתר אין אתו ויאמר אלהם יוסף הלוא לאלהים פתרנים ספרו־נא לי׃
Gen 40:9  ויספר שׂר־המשׁקים את־חלמו ליוסף ויאמר לו בחלומי והנה־גפן לפני׃
Gen 40:10  ובגפן שׁלשׁה שׂריגם והוא כפרחת עלתה נצה הבשׁילו אשׁכלתיה ענבים׃
Gen 40:11  וכוס פרעה בידי ואקח את־הענבים ואשׂחט אתם אל־כוס פרעה ואתן את־הכוס על־כף פרעה׃
Gen 40:12  ויאמר לו יוסף זה פתרנו שׁלשׁת השׂרגים שׁלשׁת ימים הם׃
Gen 40:13  בעוד שׁלשׁת ימים ישׂא פרעה את־ראשׁך והשׁיבך על־כנך ונתת כוס־פרעה בידו כמשׁפט הראשׁון אשׁר היית משׁקהו׃
Gen 40:14  כי אם־זכרתני אתך כאשׁר ייטב לך ועשׂית־נא עמדי חסד והזכרתני אל־פרעה והוצאתני מן־הבית הזה׃
Gen 40:15  כי־גנב גנבתי מארץ העברים וגם־פה לא־עשׂיתי מאומה כי־שׂמו אתי בבור׃
Gen 40:16  וירא שׂר־האפים כי טוב פתר ויאמר אל־יוסף אף־אני בחלומי והנה שׁלשׁה סלי חרי על־ראשׁי׃
Gen 40:17  ובסל העליון מכל מאכל פרעה מעשׂה אפה והעוף אכל אתם מן־הסל מעל ראשׁי׃
Gen 40:18  ויען יוסף ויאמר זה פתרנו שׁלשׁת הסלים שׁלשׁת ימים הם׃
Gen 40:19  בעוד שׁלשׁת ימים ישׂא פרעה את־ראשׁך מעליך ותלה אותך על־עץ ואכל העוף את־בשׂרך מעליך׃
Gen 40:20  ויהי ביום השׁלישׁי יום הלדת את־פרעה ויעשׂ משׁתה לכל־עבדיו וישׂא את־ראשׁ שׂר המשׁקים ואת־ראשׁ שׂר האפים בתוך עבדיו׃
Gen 40:21  וישׁב את־שׂר המשׁקים על־משׁקהו ויתן הכוס על־כף פרעה׃
Gen 40:22  ואת שׂר האפים תלה כאשׁר פתר להם יוסף׃
Gen 40:23  ולא־זכר שׂר־המשׁקים את־יוסף וישׁכחהו׃
Gen 41:1  ויהי מקץ שׁנתים ימים ופרעה חלם והנה עמד על־היאר׃
Gen 41:2  והנה מן־היאר עלת שׁבע פרות יפות מראה ובריאת בשׂר ותרעינה באחו׃
Gen 41:3  והנה שׁבע פרות אחרות עלות אחריהן מן־היאר רעות מראה ודקות בשׂר ותעמדנה אצל הפרות על־שׂפת היאר׃
Gen 41:4  ותאכלנה הפרות רעות המראה ודקת הבשׂר את שׁבע הפרות יפת המראה והבריאת וייקץ פרעה׃
Gen 41:5  ויישׁן ויחלם שׁנית והנה שׁבע שׁבלים עלות בקנה אחד בריאות וטבות׃
Gen 41:6  והנה שׁבע שׁבלים דקות ושׁדופת קדים צמחות אחריהן׃
Gen 41:7  ותבלענה השׁבלים הדקות את שׁבע השׁבלים הבריאות והמלאות וייקץ פרעה והנה חלום׃
Gen 41:8  ויהי בבקר ותפעם רוחו וישׁלח ויקרא את־כל־חרטמי מצרים ואת־כל־חכמיה ויספר פרעה להם את־חלמו ואין־פותר אותם לפרעה׃
Gen 41:9  וידבר שׂר המשׁקים את־פרעה לאמר את־חטאי אני מזכיר היום׃
Gen 41:10  פרעה קצף על־עבדיו ויתן אתי במשׁמר בית שׂר הטבחים אתי ואת שׂר האפים׃
Gen 41:11  ונחלמה חלום בלילה אחד אני והוא אישׁ כפתרון חלמו חלמנו׃
Gen 41:12  ושׁם אתנו נער עברי עבד לשׂר הטבחים ונספר־לו ויפתר־לנו את־חלמתינו אישׁ כחלמו פתר׃
Gen 41:13  ויהי כאשׁר פתר־לנו כן היה אתי השׁיב על־כני ואתו תלה׃
Gen 41:14  וישׁלח פרעה ויקרא את־יוסף ויריצהו מן־הבור ויגלח ויחלף שׂמלתיו ויבא אל־פרעה׃
Gen 41:15  ויאמר פרעה אל־יוסף חלום חלמתי ופתר אין אתו ואני שׁמעתי עליך לאמר תשׁמע חלום לפתר אתו׃
Gen 41:16  ויען יוסף את־פרעה לאמר בלעדי אלהים יענה את־שׁלום פרעה׃
Gen 41:17  וידבר פרעה אל־יוסף בחלמי הנני עמד על־שׂפת היאר׃
Gen 41:18  והנה מן־היאר עלת שׁבע פרות בריאות בשׂר ויפת תאר ותרעינה באחו׃
Gen 41:19  והנה שׁבע־פרות אחרות עלות אחריהן דלות ורעות תאר מאד ורקות בשׂר לא־ראיתי כהנה בכל־ארץ מצרים לרע׃
Gen 41:20  ותאכלנה הפרות הרקות והרעות את שׁבע הפרות הראשׁנות הבריאת׃
Gen 41:21  ותבאנה אל־קרבנה ולא נודע כי־באו אל־קרבנה ומראיהן רע כאשׁר בתחלה ואיקץ׃
Gen 41:22  וארא בחלמי והנה שׁבע שׁבלים עלת בקנה אחד מלאת וטבות׃
Gen 41:23  והנה שׁבע שׁבלים צנמות דקות שׁדפות קדים צמחות אחריהם׃
Gen 41:24  ותבלען השׁבלים הדקת את שׁבע השׁבלים הטבות ואמר אל־החרטמים ואין מגיד לי׃
Gen 41:25  ויאמר יוסף אל־פרעה חלום פרעה אחד הוא את אשׁר האלהים עשׂה הגיד לפרעה׃
Gen 41:26  שׁבע פרת הטבת שׁבע שׁנים הנה ושׁבע השׁבלים הטבת שׁבע שׁנים הנה חלום אחד הוא׃
Gen 41:27  ושׁבע הפרות הרקות והרעת העלת אחריהן שׁבע שׁנים הנה ושׁבע השׁבלים הרקות שׁדפות הקדים יהיו שׁבע שׁני רעב׃
Gen 41:28  הוא הדבר אשׁר דברתי אל־פרעה אשׁר האלהים עשׂה הראה את־פרעה׃
Gen 41:29  הנה שׁבע שׁנים באות שׂבע גדול בכל־ארץ מצרים׃
Gen 41:30  וקמו שׁבע שׁני רעב אחריהן ונשׁכח כל־השׂבע בארץ מצרים וכלה הרעב את־הארץ׃
Gen 41:31  ולא־יודע השׂבע בארץ מפני הרעב ההוא אחרי־כן כי־כבד הוא מאד׃
Gen 41:32  ועל השׁנות החלום אל־פרעה פעמים כי־נכון הדבר מעם האלהים וממהר האלהים לעשׂתו׃
Gen 41:33  ועתה ירא פרעה אישׁ נבון וחכם וישׁיתהו על־ארץ מצרים׃
Gen 41:34  יעשׂה פרעה ויפקד פקדים על־הארץ וחמשׁ את־ארץ מצרים בשׁבע שׁני השׂבע׃
Gen 41:35  ויקבצו את־כל־אכל השׁנים הטבות הבאת האלה ויצברו־בר תחת יד־פרעה אכל בערים ושׁמרו׃
Gen 41:36  והיה האכל לפקדון לארץ לשׁבע שׁני הרעב אשׁר תהיין בארץ מצרים ולא־תכרת הארץ ברעב׃
Gen 41:37  וייטב הדבר בעיני פרעה ובעיני כל־עבדיו׃
Gen 41:38  ויאמר פרעה אל־עבדיו הנמצא כזה אישׁ אשׁר רוח אלהים בו׃
Gen 41:39  ויאמר פרעה אל־יוסף אחרי הודיע אלהים אותך את־כל־זאת אין־נבון וחכם כמוך׃
Gen 41:40  אתה תהיה על־ביתי ועל־פיך ישׁק כל־עמי רק הכסא אגדל ממך׃
Gen 41:41  ויאמר פרעה אל־יוסף ראה נתתי אתך על כל־ארץ מצרים׃
Gen 41:42  ויסר פרעה את־טבעתו מעל ידו ויתן אתה על־יד יוסף וילבשׁ אתו בגדי־שׁשׁ וישׂם רבד הזהב על־צוארו׃
Gen 41:43  וירכב אתו במרכבת המשׁנה אשׁר־לו ויקראו לפניו אברך ונתון אתו על כל־ארץ מצרים׃
Gen 41:44  ויאמר פרעה אל־יוסף אני פרעה ובלעדיך לא־ירים אישׁ את־ידו ואת־רגלו בכל־ארץ מצרים׃
Gen 41:45  ויקרא פרעה שׁם־יוסף צפנת פענח ויתן־לו את־אסנת בת־פוטי פרע כהן אן לאשׁה ויצא יוסף על־ארץ מצרים׃
Gen 41:46  ויוסף בן־שׁלשׁים שׁנה בעמדו לפני פרעה מלך־מצרים ויצא יוסף מלפני פרעה ויעבר בכל־ארץ מצרים׃
Gen 41:47  ותעשׂ הארץ בשׁבע שׁני השׂבע לקמצים׃
Gen 41:48  ויקבץ את־כל־אכל שׁבע שׁנים אשׁר היו בארץ מצרים ויתן־אכל בערים אכל שׂדה־העיר אשׁר סביבתיה נתן בתוכה׃
Gen 41:49  ויצבר יוסף בר כחול הים הרבה מאד עד כי־חדל לספר כי־אין מספר׃
Gen 41:50  וליוסף ילד שׁני בנים בטרם תבוא שׁנת הרעב אשׁר ילדה־לו אסנת בת־פוטי פרע כהן און׃
Gen 41:51  ויקרא יוסף את־שׁם הבכור מנשׁה כי־נשׁני אלהים את־כל־עמלי ואת כל־בית אבי׃
Gen 41:52  ואת שׁם השׁני קרא אפרים כי־הפרני אלהים בארץ עניי׃
Gen 41:53  ותכלינה שׁבע שׁני השׂבע אשׁר היה בארץ מצרים׃
Gen 41:54  ותחלינה שׁבע שׁני הרעב לבוא כאשׁר אמר יוסף ויהי רעב בכל־הארצות ובכל־ארץ מצרים היה לחם׃
Gen 41:55  ותרעב כל־ארץ מצרים ויצעק העם אל־פרעה ללחם ויאמר פרעה לכל־מצרים לכו אל־יוסף אשׁר־יאמר לכם תעשׂו׃
Gen 41:56  והרעב היה על כל־פני הארץ ויפתח יוסף את־כל־אשׁר בהם וישׁבר למצרים ויחזק הרעב בארץ מצרים׃
Gen 41:57  וכל־הארץ באו מצרימה לשׁבר אל־יוסף כי־חזק הרעב בכל־הארץ׃
Gen 42:1  וירא יעקב כי ישׁ־שׁבר במצרים ויאמר יעקב לבניו למה תתראו׃
Gen 42:2  ויאמר הנה שׁמעתי כי ישׁ־שׁבר במצרים רדו־שׁמה ושׁברו־לנו משׁם ונחיה ולא נמות׃
Gen 42:3  וירדו אחי־יוסף עשׂרה לשׁבר בר ממצרים׃
Gen 42:4  ואת־בנימין אחי יוסף לא־שׁלח יעקב את־אחיו כי אמר פן־יקראנו אסון׃
Gen 42:5  ויבאו בני ישׂראל לשׁבר בתוך הבאים כי־היה הרעב בארץ כנען׃
Gen 42:6  ויוסף הוא השׁליט על־הארץ הוא המשׁביר לכל־עם הארץ ויבאו אחי יוסף וישׁתחוו־לו אפים ארצה׃
Gen 42:7  וירא יוסף את־אחיו ויכרם ויתנכר אליהם וידבר אתם קשׁות ויאמר אלהם מאין באתם ויאמרו מארץ כנען לשׁבר־אכל׃
Gen 42:8  ויכר יוסף את־אחיו והם לא הכרהו׃
Gen 42:9  ויזכר יוסף את החלמות אשׁר חלם להם ויאמר אלהם מרגלים אתם לראות את־ערות הארץ באתם׃
Gen 42:10  ויאמרו אליו לא אדני ועבדיך באו לשׁבר־אכל׃
Gen 42:11  כלנו בני אישׁ־אחד נחנו כנים אנחנו לא־היו עבדיך מרגלים׃
Gen 42:12  ויאמר אלהם לא כי־ערות הארץ באתם לראות׃
Gen 42:13  ויאמרו שׁנים עשׂר עבדיך אחים אנחנו בני אישׁ־אחד בארץ כנען והנה הקטן את־אבינו היום והאחד איננו׃
Gen 42:14  ויאמר אלהם יוסף הוא אשׁר דברתי אלכם לאמר מרגלים אתם׃
Gen 42:15  בזאת תבחנו חי פרעה אם־תצאו מזה כי אם־בבוא אחיכם הקטן הנה׃
Gen 42:16  שׁלחו מכם אחד ויקח את־אחיכם ואתם האסרו ויבחנו דבריכם האמת אתכם ואם־לא חי פרעה כי מרגלים אתם׃
Gen 42:17  ויאסף אתם אל־משׁמר שׁלשׁת ימים׃
Gen 42:18  ויאמר אלהם יוסף ביום השׁלישׁי זאת עשׂו וחיו את־האלהים אני ירא׃
Gen 42:19  אם־כנים אתם אחיכם אחד יאסר בבית משׁמרכם ואתם לכו הביאו שׁבר רעבון בתיכם׃
Gen 42:20  ואת־אחיכם הקטן תביאו אלי ויאמנו דבריכם ולא תמותו ויעשׂו־כן׃
Gen 42:21  ויאמרו אישׁ אל־אחיו אבל אשׁמים אנחנו על־אחינו אשׁר ראינו צרת נפשׁו בהתחננו אלינו ולא שׁמענו על־כן באה אלינו הצרה הזאת׃
Gen 42:22  ויען ראובן אתם לאמר הלוא אמרתי אליכם לאמר אל־תחטאו בילד ולא שׁמעתם וגם־דמו הנה נדרשׁ׃
Gen 42:23  והם לא ידעו כי שׁמע יוסף כי המליץ בינתם׃
Gen 42:24  ויסב מעליהם ויבך וישׁב אלהם וידבר אלהם ויקח מאתם את־שׁמעון ויאסר אתו לעיניהם׃
Gen 42:25  ויצו יוסף וימלאו את־כליהם בר ולהשׁיב כספיהם אישׁ אל־שׂקו ולתת להם צדה לדרך ויעשׂ להם כן׃
Gen 42:26  וישׂאו את־שׁברם על־חמריהם וילכו משׁם׃
Gen 42:27  ויפתח האחד את־שׂקו לתת מספוא לחמרו במלון וירא את־כספו והנה־הוא בפי אמתחתו׃
Gen 42:28  ויאמר אל־אחיו הושׁב כספי וגם הנה באמתחתי ויצא לבם ויחרדו אישׁ אל־אחיו לאמר מה־זאת עשׂה אלהים לנו׃
Gen 42:29  ויבאו אל־יעקב אביהם ארצה כנען ויגידו לו את כל־הקרת אתם לאמר׃
Gen 42:30  דבר האישׁ אדני הארץ אתנו קשׁות ויתן אתנו כמרגלים את־הארץ׃
Gen 42:31  ונאמר אליו כנים אנחנו לא היינו מרגלים׃
Gen 42:32  שׁנים־עשׂר אנחנו אחים בני אבינו האחד איננו והקטן היום את־אבינו בארץ כנען׃
Gen 42:33  ויאמר אלינו האישׁ אדני הארץ בזאת אדע כי כנים אתם אחיכם האחד הניחו אתי ואת־רעבון בתיכם קחו ולכו׃
Gen 42:34  והביאו את־אחיכם הקטן אלי ואדעה כי לא מרגלים אתם כי כנים אתם את־אחיכם אתן לכם ואת־הארץ תסחרו׃
Gen 42:35  ויהי הם מריקים שׂקיהם והנה־אישׁ צרור־כספו בשׂקו ויראו את־צררות כספיהם המה ואביהם וייראו׃
Gen 42:36  ויאמר אלהם יעקב אביהם אתי שׁכלתם יוסף איננו ושׁמעון איננו ואת־בנימן תקחו עלי היו כלנה׃
Gen 42:37  ויאמר ראובן אל־אביו לאמר את־שׁני בני תמית אם־לא אביאנו אליך תנה אתו על־ידי ואני אשׁיבנו אליך׃
Gen 42:38  ויאמר לא־ירד בני עמכם כי־אחיו מת והוא לבדו נשׁאר וקראהו אסון בדרך אשׁר תלכו־בה והורדתם את־שׂיבתי ביגון שׁאולה׃
Gen 43:1  והרעב כבד בארץ׃
Gen 43:2  ויהי כאשׁר כלו לאכל את־השׁבר אשׁר הביאו ממצרים ויאמר אליהם אביהם שׁבו שׁברו־לנו מעט־אכל׃
Gen 43:3  ויאמר אליו יהודה לאמר העד העד בנו האישׁ לאמר לא־תראו פני בלתי אחיכם אתכם׃
Gen 43:4  אם־ישׁך משׁלח את־אחינו אתנו נרדה ונשׁברה לך אכל׃
Gen 43:5  ואם־אינך משׁלח לא נרד כי־האישׁ אמר אלינו לא־תראו פני בלתי אחיכם אתכם׃
Gen 43:6  ויאמר ישׂראל למה הרעתם לי להגיד לאישׁ העוד לכם אח׃
Gen 43:7  ויאמרו שׁאול שׁאל־האישׁ לנו ולמולדתנו לאמר העוד אביכם חי הישׁ לכם אח ונגד־לו על־פי הדברים האלה הידוע נדע כי יאמר הורידו את־אחיכם׃
Gen 43:8  ויאמר יהודה אל־ישׂראל אביו שׁלחה הנער אתי ונקומה ונלכה ונחיה ולא נמות גם־אנחנו גם־אתה גם־טפנו׃
Gen 43:9  אנכי אערבנו מידי תבקשׁנו אם־לא הביאתיו אליך והצגתיו לפניך וחטאתי לך כל־הימים׃
Gen 43:10  כי לולא התמהמהנו כי־עתה שׁבנו זה פעמים׃
Gen 43:11  ויאמר אלהם ישׂראל אביהם אם־כן אפוא זאת עשׂו קחו מזמרת הארץ בכליכם והורידו לאישׁ מנחה מעט צרי ומעט דבשׁ נכאת ולט בטנים ושׁקדים׃
Gen 43:12  וכסף משׁנה קחו בידכם ואת־הכסף המושׁב בפי אמתחתיכם תשׁיבו בידכם אולי משׁגה הוא׃
Gen 43:13  ואת־אחיכם קחו וקומו שׁובו אל־האישׁ׃
Gen 43:14  ואל שׁדי יתן לכם רחמים לפני האישׁ ושׁלח לכם את־אחיכם אחר ואת־בנימין ואני כאשׁר שׁכלתי שׁכלתי׃
Gen 43:15  ויקחו האנשׁים את־המנחה הזאת ומשׁנה־כסף לקחו בידם ואת־בנימן ויקמו וירדו מצרים ויעמדו לפני יוסף׃
Gen 43:16  וירא יוסף אתם את־בנימין ויאמר לאשׁר על־ביתו הבא את־האנשׁים הביתה וטבח טבח והכן כי אתי יאכלו האנשׁים בצהרים׃
Gen 43:17  ויעשׂ האישׁ כאשׁר אמר יוסף ויבא האישׁ את־האנשׁים ביתה יוסף׃
Gen 43:18  וייראו האנשׁים כי הובאו בית יוסף ויאמרו על־דבר הכסף השׁב באמתחתינו בתחלה אנחנו מובאים להתגלל עלינו ולהתנפל עלינו ולקחת אתנו לעבדים ואת־חמרינו׃
Gen 43:19  ויגשׁו אל־האישׁ אשׁר על־בית יוסף וידברו אליו פתח הבית׃
Gen 43:20  ויאמרו בי אדני ירד ירדנו בתחלה לשׁבר־אכל׃
Gen 43:21  ויהי כי־באנו אל־המלון ונפתחה את־אמתחתינו והנה כסף־אישׁ בפי אמתחתו כספנו במשׁקלו ונשׁב אתו בידנו׃
Gen 43:22  וכסף אחר הורדנו בידנו לשׁבר־אכל לא ידענו מי־שׂם כספנו באמתחתינו׃
Gen 43:23  ויאמר שׁלום לכם אל־תיראו אלהיכם ואלהי אביכם נתן לכם מטמון באמתחתיכם כספכם בא אלי ויוצא אלהם את־שׁמעון׃
Gen 43:24  ויבא האישׁ את־האנשׁים ביתה יוסף ויתן־מים וירחצו רגליהם ויתן מספוא לחמריהם׃
Gen 43:25  ויכינו את־המנחה עד־בוא יוסף בצהרים כי שׁמעו כי־שׁם יאכלו לחם׃
Gen 43:26  ויבא יוסף הביתה ויביאו לו את־המנחה אשׁר־בידם הביתה וישׁתחוו־לו ארצה׃
Gen 43:27  וישׁאל להם לשׁלום ויאמר השׁלום אביכם הזקן אשׁר אמרתם העודנו חי׃
Gen 43:28  ויאמרו שׁלום לעבדך לאבינו עודנו חי ויקדו וישׁתחו׃
Gen 43:29  וישׂא עיניו וירא את־בנימין אחיו בן־אמו ויאמר הזה אחיכם הקטן אשׁר אמרתם אלי ויאמר אלהים יחנך בני׃
Gen 43:30  וימהר יוסף כי־נכמרו רחמיו אל־אחיו ויבקשׁ לבכות ויבא החדרה ויבך שׁמה׃
Gen 43:31  וירחץ פניו ויצא ויתאפק ויאמר שׂימו לחם׃
Gen 43:32  וישׂימו לו לבדו ולהם לבדם ולמצרים האכלים אתו לבדם כי לא יוכלון המצרים לאכל את־העברים לחם כי־תועבה הוא למצרים׃
Gen 43:33  וישׁבו לפניו הבכר כבכרתו והצעיר כצערתו ויתמהו האנשׁים אישׁ אל־רעהו׃
Gen 43:34  וישׂא משׂאת מאת פניו אלהם ותרב משׂאת בנימן ממשׂאת כלם חמשׁ ידות וישׁתו וישׁכרו עמו׃
Gen 44:1  ויצו את־אשׁר על־ביתו לאמר מלא את־אמתחת האנשׁים אכל כאשׁר יוכלון שׂאת ושׂים כסף־אישׁ בפי אמתחתו׃
Gen 44:2  ואת־גביעי גביע הכסף תשׂים בפי אמתחת הקטן ואת כסף שׁברו ויעשׂ כדבר יוסף אשׁר דבר׃
Gen 44:3  הבקר אור והאנשׁים שׁלחו המה וחמריהם׃
Gen 44:4  הם יצאו את־העיר לא הרחיקו ויוסף אמר לאשׁר על־ביתו קום רדף אחרי האנשׁים והשׂגתם ואמרת אלהם למה שׁלמתם רעה תחת טובה׃
Gen 44:5  הלוא זה אשׁר ישׁתה אדני בו והוא נחשׁ ינחשׁ בו הרעתם אשׁר עשׂיתם׃
Gen 44:6  וישׂגם וידבר אלהם את־הדברים האלה׃
Gen 44:7  ויאמרו אליו למה ידבר אדני כדברים האלה חלילה לעבדיךמעשׂות כדבר הזה׃
Gen 44:8  הן כסף אשׁר מצאנו בפי אמתחתינו השׁיבנו אליך מארץ כנען ואיך נגנב מבית אדניך כסף או זהב׃
Gen 44:9  אשׁר ימצא אתו מעבדיך ומת וגם־אנחנו נהיה לאדני לעבדים׃
Gen 44:10  ויאמר גם־עתה כדבריכם כן־הוא אשׁר ימצא אתו יהיה־לי עבד ואתם תהיו נקים׃
Gen 44:11  וימהרו ויורדו אישׁ את־אמתחתו ארצה ויפתחו אישׁ אמתחתו׃
Gen 44:12  ויחפשׂ בגדול החל ובקטן כלה וימצא הגביע באמתחת בנימן׃
Gen 44:13  ויקרעו שׂמלתם ויעמס אישׁ על־חמרו וישׁבו העירה׃
Gen 44:14  ויבא יהודה ואחיו ביתה יוסף והוא עודנו שׁם ויפלו לפניו ארצה׃
Gen 44:15  ויאמר להם יוסף מה־המעשׂה הזה אשׁר עשׂיתם הלוא ידעתם כי־נחשׁ ינחשׁ אישׁ אשׁר כמני׃
Gen 44:16  ויאמר יהודה מה־נאמר לאדני מה־נדבר ומה־נצטדק האלהים מצא את־עון עבדיך הננו עבדים לאדני גם־אנחנו גם אשׁר־נמצא הגביע בידו׃
Gen 44:17  ויאמר חלילה לי מעשׂות זאת האישׁ אשׁר נמצא הגביע בידו הוא יהיה־לי עבד ואתם עלו לשׁלום אל־אביכם׃
Gen 44:18  ויגשׁ אליו יהודה ויאמר בי אדני ידבר־נא עבדך דבר באזני אדני ואל־יחר אפך בעבדך כי כמוך כפרעה׃
Gen 44:19  אדני שׁאל את־עבדיו לאמר הישׁ־לכם אב או־אח׃
Gen 44:20  ונאמר אל־אדני ישׁ־לנו אב זקן וילד זקנים קטן ואחיו מת ויותר הוא לבדו לאמו ואביו אהבו׃
Gen 44:21  ותאמר אל־עבדיך הורדהו אלי ואשׂימה עיני עליו׃
Gen 44:22  ונאמר אל־אדני לא־יוכל הנער לעזב את־אביו ועזב את־אביו ומת׃
Gen 44:23  ותאמר אל־עבדיך אם־לא ירד אחיכם הקטן אתכם לא תספון לראות פני׃
Gen 44:24  ויהי כי עלינו אל־עבדך אבי ונגד־לו את דברי אדני׃
Gen 44:25  ויאמר אבינו שׁבו שׁברו־לנו מעט־אכל׃
Gen 44:26  ונאמר לא נוכל לרדת אם־ישׁ אחינו הקטן אתנו וירדנו כי־לא נוכל לראות פני האישׁ ואחינו הקטן איננו אתנו׃
Gen 44:27  ויאמר עבדך אבי אלינו אתם ידעתם כי שׁנים ילדה־לי אשׁתי׃
Gen 44:28  ויצא האחד מאתי ואמר אך טרף טרף ולא ראיתיו עד־הנה׃
Gen 44:29  ולקחתם גם־את־זה מעם פני וקרהו אסון והורדתם את־שׂיבתי ברעה שׁאלה׃
Gen 44:30  ועתה כבאי אל־עבדך אבי והנער איננו אתנו ונפשׁו קשׁורה בנפשׁו׃
Gen 44:31  והיה כראותו כי־אין הנער ומת והורידו עבדיך את־שׂיבת עבדך אבינו ביגון שׁאלה׃
Gen 44:32  כי עבדך ערב את־הנער מעם אבי לאמר אם־לא אביאנו אליך וחטאתי לאבי כל־הימים׃
Gen 44:33  ועתה ישׁב־נא עבדך תחת הנער עבד לאדני והנער יעל עם־אחיו׃
Gen 44:34  כי־איך אעלה אל־אבי והנער איננו אתי פן אראה ברע אשׁר ימצא את־אבי׃
Gen 45:1  ולא־יכל יוסף להתאפק לכל הנצבים עליו ויקרא הוציאו כל־אישׁ מעלי ולא־עמד אישׁ אתו בהתודע יוסף אל־אחיו׃
Gen 45:2  ויתן את־קלו בבכי וישׁמעו מצרים וישׁמע בית פרעה׃
Gen 45:3  ויאמר יוסף אל־אחיו אני יוסף העוד אבי חי ולא־יכלו אחיו לענות אתו כי נבהלו מפניו׃
Gen 45:4  ויאמר יוסף אל־אחיו גשׁו־נא אלי ויגשׁו ויאמר אני יוסף אחיכם אשׁר־מכרתם אתי מצרימה׃
Gen 45:5  ועתה אל־תעצבו ואל־יחר בעיניכם כי־מכרתם אתי הנה כי למחיה שׁלחני אלהים לפניכם׃
Gen 45:6  כי־זה שׁנתים הרעב בקרב הארץ ועוד חמשׁ שׁנים אשׁר אין־חרישׁ וקציר׃
Gen 45:7  וישׁלחני אלהים לפניכם לשׂום לכם שׁארית בארץ ולהחיות לכם לפליטה גדלה׃
Gen 45:8  ועתה לא־אתם שׁלחתם אתי הנה כי האלהים וישׂימני לאב לפרעה ולאדון לכל־ביתו ומשׁל בכל־ארץ מצרים׃
Gen 45:9  מהרו ועלו אל־אבי ואמרתם אליו כה אמר בנך יוסף שׂמני אלהים לאדון לכל־מצרים רדה אלי אל־תעמד׃
Gen 45:10  וישׁבת בארץ־גשׁן והיית קרוב אלי אתה ובניך ובני בניך וצאנך ובקרך וכל־אשׁר־לך׃
Gen 45:11  וכלכלתי אתך שׁם כי־עוד חמשׁ שׁנים רעב פן־תורשׁ אתה וביתך וכל־אשׁר־לך׃
Gen 45:12  והנה עיניכם ראות ועיני אחי בנימין כי־פי המדבר אליכם׃
Gen 45:13  והגדתם לאבי את־כל־כבודי במצרים ואת כל־אשׁר ראיתם ומהרתם והורדתם את־אבי הנה׃
Gen 45:14  ויפל על־צוארי בנימן־אחיו ויבך ובנימן בכה על־צואריו׃
Gen 45:15  וינשׁק לכל־אחיו ויבך עלהם ואחרי כן דברו אחיו אתו׃
Gen 45:16  והקל נשׁמע בית פרעה לאמר באו אחי יוסף וייטב בעיני פרעה ובעיני עבדיו׃
Gen 45:17  ויאמר פרעה אל־יוסף אמר אל־אחיך זאת עשׂו טענו את־בעירכם ולכו־באו ארצה כנען׃
Gen 45:18  וקחו את־אביכם ואת־בתיכם ובאו אלי ואתנה לכם את־טוב ארץ מצרים ואכלו את־חלב הארץ׃
Gen 45:19  ואתה צויתה זאת עשׂו קחו־לכם מארץ מצרים עגלות לטפכם ולנשׁיכם ונשׂאתם את־אביכם ובאתם׃
Gen 45:20  ועינכם אל־תחס על־כליכם כי־טוב כל־ארץ מצרים לכם הוא׃
Gen 45:21  ויעשׂו־כן בני ישׂראל ויתן להם יוסף עגלות על־פי פרעה ויתן להם צדה לדרך׃
Gen 45:22  לכלם נתן לאישׁ חלפות שׂמלת ולבנימן נתן שׁלשׁ מאות כסף וחמשׁ חלפת שׂמלת׃
Gen 45:23  ולאביו שׁלח כזאת עשׂרה חמרים נשׂאים מטוב מצרים ועשׂר אתנת נשׂאת בר ולחם ומזון לאביו לדרך׃
Gen 45:24  וישׁלח את־אחיו וילכו ויאמר אלהם אל־תרגזו בדרך׃
Gen 45:25  ויעלו ממצרים ויבאו ארץ כנען אל־יעקב אביהם׃
Gen 45:26  ויגדו לו לאמר עוד יוסף חי וכי־הוא משׁל בכל־ארץ מצרים ויפג לבו כי לא־האמין להם׃
Gen 45:27  וידברו אליו את כל־דברי יוסף אשׁר דבר אלהם וירא את־העגלות אשׁר־שׁלח יוסף לשׂאת אתו ותחי רוח יעקב אביהם׃
Gen 45:28  ויאמר ישׂראל רב עוד־יוסף בני חי אלכה ואראנו בטרם אמות׃
Gen 46:1  ויסע ישׂראל וכל־אשׁר־לו ויבא בארה שׁבע ויזבח זבחים לאלהי אביו יצחק׃
Gen 46:2  ויאמר אלהים לישׂראל במראת הלילה ויאמר יעקב יעקב ויאמר הנני׃
Gen 46:3  ויאמר אנכי האל אלהי אביך אל־תירא מרדה מצרימה כי־לגוי גדול אשׂימך שׁם׃
Gen 46:4  אנכי ארד עמך מצרימה ואנכי אעלך גם־עלה ויוסף ישׁית ידו על־עיניך׃
Gen 46:5  ויקם יעקב מבאר שׁבע וישׂאו בני־ישׂראל את־יעקב אביהם ואת־טפם ואת־נשׁיהם בעגלות אשׁר־שׁלח פרעה לשׂאת אתו׃
Gen 46:6  ויקחו את־מקניהם ואת־רכושׁם אשׁר רכשׁו בארץ כנען ויבאו מצרימה יעקב וכל־זרעו אתו׃
Gen 46:7  בניו ובני בניו אתו בנתיו ובנות בניו וכל־זרעו הביא אתו מצרימה׃
Gen 46:8  ואלה שׁמות בני־ישׂראל הבאים מצרימה יעקב ובניו בכר יעקב ראובן׃
Gen 46:9  ובני ראובן חנוך ופלוא וחצרן וכרמי׃
Gen 46:10  ובני שׁמעון ימואל וימין ואהד ויכין וצחר ושׁאול בן־הכנענית׃
Gen 46:11  ובני לוי גרשׁון קהת ומררי׃
Gen 46:12  ובני יהודה ער ואונן ושׁלה ופרץ וזרח וימת ער ואונן בארץ כנען ויהיו בני־פרץ חצרן וחמול׃
Gen 46:13  ובני ישׂשכר תולע ופוה ויוב ושׁמרן׃
Gen 46:14  ובני זבלון סרד ואלון ויחלאל׃
Gen 46:15  אלה בני לאה אשׁר ילדה ליעקב בפדן ארם ואת דינה בתו כל־נפשׁ בניו ובנותיו שׁלשׁים ושׁלשׁ׃
Gen 46:16  ובני גד צפיון וחגי שׁוני ואצבן ערי וארודי ואראלי׃
Gen 46:17  ובני אשׁר ימנה וישׁוה וישׁוי ובריעה ושׂרח אחתם ובני בריעה חבר ומלכיאל׃
Gen 46:18  אלה בני זלפה אשׁר־נתן לבן ללאה בתו ותלד את־אלה ליעקב שׁשׁ עשׂרה נפשׁ׃
Gen 46:19  בני רחל אשׁת יעקב יוסף ובנימן׃
Gen 46:20  ויולד ליוסף בארץ מצרים אשׁר ילדה־לו אסנת בת־פוטי פרע כהן אן את־מנשׁה ואת־אפרים׃
Gen 46:21  ובני בנימן בלע ובכר ואשׁבל גרא ונעמן אחי וראשׁ מפים וחפים וארד׃
Gen 46:22  אלה בני רחל אשׁר ילד ליעקב כל־נפשׁ ארבעה עשׂר׃
Gen 46:23  ובני־דן חשׁים׃
Gen 46:24  ובני נפתלי יחצאל וגוני ויצר ושׁלם׃
Gen 46:25  אלה בני בלהה אשׁר־נתן לבן לרחל בתו ותלד את־אלה ליעקב כל־נפשׁ שׁבעה׃
Gen 46:26  כל־הנפשׁ הבאה ליעקב מצרימה יצאי ירכו מלבד נשׁי בני־יעקב כל־נפשׁ שׁשׁים ושׁשׁ׃
Gen 46:27  ובני יוסף אשׁר־ילד־לו במצרים נפשׁ שׁנים כל־הנפשׁ לבית־יעקב הבאה מצרימה שׁבעים׃
Gen 46:28  ואת־יהודה שׁלח לפניו אל־יוסף להורת לפניו גשׁנה ויבאו ארצה גשׁן׃
Gen 46:29  ויאסר יוסף מרכבתו ויעל לקראת־ישׂראל אביו גשׁנה וירא אליו ויפל על־צואריו ויבך על־צואריו עוד׃
Gen 46:30  ויאמר ישׂראל אל־יוסף אמותה הפעם אחרי ראותי את־פניך כי עודך חי׃
Gen 46:31  ויאמר יוסף אל־אחיו ואל־בית אביו אעלה ואגידה לפרעה ואמרה אליו אחי ובית־אבי אשׁר בארץ־כנען באו אלי׃
Gen 46:32  והאנשׁים רעי צאן כי־אנשׁי מקנה היו וצאנם ובקרם וכל־אשׁר להם הביאו׃
Gen 46:33  והיה כי־יקרא לכם פרעה ואמר מה־מעשׂיכם׃
Gen 46:34  ואמרתם אנשׁי מקנה היו עבדיך מנעורינו ועד־עתה גם־אנחנו גם־אבתינו בעבור תשׁבו בארץ גשׁן כי־תועבת מצרים כל־רעה צאן׃
Gen 47:1  ויבא יוסף ויגד לפרעה ויאמר אבי ואחי וצאנם ובקרם וכל־אשׁר להם באו מארץ כנען והנם בארץ גשׁן׃
Gen 47:2  ומקצה אחיו לקח חמשׁה אנשׁים ויצגם לפני פרעה׃
Gen 47:3  ויאמר פרעה אל־אחיו מה־מעשׂיכם ויאמרו אל־פרעה רעה צאן עבדיך גם־אנחנו גם־אבותינו׃
Gen 47:4  ויאמרו אל־פרעה לגור בארץ באנו כי־אין מרעה לצאן אשׁר לעבדיך כי־כבד הרעב בארץ כנען ועתה ישׁבו־נא עבדיך בארץ גשׁן׃
Gen 47:5  ויאמר פרעה אל־יוסף לאמר אביך ואחיך באו אליך׃
Gen 47:6  ארץ מצרים לפניך הוא במיטב הארץ הושׁב את־אביך ואת־אחיך ישׁבו בארץ גשׁן ואם־ידעת וישׁ־בם אנשׁי־חיל ושׂמתם שׂרי מקנה על־אשׁר־לי׃
Gen 47:7  ויבא יוסף את־יעקב אביו ויעמדהו לפני פרעה ויברך יעקב את־פרעה׃
Gen 47:8  ויאמר פרעה אל־יעקב כמה ימי שׁני חייך׃
Gen 47:9  ויאמר יעקב אל־פרעה ימי שׁני מגורי שׁלשׁים ומאת שׁנה מעט ורעים היו ימי שׁני חיי ולא השׂיגו את־ימי שׁני חיי אבתי בימי מגוריהם׃
Gen 47:10  ויברך יעקב את־פרעה ויצא מלפני פרעה׃
Gen 47:11  ויושׁב יוסף את־אביו ואת־אחיו ויתן להם אחזה בארץ מצרים במיטב הארץ בארץ רעמסס כאשׁר צוה פרעה׃
Gen 47:12  ויכלכל יוסף את־אביו ואת־אחיו ואת כל־בית אביו לחם לפי הטף׃
Gen 47:13  ולחם אין בכל־הארץ כי־כבד הרעב מאד ותלה ארץ מצרים וארץ כנען מפני הרעב׃
Gen 47:14  וילקט יוסף את־כל־הכסף הנמצא בארץ־מצרים ובארץ כנען בשׁבר אשׁר־הם שׁברים ויבא יוסף את־הכסף ביתה פרעה׃
Gen 47:15  ויתם הכסף מארץ מצרים ומארץ כנען ויבאו כל־מצרים אל־יוסף לאמר הבה־לנו לחם ולמה נמות נגדך כי אפס כסף׃
Gen 47:16  ויאמר יוסף הבו מקניכם ואתנה לכם במקניכם אם־אפס כסף׃
Gen 47:17  ויביאו את־מקניהם אל־יוסף ויתן להם יוסף לחם בסוסים ובמקנה הצאן ובמקנה הבקר ובחמרים וינהלם בלחם בכל־מקנהם בשׁנה ההוא׃
Gen 47:18  ותתם השׁנה ההוא ויבאו אליו בשׁנה השׁנית ויאמרו לו לא־נכחד מאדני כי אם־תם הכסף ומקנה הבהמה אל־אדני לא נשׁאר לפני אדני בלתי אם־גויתנו ואדמתנו׃
Gen 47:19  למה נמות לעיניך גם־אנחנו גם אדמתנו קנה־אתנו ואת־אדמתנו בלחם ונהיה אנחנו ואדמתנו עבדים לפרעה ותן־זרע ונחיה ולא נמות והאדמה לא תשׁם׃
Gen 47:20  ויקן יוסף את־כל־אדמת מצרים לפרעה כי־מכרו מצרים אישׁ שׂדהו כי־חזק עלהם הרעב ותהי הארץ לפרעה׃
Gen 47:21  ואת־העם העביר אתו לערים מקצה גבול־מצרים ועד־קצהו׃
Gen 47:22  רק אדמת הכהנים לא קנה כי חק לכהנים מאת פרעה ואכלו את־חקם אשׁר נתן להם פרעה על־כן לא מכרו את־אדמתם׃
Gen 47:23  ויאמר יוסף אל־העם הן קניתי אתכם היום ואת־אדמתכם לפרעה הא־לכם זרע וזרעתם את־האדמה׃
Gen 47:24  והיה בתבואת ונתתם חמישׁית לפרעה וארבע הידת יהיה לכם לזרע השׂדה ולאכלכם ולאשׁר בבתיכם ולאכל לטפכם׃
Gen 47:25  ויאמרו החיתנו נמצא־חן בעיני אדני והיינו עבדים לפרעה׃
Gen 47:26  וישׂם אתה יוסף לחק עד־היום הזה על־אדמת מצרים לפרעה לחמשׁ רק אדמת הכהנים לבדם לא היתה לפרעה׃
Gen 47:27  וישׁב ישׂראל בארץ מצרים בארץ גשׁן ויאחזו בה ויפרו וירבו מאד׃
Gen 47:28  ויחי יעקב בארץ מצרים שׁבע עשׂרה שׁנה ויהי ימי־יעקב שׁני חייו שׁבע שׁנים וארבעים ומאת שׁנה׃
Gen 47:29  ויקרבו ימי־ישׂראל למות ויקרא לבנו ליוסף ויאמר לו אם־נא מצאתי חן בעיניך שׂים־נא ידך תחת ירכי ועשׂית עמדי חסד ואמת אל־נא תקברני במצרים׃
Gen 47:30  ושׁכבתי עם־אבתי ונשׂאתני ממצרים וקברתני בקברתם ויאמר אנכי אעשׂה כדברך׃
Gen 47:31  ויאמר השׁבעה לי וישׁבע לו וישׁתחו ישׂראל על־ראשׁ המטה׃
Gen 48:1  ויהי אחרי הדברים האלה ויאמר ליוסף הנה אביך חלה ויקח את־שׁני בניו עמו את־מנשׁה ואת־אפרים׃
Gen 48:2  ויגד ליעקב ויאמר הנה בנך יוסף בא אליך ויתחזק ישׂראל וישׁב על־המטה׃
Gen 48:3  ויאמר יעקב אל־יוסף אל שׁדי נראה־אלי בלוז בארץ כנען ויברך אתי׃
Gen 48:4  ויאמר אלי הנני מפרך והרביתך ונתתיך לקהל עמים ונתתי את־הארץ הזאת לזרעך אחריך אחזת עולם׃
Gen 48:5  ועתה שׁני־בניך הנולדים לך בארץ מצרים עד־באי אליך מצרימה לי־הם אפרים ומנשׁה כראובן ושׁמעון יהיו־לי׃
Gen 48:6  ומולדתך אשׁר־הולדת אחריהם לך יהיו על שׁם אחיהם יקראו בנחלתם׃
Gen 48:7  ואני בבאי מפדן מתה עלי רחל בארץ כנען בדרך בעוד כברת־ארץ לבא אפרתה ואקברה שׁם בדרך אפרת הוא בית לחם׃
Gen 48:8  וירא ישׂראל את־בני יוסף ויאמר מי־אלה׃
Gen 48:9  ויאמר יוסף אל־אביו בני הם אשׁר־נתן־לי אלהים בזה ויאמר קחם־נא אלי ואברכם׃
Gen 48:10  ועיני ישׂראל כבדו מזקן לא יוכל לראות ויגשׁ אתם אליו וישׁק להם ויחבק להם׃
Gen 48:11  ויאמר ישׂראל אל־יוסף ראה פניך לא פללתי והנה הראה אתי אלהים גם את־זרעך׃
Gen 48:12  ויוצא יוסף אתם מעם ברכיו וישׁתחו לאפיו ארצה׃
Gen 48:13  ויקח יוסף את־שׁניהם את־אפרים בימינו משׂמאל ישׂראל ואת־מנשׁה בשׂמאלו מימין ישׂראל ויגשׁ אליו׃
Gen 48:14  וישׁלח ישׂראל את־ימינו וישׁת על־ראשׁ אפרים והוא הצעיר ואת־שׂמאלו על־ראשׁ מנשׁה שׂכל את־ידיו כי מנשׁה הבכור׃
Gen 48:15  ויברך את־יוסף ויאמר האלהים אשׁר התהלכו אבתי לפניו אברהם ויצחק האלהים הרעה אתי מעודי עד־היום הזה׃
Gen 48:16  המלאך הגאל אתי מכל־רע יברך את־הנערים ויקרא בהם שׁמי ושׁם אבתי אברהם ויצחק וידגו לרב בקרב הארץ׃
Gen 48:17  וירא יוסף כי־ישׁית אביו יד־ימינו על־ראשׁ אפרים וירע בעיניו ויתמך יד־אביו להסיר אתה מעל ראשׁ־אפרים על־ראשׁ מנשׁה׃
Gen 48:18  ויאמר יוסף אל־אביו לא־כן אבי כי־זה הבכר שׂים ימינך על־ראשׁו׃
Gen 48:19  וימאן אביו ויאמר ידעתי בני ידעתי גם־הוא יהיה־לעם וגם־הוא יגדל ואולם אחיו הקטן יגדל ממנו וזרעו יהיה מלא־הגוים׃
Gen 48:20  ויברכם ביום ההוא לאמור בך יברך ישׂראל לאמר ישׂמך אלהים כאפרים וכמנשׁה וישׂם את־אפרים לפני מנשׁה׃
Gen 48:21  ויאמר ישׂראל אל־יוסף הנה אנכי מת והיה אלהים עמכם והשׁיב אתכם אל־ארץ אבתיכם׃
Gen 48:22  ואני נתתי לך שׁכם אחד על־אחיך אשׁר לקחתי מיד האמרי בחרבי ובקשׁתי׃
Gen 49:1  ויקרא יעקב אל־בניו ויאמר האספו ואגידה לכם את אשׁר־יקרא אתכם באחרית הימים׃
Gen 49:2  הקבצו ושׁמעו בני יעקב ושׁמעו אל־ישׂראל אביכם׃
Gen 49:3  ראובן בכרי אתה כחי וראשׁית אוני יתר שׂאת ויתר עז׃
Gen 49:4  פחז כמים אל־תותר כי עלית משׁכבי אביך אז חללת יצועי עלה׃
Gen 49:5  שׁמעון ולוי אחים כלי חמס מכרתיהם׃
Gen 49:6  בסדם אל־תבא נפשׁי בקהלם אל־תחד כבדי כי באפם הרגו אישׁ וברצנם עקרו־שׁור׃
Gen 49:7  ארור אפם כי עז ועברתם כי קשׁתה אחלקם ביעקב ואפיצם בישׂראל׃
Gen 49:8  יהודה אתה יודוך אחיך ידך בערף איביך ישׁתחוו לך בני אביך׃
Gen 49:9  גור אריה יהודה מטרף בני עלית כרע רבץ כאריה וכלביא מי יקימנו׃
Gen 49:10  לא־יסור שׁבט מיהודה ומחקק מבין רגליו עד כי־יבא שׁילה ולו יקהת עמים׃
Gen 49:11  אסרי לגפן עירה ולשׂרקה בני אתנו כבס ביין לבשׁו ובדם־ענבים סותה׃
Gen 49:12  חכלילי עינים מיין ולבן־שׁנים מחלב׃
Gen 49:13  זבולן לחוף ימים ישׁכן והוא לחוף אנית וירכתו על־צידן׃
Gen 49:14  ישׂשכר חמר גרם רבץ בין המשׁפתים׃
Gen 49:15  וירא מנחה כי טוב ואת־הארץ כי נעמה ויט שׁכמו לסבל ויהי למס־עבד׃
Gen 49:16  דן ידין עמו כאחד שׁבטי ישׂראל׃
Gen 49:17  יהי־דן נחשׁ עלי־דרך שׁפיפן עלי־ארח הנשׁך עקבי־סוס ויפל רכבו אחור׃
Gen 49:18  לישׁועתך קויתי יהוה׃
Gen 49:19  גד גדוד יגודנו והוא יגד עקב׃
Gen 49:20  מאשׁר שׁמנה לחמו והוא יתן מעדני־מלך׃
Gen 49:21  נפתלי אילה שׁלחה הנתן אמרי־שׁפר׃
Gen 49:22  בן פרת יוסף בן פרת עלי־עין בנות צעדה עלי־שׁור׃
Gen 49:23  וימררהו ורבו וישׂטמהו בעלי חצים׃
Gen 49:24  ותשׁב באיתן קשׁתו ויפזו זרעי ידיו מידי אביר יעקב משׁם רעה אבן ישׂראל׃
Gen 49:25  מאל אביך ויעזרך ואת שׁדי ויברכך ברכת שׁמים מעל ברכת תהום רבצת תחת ברכת שׁדים ורחם׃
Gen 49:26  ברכת אביך גברו על־ברכת הורי עד־תאות גבעת עולם תהיין לראשׁ יוסף ולקדקד נזיר אחיו׃
Gen 49:27  בנימין זאב יטרף בבקר יאכל עד ולערב יחלק שׁלל׃
Gen 49:28  כל־אלה שׁבטי ישׂראל שׁנים עשׂר וזאת אשׁר־דבר להם אביהם ויברך אותם אישׁ אשׁר כברכתו ברך אתם׃
Gen 49:29  ויצו אותם ויאמר אלהם אני נאסף אל־עמי קברו אתי אל־אבתי אל־המערה אשׁר בשׂדה עפרון החתי׃
Gen 49:30  במערה אשׁר בשׂדה המכפלה אשׁר על־פני־ממרא בארץ כנען אשׁר קנה אברהם את־השׂדה מאת עפרן החתי לאחזת־קבר׃
Gen 49:31  שׁמה קברו את־אברהם ואת שׂרה אשׁתו שׁמה קברו את־יצחק ואת רבקה אשׁתו ושׁמה קברתי את־לאה׃
Gen 49:32  מקנה השׂדה והמערה אשׁר־בו מאת בני־חת׃
Gen 49:33  ויכל יעקב לצות את־בניו ויאסף רגליו אל־המטה ויגוע ויאסף אל־עמיו׃
Gen 50:1  ויפל יוסף על־פני אביו ויבך עליו וישׁק־לו׃
Gen 50:2  ויצו יוסף את־עבדיו את־הרפאים לחנט את־אביו ויחנטו הרפאים את־ישׂראל׃
Gen 50:3  וימלאו־לו ארבעים יום כי כן ימלאו ימי החנטים ויבכו אתו מצרים שׁבעים יום׃
Gen 50:4  ויעברו ימי בכיתו וידבר יוסף אל־בית פרעה לאמר אם־נא מצאתי חן בעיניכם דברו־נא באזני פרעה לאמר׃
Gen 50:5  אבי השׁביעני לאמר הנה אנכי מת בקברי אשׁר כריתי לי בארץ כנען שׁמה תקברני ועתה אעלה־נא ואקברה את־אבי ואשׁובה׃
Gen 50:6  ויאמר פרעה עלה וקבר את־אביך כאשׁר השׁביעך׃
Gen 50:7  ויעל יוסף לקבר את־אביו ויעלו אתו כל־עבדי פרעה זקני ביתו וכל זקני ארץ־מצרים׃
Gen 50:8  וכל בית יוסף ואחיו ובית אביו רק טפם וצאנם ובקרם עזבו בארץ גשׁן׃
Gen 50:9  ויעל עמו גם־רכב גם־פרשׁים ויהי המחנה כבד מאד׃
Gen 50:10  ויבאו עד־גרן האטד אשׁר בעבר הירדן ויספדו־שׁם מספד גדול וכבד מאד ויעשׂ לאביו אבל שׁבעת ימים׃
Gen 50:11  וירא יושׁב הארץ הכנעני את־האבל בגרן האטד ויאמרו אבל־כבד זה למצרים על־כן קרא שׁמה אבל מצרים אשׁר בעבר הירדן׃
Gen 50:12  ויעשׂו בניו לו כן כאשׁר צום׃
Gen 50:13  וישׂאו אתו בניו ארצה כנען ויקברו אתו במערת שׂדה המכפלה אשׁר קנה אברהם את־השׂדה לאחזת־קבר מאת עפרן החתי על־פני ממרא׃
Gen 50:14  וישׁב יוסף מצרימה הוא ואחיו וכל־העלים אתו לקבר את־אביו אחרי קברו את־אביו׃
Gen 50:15  ויראו אחי־יוסף כי־מת אביהם ויאמרו לו ישׂטמנו יוסף והשׁב ישׁיב לנו את כל־הרעה אשׁר גמלנו אתו׃
Gen 50:16  ויצוו אל־יוסף לאמר אביך צוה לפני מותו לאמר׃
Gen 50:17  כה־תאמרו ליוסף אנא שׂא נא פשׁע אחיך וחטאתם כי־רעה גמלוך ועתה שׂא נא לפשׁע עבדי אלהי אביך ויבך יוסף בדברם אליו׃
Gen 50:18  וילכו גם־אחיו ויפלו לפניו ויאמרו הננו לך לעבדים׃
Gen 50:19  ויאמר אלהם יוסף אל־תיראו כי התחת אלהים אני׃
Gen 50:20  ואתם חשׁבתם עלי רעה אלהים חשׁבה לטבה למען עשׂה כיום הזה להחית עם־רב׃
Gen 50:21  ועתה אל־תיראו אנכי אכלכל אתכם ואת־טפכם וינחם אותם וידבר על־לבם׃
Gen 50:22  וישׁב יוסף במצרים הוא ובית אביו ויחי יוסף מאה ועשׂר שׁנים׃
Gen 50:23  וירא יוסף לאפרים בני שׁלשׁים גם בני מכיר בן־מנשׁה ילדו על־ברכי יוסף׃
Gen 50:24  ויאמר יוסף אל־אחיו אנכי מת ואלהים פקד יפקד אתכם והעלה אתכם מן־הארץ הזאת אל־הארץ אשׁר נשׁבע לאברהם ליצחק וליעקב׃
Gen 50:25  וישׁבע יוסף את־בני ישׂראל לאמר פקד יפקד אלהים אתכם והעלתם את־עצמתי מזה׃
Gen 50:26  וימת יוסף בן־מאה ועשׂר שׁנים ויחנטו אתו ויישׂם בארון במצרים׃


\end{document}