\begin{document}

\title{בראשית}


\chapter{1}

\par 1 בראשׁית ברא אלהים את השׁמים ואת הארץ׃
\par 2 והארץ היתה תהו ובהו וחשׁך על־פני תהום ורוח אלהים מרחפת על־פני המים׃
\par 3 ויאמר אלהים יהי אור ויהי־אור׃
\par 4 וירא אלהים את־האור כי־טוב ויבדל אלהים בין האור ובין החשׁך׃
\par 5 ויקרא אלהים לאור יום ולחשׁך קרא לילה ויהי־ערב ויהי־בקר יום אחד׃
\par 6 ויאמר אלהים יהי רקיע בתוך המים ויהי מבדיל בין מים למים׃
\par 7 ויעשׂ אלהים את־הרקיע ויבדל בין המים אשׁר מתחת לרקיע ובין המים אשׁר מעל לרקיע ויהי־כן׃
\par 8 ויקרא אלהים לרקיע שׁמים ויהי־ערב ויהי־בקר יום שׁני׃
\par 9 ויאמר אלהים יקוו המים מתחת השׁמים אל־מקום אחד ותראה היבשׁה ויהי־כן׃
\par 10 ויקרא אלהים ליבשׁה ארץ ולמקוה המים קרא ימים וירא אלהים כי־טוב׃
\par 11 ויאמר אלהים תדשׁא הארץ דשׁא עשׂב מזריע זרע עץ פרי עשׂה פרי למינו אשׁר זרעו־בו על־הארץ ויהי־כן׃
\par 12 ותוצא הארץ דשׁא עשׂב מזריע זרע למינהו ועץ עשׂה־פרי אשׁר זרעו־בו למינהו וירא אלהים כי־טוב׃
\par 13 ויהי־ערב ויהי־בקר יום שׁלישׁי׃
\par 14 ויאמר אלהים יהי מארת ברקיע השׁמים להבדיל בין היום ובין הלילה והיו לאתת ולמועדים ולימים ושׁנים׃
\par 15 והיו למאורת ברקיע השׁמים להאיר על־הארץ ויהי־כן׃
\par 16 ויעשׂ אלהים את־שׁני המארת הגדלים את־המאור הגדל לממשׁלת היום ואת־המאור הקטן לממשׁלת הלילה ואת הכוכבים׃
\par 17 ויתן אתם אלהים ברקיע השׁמים להאיר על־הארץ׃
\par 18 ולמשׁל ביום ובלילה ולהבדיל בין האור ובין החשׁך וירא אלהים כי־טוב׃
\par 19 ויהי־ערב ויהי־בקר יום רביעי׃
\par 20 ויאמר אלהים ישׁרצו המים שׁרץ נפשׁ חיה ועוף יעופף על־הארץ על־פני רקיע השׁמים׃
\par 21 ויברא אלהים את־התנינם הגדלים ואת כל־נפשׁ החיה הרמשׂת אשׁר שׁרצו המים למינהם ואת כל־עוף כנף למינהו וירא אלהים כי־טוב׃
\par 22 ויברך אתם אלהים לאמר פרו ורבו ומלאו את־המים בימים והעוף ירב בארץ׃
\par 23 ויהי־ערב ויהי־בקר יום חמישׁי׃
\par 24 ויאמר אלהים תוצא הארץ נפשׁ חיה למינה בהמה ורמשׂ וחיתו־ארץ למינה ויהי־כן׃
\par 25 ויעשׂ אלהים את־חית הארץ למינה ואת־הבהמה למינה ואת כל־רמשׂ האדמה למינהו וירא אלהים כי־טוב׃
\par 26 ויאמר אלהים נעשׂה אדם בצלמנו כדמותנו וירדו בדגת הים ובעוף השׁמים ובבהמה ובכל־הארץ ובכל־הרמשׂ הרמשׂ על־הארץ׃
\par 27 ויברא אלהים את־האדם בצלמו בצלם אלהים ברא אתו זכר ונקבה ברא אתם׃
\par 28 ויברך אתם אלהים ויאמר להם אלהים פרו ורבו ומלאו את־הארץ וכבשׁה ורדו בדגת הים ובעוף השׁמים ובכל־חיה הרמשׂת על־הארץ׃
\par 29 ויאמר אלהים הנה נתתי לכם את־כל־עשׂב זרע זרע אשׁר על־פני כל־הארץ ואת־כל־העץ אשׁר־בו פרי־עץ זרע זרע לכם יהיה לאכלה׃
\par 30 ולכל־חית הארץ ולכל־עוף השׁמים ולכל רומשׂ על־הארץ אשׁר־בו נפשׁ חיה את־כל־ירק עשׂב לאכלה ויהי־כן׃
\par 31 וירא אלהים את־כל־אשׁר עשׂה והנה־טוב מאד ויהי־ערב ויהי־בקר יום השׁשׁי׃

\chapter{2}

\par 1 ויכלו השׁמים והארץ וכל־צבאם׃
\par 2 ויכל אלהים ביום השׁביעי מלאכתו אשׁר עשׂה וישׁבת ביום השׁביעי מכל־מלאכתו אשׁר עשׂה׃
\par 3 ויברך אלהים את־יום השׁביעי ויקדשׁ אתו כי בו שׁבת מכל־מלאכתו אשׁר־ברא אלהים לעשׂות׃
\par 4 אלה תולדות השׁמים והארץ בהבראם ביום עשׂות יהוה אלהים ארץ ושׁמים׃
\par 5 וכל שׂיח השׂדה טרם יהיה בארץ וכל־עשׂב השׂדה טרם יצמח כי לא המטיר יהוה אלהים על־הארץ ואדם אין לעבד את־האדמה׃
\par 6 ואד יעלה מן־הארץ והשׁקה את־כל־פני־האדמה׃
\par 7 וייצר יהוה אלהים את־האדם עפר מן־האדמה ויפח באפיו נשׁמת חיים ויהי האדם לנפשׁ חיה׃
\par 8 ויטע יהוה אלהים גן־בעדן מקדם וישׂם שׁם את־האדם אשׁר יצר׃
\par 9 ויצמח יהוה אלהים מן־האדמה כל־עץ נחמד למראה וטוב למאכל ועץ החיים בתוך הגן ועץ הדעת טוב ורע׃
\par 10 ונהר יצא מעדן להשׁקות את־הגן ומשׁם יפרד והיה לארבעה ראשׁים׃
\par 11 שׁם האחד פישׁון הוא הסבב את כל־ארץ החוילה אשׁר־שׁם הזהב׃
\par 12 וזהב הארץ ההוא טוב שׁם הבדלח ואבן השׁהם׃
\par 13 ושׁם־הנהר השׁני גיחון הוא הסובב את כל־ארץ כושׁ׃
\par 14 ושׁם הנהר השׁלישׁי חדקל הוא ההלך קדמת אשׁור והנהר הרביעי הוא פרת׃
\par 15 ויקח יהוה אלהים את־האדם וינחהו בגן־עדן לעבדה ולשׁמרה׃
\par 16 ויצו יהוה אלהים על־האדם לאמר מכל עץ־הגן אכל תאכל׃
\par 17 ומעץ הדעת טוב ורע לא תאכל ממנו כי ביום אכלך ממנו מות תמות׃
\par 18 ויאמר יהוה אלהים לא־טוב היות האדם לבדו אעשׂה־לו עזר כנגדו׃
\par 19 ויצר יהוה אלהים מן־האדמה כל־חית השׂדה ואת כל־עוף השׁמים ויבא אל־האדם לראות מה־יקרא־לו וכל אשׁר יקרא־לו האדם נפשׁ חיה הוא שׁמו׃
\par 20 ויקרא האדם שׁמות לכל־הבהמה ולעוף השׁמים ולכל חית השׂדה ולאדם לא־מצא עזר כנגדו׃
\par 21 ויפל יהוה אלהים תרדמה על־האדם ויישׁן ויקח אחת מצלעתיו ויסגר בשׂר תחתנה׃
\par 22 ויבן יהוה אלהים את־הצלע אשׁר־לקח מן־האדם לאשׁה ויבאה אל־האדם׃
\par 23 ויאמר האדם זאת הפעם עצם מעצמי ובשׂר מבשׂרי לזאת יקרא אשׁה כי מאישׁ לקחה־זאת׃
\par 24 על־כן יעזב־אישׁ את־אביו ואת־אמו ודבק באשׁתו והיו לבשׂר אחד׃
\par 25 ויהיו שׁניהם ערומים האדם ואשׁתו ולא יתבשׁשׁו׃

\chapter{3}

\par 1 והנחשׁ היה ערום מכל חית השׂדה אשׁר עשׂה יהוה אלהים ויאמר אל־האשׁה אף כי־אמר אלהים לא תאכלו מכל עץ הגן׃
\par 2 ותאמר האשׁה אל־הנחשׁ מפרי עץ־הגן נאכל׃
\par 3 ומפרי העץ אשׁר בתוך־הגן אמר אלהים לא תאכלו ממנו ולא תגעו בו פן־תמתון׃
\par 4 ויאמר הנחשׁ אל־האשׁה לא־מות תמתון׃
\par 5 כי ידע אלהים כי ביום אכלכם ממנו ונפקחו עיניכם והייתם כאלהים ידעי טוב ורע׃
\par 6 ותרא האשׁה כי טוב העץ למאכל וכי תאוה־הוא לעינים ונחמד העץ להשׂכיל ותקח מפריו ותאכל ותתן גם־לאישׁה עמה ויאכל׃
\par 7 ותפקחנה עיני שׁניהם וידעו כי עירמם הם ויתפרו עלה תאנה ויעשׂו להם חגרת׃
\par 8 וישׁמעו את־קול יהוה אלהים מתהלך בגן לרוח היום ויתחבא האדם ואשׁתו מפני יהוה אלהים בתוך עץ הגן׃
\par 9 ויקרא יהוה אלהים אל־האדם ויאמר לו איכה׃
\par 10 ויאמר את־קלך שׁמעתי בגן ואירא כי־עירם אנכי ואחבא׃
\par 11 ויאמר מי הגיד לך כי עירם אתה המן־העץ אשׁר צויתיך לבלתי אכל־ממנו אכלת׃
\par 12 ויאמר האדם האשׁה אשׁר נתתה עמדי הוא נתנה־לי מן־העץ ואכל׃
\par 13 ויאמר יהוה אלהים לאשׁה מה־זאת עשׂית ותאמר האשׁה הנחשׁ השׁיאני ואכל׃
\par 14 ויאמר יהוה אלהים אל־הנחשׁ כי עשׂית זאת ארור אתה מכל־הבהמה ומכל חית השׂדה על־גחנך תלך ועפר תאכל כל־ימי חייך׃
\par 15 ואיבה אשׁית בינך ובין האשׁה ובין זרעך ובין זרעה הוא ישׁופך ראשׁ ואתה תשׁופנו עקב׃
\par 16 אל־האשׁה אמר הרבה ארבה עצבונך והרנך בעצב תלדי בנים ואל־אישׁך תשׁוקתך והוא ימשׁל־בך׃
\par 17 ולאדם אמר כי־שׁמעת לקול אשׁתך ותאכל מן־העץ אשׁר צויתיך לאמר לא תאכל ממנו ארורה האדמה בעבורך בעצבון תאכלנה כל ימי חייך׃
\par 18 וקוץ ודרדר תצמיח לך ואכלת את־עשׂב השׂדה׃
\par 19 בזעת אפיך תאכל לחם עד שׁובך אל־האדמה כי ממנה לקחת כי־עפר אתה ואל־עפר תשׁוב׃
\par 20 ויקרא האדם שׁם אשׁתו חוה כי הוא היתה אם כל־חי׃
\par 21 ויעשׂ יהוה אלהים לאדם ולאשׁתו כתנות עור וילבשׁם׃
\par 22 ויאמר יהוה אלהים הן האדם היה כאחד ממנו לדעת טוב ורע ועתה פן־ישׁלח ידו ולקח גם מעץ החיים ואכל וחי לעלם׃
\par 23 וישׁלחהו יהוה אלהים מגן־עדן לעבד את־האדמה אשׁר לקח משׁם׃
\par 24 ויגרשׁ את־האדם וישׁכן מקדם לגן־עדן את־הכרבים ואת להט החרב המתהפכת לשׁמר את־דרך עץ החיים׃

\chapter{4}

\par 1 והאדם ידע את־חוה אשׁתו ותהר ותלד את־קין ותאמר קניתי אישׁ את־יהוה׃
\par 2 ותסף ללדת את־אחיו את־הבל ויהי־הבל רעה צאן וקין היה עבד אדמה׃
\par 3 ויהי מקץ ימים ויבא קין מפרי האדמה מנחה ליהוה׃
\par 4 והבל הביא גם־הוא מבכרות צאנו ומחלבהן וישׁע יהוה אל־הבל ואל־מנחתו׃
\par 5 ואל־קין ואל־מנחתו לא שׁעה ויחר לקין מאד ויפלו פניו׃
\par 6 ויאמר יהוה אל־קין למה חרה לך ולמה נפלו פניך׃
\par 7 הלוא אם־תיטיב שׂאת ואם לא תיטיב לפתח חטאת רבץ ואליך תשׁוקתו ואתה תמשׁל־בו׃
\par 8 ויאמר קין אל־הבל אחיו ויהי בהיותם בשׂדה ויקם קין אל־הבל אחיו ויהרגהו׃
\par 9 ויאמר יהוה אל־קין אי הבל אחיך ויאמר לא ידעתי השׁמר אחי אנכי׃
\par 10 ויאמר מה עשׂית קול דמי אחיך צעקים אלי מן־האדמה׃
\par 11 ועתה ארור אתה מן־האדמה אשׁר פצתה את־פיה לקחת את־דמי אחיך מידך׃
\par 12 כי תעבד את־האדמה לא־תסף תת־כחה לך נע ונד תהיה בארץ׃
\par 13 ויאמר קין אל־יהוה גדול עוני מנשׂוא׃
\par 14 הן גרשׁת אתי היום מעל פני האדמה ומפניך אסתר והייתי נע ונד בארץ והיה כל־מצאי יהרגני׃
\par 15 ויאמר לו יהוה לכן כל־הרג קין שׁבעתים יקם וישׂם יהוה לקין אות לבלתי הכות־אתו כל־מצאו׃
\par 16 ויצא קין מלפני יהוה וישׁב בארץ־נוד קדמת־עדן׃
\par 17 וידע קין את־אשׁתו ותהר ותלד את־חנוך ויהי בנה עיר ויקרא שׁם העיר כשׁם בנו חנוך׃
\par 18 ויולד לחנוך את־עירד ועירד ילד את־מחויאל ומחייאל ילד את־מתושׁאל ומתושׁאל ילד את־למך׃
\par 19 ויקח־לו למך שׁתי נשׁים שׁם האחת עדה ושׁם השׁנית צלה׃
\par 20 ותלד עדה את־יבל הוא היה אבי ישׁב אהל ומקנה׃
\par 21 ושׁם אחיו יובל הוא היה אבי כל־תפשׂ כנור ועוגב׃
\par 22 וצלה גם־הוא ילדה את־תובל קין לטשׁ כל־חרשׁ נחשׁת וברזל ואחות תובל־קין נעמה׃
\par 23 ויאמר למך לנשׁיו עדה וצלה שׁמען קולי נשׁי למך האזנה אמרתי כי אישׁ הרגתי לפצעי וילד לחברתי׃
\par 24 כי שׁבעתים יקם־קין ולמך שׁבעים ושׁבעה׃
\par 25 וידע אדם עוד את־אשׁתו ותלד בן ותקרא את־שׁמו שׁת כי שׁת־לי אלהים זרע אחר תחת הבל כי הרגו קין׃
\par 26 ולשׁת גם־הוא ילד־בן ויקרא את־שׁמו אנושׁ אז הוחל לקרא בשׁם יהוה׃

\chapter{5}

\par 1 זה ספר תולדת אדם ביום ברא אלהים אדם בדמות אלהים עשׂה אתו׃
\par 2 זכר ונקבה בראם ויברך אתם ויקרא את־שׁמם אדם ביום הבראם׃
\par 3 ויחי אדם שׁלשׁים ומאת שׁנה ויולד בדמותו כצלמו ויקרא את־שׁמו שׁת׃
\par 4 ויהיו ימי־אדם אחרי הולידו את־שׁת שׁמנה מאת שׁנה ויולד בנים ובנות׃
\par 5 ויהיו כל־ימי אדם אשׁר־חי תשׁע מאות שׁנה ושׁלשׁים שׁנה וימת׃
\par 6 ויחי־שׁת חמשׁ שׁנים ומאת שׁנה ויולד את־אנושׁ׃
\par 7 ויחי־שׁת אחרי הולידו את־אנושׁ שׁבע שׁנים ושׁמנה מאות שׁנה ויולד בנים ובנות׃
\par 8 ויהיו כל־ימי־שׁת שׁתים עשׂרה שׁנה ותשׁע מאות שׁנה וימת׃
\par 9 ויחי אנושׁ תשׁעים שׁנה ויולד את־קינן׃
\par 10 ויחי אנושׁ אחרי הולידו את־קינן חמשׁ עשׂרה שׁנה ושׁמנה מאות שׁנה ויולד בנים ובנות׃
\par 11 ויהיו כל־ימי אנושׁ חמשׁ שׁנים ותשׁע מאות שׁנה וימת׃
\par 12 ויחי קינן שׁבעים שׁנה ויולד את־מהללאל׃
\par 13 ויחי קינן אחרי הולידו את־מהללאל ארבעים שׁנה ושׁמנה מאות שׁנה ויולד בנים ובנות׃
\par 14 ויהיו כל־ימי קינן עשׂר שׁנים ותשׁע מאות שׁנה וימת׃
\par 15 ויחי מהללאל חמשׁ שׁנים ושׁשׁים שׁנה ויולד את־ירד׃
\par 16 ויחי מהללאל אחרי הולידו את־ירד שׁלשׁים שׁנה ושׁמנה מאות שׁנה ויולד בנים ובנות׃
\par 17 ויהיו כל־ימי מהללאל חמשׁ ותשׁעים שׁנה ושׁמנה מאות שׁנה וימת׃
\par 18 ויחי־ירד שׁתים ושׁשׁים שׁנה ומאת שׁנה ויולד את־חנוך׃
\par 19 ויחי־ירד אחרי הולידו את־חנוך שׁמנה מאות שׁנה ויולד בנים ובנות׃
\par 20 ויהיו כל־ימי־ירד שׁתים ושׁשׁים שׁנה ותשׁע מאות שׁנה וימת׃
\par 21 ויחי חנוך חמשׁ ושׁשׁים שׁנה ויולד את־מתושׁלח׃
\par 22 ויתהלך חנוך את־האלהים אחרי הולידו את־מתושׁלח שׁלשׁ מאות שׁנה ויולד בנים ובנות׃
\par 23 ויהי כל־ימי חנוך חמשׁ ושׁשׁים שׁנה ושׁלשׁ מאות שׁנה׃
\par 24 ויתהלך חנוך את־האלהים ואיננו כי־לקח אתו אלהים׃
\par 25 ויחי מתושׁלח שׁבע ושׁמנים שׁנה ומאת שׁנה ויולד את־למך׃
\par 26 ויחי מתושׁלח אחרי הולידו את־למך שׁתים ושׁמונים שׁנה ושׁבע מאות שׁנה ויולד בנים ובנות׃
\par 27 ויהיו כל־ימי מתושׁלח תשׁע ושׁשׁים שׁנה ותשׁע מאות שׁנה וימת׃
\par 28 ויחי־למך שׁתים ושׁמנים שׁנה ומאת שׁנה ויולד בן׃
\par 29 ויקרא את־שׁמו נח לאמר זה ינחמנו ממעשׂנו ומעצבון ידינו מן־האדמה אשׁר אררה יהוה׃
\par 30 ויחי־למך אחרי הולידו את־נח חמשׁ ותשׁעים שׁנה וחמשׁ מאת שׁנה ויולד בנים ובנות׃
\par 31 ויהי כל־ימי־למך שׁבע ושׁבעים שׁנה ושׁבע מאות שׁנה וימת׃
\par 32 ויהי־נח בן־חמשׁ מאות שׁנה ויולד נח את־שׁם את־חם ואת־יפת׃

\chapter{6}

\par 1 ויהי כי־החל האדם לרב על־פני האדמה ובנות ילדו להם׃
\par 2 ויראו בני־האלהים את־בנות האדם כי טבת הנה ויקחו להם נשׁים מכל אשׁר בחרו׃
\par 3 ויאמר יהוה לא־ידון רוחי באדם לעלם בשׁגם הוא בשׂר והיו ימיו מאה ועשׂרים שׁנה׃
\par 4 הנפלים היו בארץ בימים ההם וגם אחרי־כן אשׁר יבאו בני האלהים אל־בנות האדם וילדו להם המה הגברים אשׁר מעולם אנשׁי השׁם׃
\par 5 וירא יהוה כי רבה רעת האדם בארץ וכל־יצר מחשׁבת לבו רק רע כל־היום׃
\par 6 וינחם יהוה כי־עשׂה את־האדם בארץ ויתעצב אל־לבו׃
\par 7 ויאמר יהוה אמחה את־האדם אשׁר־בראתי מעל פני האדמה מאדם עד־בהמה עד־רמשׂ ועד־עוף השׁמים כי נחמתי כי עשׂיתם׃
\par 8 ונח מצא חן בעיני יהוה׃
\par 9 אלה תולדת נח נח אישׁ צדיק תמים היה בדרתיו את־האלהים התהלך־נח׃
\par 10 ויולד נח שׁלשׁה בנים את־שׁם את־חם ואת־יפת׃
\par 11 ותשׁחת הארץ לפני האלהים ותמלא הארץ חמס׃
\par 12 וירא אלהים את־הארץ והנה נשׁחתה כי־השׁחית כל־בשׂר את־דרכו על־הארץ׃
\par 13 ויאמר אלהים לנח קץ כל־בשׂר בא לפני כי־מלאה הארץ חמס מפניהם והנני משׁחיתם את־הארץ׃
\par 14 עשׂה לך תבת עצי־גפר קנים תעשׂה את־התבה וכפרת אתה מבית ומחוץ בכפר׃
\par 15 וזה אשׁר תעשׂה אתה שׁלשׁ מאות אמה ארך התבה חמשׁים אמה רחבה ושׁלשׁים אמה קומתה׃
\par 16 צהר תעשׂה לתבה ואל־אמה תכלנה מלמעלה ופתח התבה בצדה תשׂים תחתים שׁנים ושׁלשׁים תעשׂה׃
\par 17 ואני הנני מביא את־המבול מים על־הארץ לשׁחת כל־בשׂר אשׁר־בו רוח חיים מתחת השׁמים כל אשׁר־בארץ יגוע׃
\par 18 והקמתי את־בריתי אתך ובאת אל־התבה אתה ובניך ואשׁתך ונשׁי־בניך אתך׃
\par 19 ומכל־החי מכל־בשׂר שׁנים מכל תביא אל־התבה להחית אתך זכר ונקבה יהיו׃
\par 20 מהעוף למינהו ומן־הבהמה למינה מכל רמשׂ האדמה למינהו שׁנים מכל יבאו אליך להחיות׃
\par 21 ואתה קח־לך מכל־מאכל אשׁר יאכל ואספת אליך והיה לך ולהם לאכלה׃
\par 22 ויעשׂ נח ככל אשׁר צוה אתו אלהים כן עשׂה׃

\chapter{7}

\par 1 ויאמר יהוה לנח בא־אתה וכל־ביתך אל־התבה כי־אתך ראיתי צדיק לפני בדור הזה׃
\par 2 מכל הבהמה הטהורה תקח־לך שׁבעה שׁבעה אישׁ ואשׁתו ומן־הבהמה אשׁר לא טהרה הוא שׁנים אישׁ ואשׁתו׃
\par 3 גם מעוף השׁמים שׁבעה שׁבעה זכר ונקבה לחיות זרע על־פני כל־הארץ׃
\par 4 כי לימים עוד שׁבעה אנכי ממטיר על־הארץ ארבעים יום וארבעים לילה ומחיתי את־כל־היקום אשׁר עשׂיתי מעל פני האדמה׃
\par 5 ויעשׂ נח ככל אשׁר־צוהו יהוה׃
\par 6 ונח בן־שׁשׁ מאות שׁנה והמבול היה מים על־הארץ׃
\par 7 ויבא נח ובניו ואשׁתו ונשׁי־בניו אתו אל־התבה מפני מי המבול׃
\par 8 מן־הבהמה הטהורה ומן־הבהמה אשׁר איננה טהרה ומן־העוף וכל אשׁר־רמשׂ על־האדמה׃
\par 9 שׁנים שׁנים באו אל־נח אל־התבה זכר ונקבה כאשׁר צוה אלהים את־נח׃
\par 10 ויהי לשׁבעת הימים ומי המבול היו על־הארץ׃
\par 11 בשׁנת שׁשׁ־מאות שׁנה לחיי־נח בחדשׁ השׁני בשׁבעה־עשׂר יום לחדשׁ ביום הזה נבקעו כל־מעינות תהום רבה וארבת השׁמים נפתחו׃
\par 12 ויהי הגשׁם על־הארץ ארבעים יום וארבעים לילה׃
\par 13 בעצם היום הזה בא נח ושׁם־וחם ויפת בני־נח ואשׁת נח ושׁלשׁת נשׁי־בניו אתם אל־התבה׃
\par 14 המה וכל־החיה למינה וכל־הבהמה למינה וכל־הרמשׂ הרמשׂ על־הארץ למינהו וכל־העוף למינהו כל צפור כל־כנף׃
\par 15 ויבאו אל־נח אל־התבה שׁנים שׁנים מכל־הבשׂר אשׁר־בו רוח חיים׃
\par 16 והבאים זכר ונקבה מכל־בשׂר באו כאשׁר צוה אתו אלהים ויסגר יהוה בעדו׃
\par 17 ויהי המבול ארבעים יום על־הארץ וירבו המים וישׂאו את־התבה ותרם מעל הארץ׃
\par 18 ויגברו המים וירבו מאד על־הארץ ותלך התבה על־פני המים׃
\par 19 והמים גברו מאד מאד על־הארץ ויכסו כל־ההרים הגבהים אשׁר־תחת כל־השׁמים׃
\par 20 חמשׁ עשׂרה אמה מלמעלה גברו המים ויכסו ההרים׃
\par 21 ויגוע כל־בשׂר הרמשׂ על־הארץ בעוף ובבהמה ובחיה ובכל־השׁרץ השׁרץ על־הארץ וכל האדם׃
\par 22 כל אשׁר נשׁמת־רוח חיים באפיו מכל אשׁר בחרבה מתו׃
\par 23 וימח את־כל־היקום אשׁר על־פני האדמה מאדם עד־בהמה עד־רמשׂ ועד־עוף השׁמים וימחו מן־הארץ וישׁאר אך־נח ואשׁר אתו בתבה׃
\par 24 ויגברו המים על־הארץ חמשׁים ומאת יום׃

\chapter{8}

\par 1 ויזכר אלהים את־נח ואת כל־החיה ואת־כל־הבהמה אשׁר אתו בתבה ויעבר אלהים רוח על־הארץ וישׁכו המים׃
\par 2 ויסכרו מעינת תהום וארבת השׁמים ויכלא הגשׁם מן־השׁמים׃
\par 3 וישׁבו המים מעל הארץ הלוך ושׁוב ויחסרו המים מקצה חמשׁים ומאת יום׃
\par 4 ותנח התבה בחדשׁ השׁביעי בשׁבעה־עשׂר יום לחדשׁ על הרי אררט׃
\par 5 והמים היו הלוך וחסור עד החדשׁ העשׂירי בעשׂירי באחד לחדשׁ נראו ראשׁי ההרים׃
\par 6 ויהי מקץ ארבעים יום ויפתח נח את־חלון התבה אשׁר עשׂה׃
\par 7 וישׁלח את־הערב ויצא יצוא ושׁוב עד־יבשׁת המים מעל הארץ׃
\par 8 וישׁלח את־היונה מאתו לראות הקלו המים מעל פני האדמה׃
\par 9 ולא־מצאה היונה מנוח לכף־רגלה ותשׁב אליו אל־התבה כי־מים על־פני כל־הארץ וישׁלח ידו ויקחה ויבא אתה אליו אל־התבה׃
\par 10 ויחל עוד שׁבעת ימים אחרים ויסף שׁלח את־היונה מן־התבה׃
\par 11 ותבא אליו היונה לעת ערב והנה עלה־זית טרף בפיה וידע נח כי־קלו המים מעל הארץ׃
\par 12 וייחל עוד שׁבעת ימים אחרים וישׁלח את־היונה ולא־יספה שׁוב־אליו עוד׃
\par 13 ויהי באחת ושׁשׁ־מאות שׁנה בראשׁון באחד לחדשׁ חרבו המים מעל הארץ ויסר נח את־מכסה התבה וירא והנה חרבו פני האדמה׃
\par 14 ובחדשׁ השׁני בשׁבעה ועשׂרים יום לחדשׁ יבשׁה הארץ׃
\par 15 וידבר אלהים אל־נח לאמר׃
\par 16 צא מן־התבה אתה ואשׁתך ובניך ונשׁי־בניך אתך׃
\par 17 כל־החיה אשׁר־אתך מכל־בשׂר בעוף ובבהמה ובכל־הרמשׂ הרמשׂ על־הארץ הוצא אתך ושׁרצו בארץ ופרו ורבו על־הארץ׃
\par 18 ויצא־נח ובניו ואשׁתו ונשׁי־בניו אתו׃
\par 19 כל־החיה כל־הרמשׂ וכל־העוף כל רומשׂ על־הארץ למשׁפחתיהם יצאו מן־התבה׃
\par 20 ויבן נח מזבח ליהוה ויקח מכל הבהמה הטהרה ומכל העוף הטהור ויעל עלת במזבח׃
\par 21 וירח יהוה את־ריח הניחח ויאמר יהוה אל־לבו לא־אסף לקלל עוד את־האדמה בעבור האדם כי יצר לב האדם רע מנעריו ולא־אסף עוד להכות את־כל־חי כאשׁר עשׂיתי׃
\par 22 עד כל־ימי הארץ זרע וקציר וקר וחם וקיץ וחרף ויום ולילה לא ישׁבתו׃

\chapter{9}

\par 1 ויברך אלהים את־נח ואת־בניו ויאמר להם פרו ורבו ומלאו את־הארץ׃
\par 2 ומוראכם וחתכם יהיה על כל־חית הארץ ועל כל־עוף השׁמים בכל אשׁר תרמשׂ האדמה ובכל־דגי הים בידכם נתנו׃
\par 3 כל־רמשׂ אשׁר הוא־חי לכם יהיה לאכלה כירק עשׂב נתתי לכם את־כל׃
\par 4 אך־בשׂר בנפשׁו דמו לא תאכלו׃
\par 5 ואך את־דמכם לנפשׁתיכם אדרשׁ מיד כל־חיה אדרשׁנו ומיד האדם מיד אישׁ אחיו אדרשׁ את־נפשׁ האדם׃
\par 6 שׁפך דם האדם באדם דמו ישׁפך כי בצלם אלהים עשׂה את־האדם׃
\par 7 ואתם פרו ורבו שׁרצו בארץ ורבו־בה׃
\par 8 ויאמר אלהים אל־נח ואל־בניו אתו לאמר׃
\par 9 ואני הנני מקים את־בריתי אתכם ואת־זרעכם אחריכם׃
\par 10 ואת כל־נפשׁ החיה אשׁר אתכם בעוף בבהמה ובכל־חית הארץ אתכם מכל יצאי התבה לכל חית הארץ׃
\par 11 והקמתי את־בריתי אתכם ולא־יכרת כל־בשׂר עוד ממי המבול ולא־יהיה עוד מבול לשׁחת הארץ׃
\par 12 ויאמר אלהים זאת אות־הברית אשׁר־אני נתן ביני וביניכם ובין כל־נפשׁ חיה אשׁר אתכם לדרת עולם׃
\par 13 את־קשׁתי נתתי בענן והיתה לאות ברית ביני ובין הארץ׃
\par 14 והיה בענני ענן על־הארץ ונראתה הקשׁת בענן׃
\par 15 וזכרתי את־בריתי אשׁר ביני וביניכם ובין כל־נפשׁ חיה בכל־בשׂר ולא־יהיה עוד המים למבול לשׁחת כל־בשׂר׃
\par 16 והיתה הקשׁת בענן וראיתיה לזכר ברית עולם בין אלהים ובין כל־נפשׁ חיה בכל־בשׂר אשׁר על־הארץ׃
\par 17 ויאמר אלהים אל־נח זאת אות־הברית אשׁר הקמתי ביני ובין כל־בשׂר אשׁר על־הארץ׃
\par 18 ויהיו בני־נח היצאים מן־התבה שׁם וחם ויפת וחם הוא אבי כנען׃
\par 19 שׁלשׁה אלה בני־נח ומאלה נפצה כל־הארץ׃
\par 20 ויחל נח אישׁ האדמה ויטע כרם׃
\par 21 וישׁת מן־היין וישׁכר ויתגל בתוך אהלה׃
\par 22 וירא חם אבי כנען את ערות אביו ויגד לשׁני־אחיו בחוץ׃
\par 23 ויקח שׁם ויפת את־השׂמלה וישׂימו על־שׁכם שׁניהם וילכו אחרנית ויכסו את ערות אביהם ופניהם אחרנית וערות אביהם לא ראו׃
\par 24 וייקץ נח מיינו וידע את אשׁר־עשׂה־לו בנו הקטן׃
\par 25 ויאמר ארור כנען עבד עבדים יהיה לאחיו׃
\par 26 ויאמר ברוך יהוה אלהי שׁם ויהי כנען עבד למו׃
\par 27 יפת אלהים ליפת וישׁכן באהלי־שׁם ויהי כנען עבד למו׃
\par 28 ויחי־נח אחר המבול שׁלשׁ מאות שׁנה וחמשׁים שׁנה׃
\par 29 ויהי כל־ימי־נח תשׁע מאות שׁנה וחמשׁים שׁנה וימת׃

\chapter{10}

\par 1 ואלה תולדת בני־נח שׁם חם ויפת ויולדו להם בנים אחר המבול׃
\par 2 בני יפת גמר ומגוג ומדי ויון ותבל ומשׁך ותירס׃
\par 3 ובני גמר אשׁכנז וריפת ותגרמה׃
\par 4 ובני יון אלישׁה ותרשׁישׁ כתים ודדנים׃
\par 5 מאלה נפרדו איי הגוים בארצתם אישׁ ללשׁנו למשׁפחתם בגויהם׃
\par 6 ובני חם כושׁ ומצרים ופוט וכנען׃
\par 7 ובני כושׁ סבא וחוילה וסבתה ורעמה וסבתכא ובני רעמה שׁבא ודדן׃
\par 8 וכושׁ ילד את־נמרד הוא החל להיות גבר בארץ׃
\par 9 הוא־היה גבר־ציד לפני יהוה על־כן יאמר כנמרד גבור ציד לפני יהוה׃
\par 10 ותהי ראשׁית ממלכתו בבל וארך ואכד וכלנה בארץ שׁנער׃
\par 11 מן־הארץ ההוא יצא אשׁור ויבן את־נינוה ואת־רחבת עיר ואת־כלח׃
\par 12 ואת־רסן בין נינוה ובין כלח הוא העיר הגדלה׃
\par 13 ומצרים ילד את־לודים ואת־ענמים ואת־להבים ואת־נפתחים׃
\par 14 ואת־פתרסים ואת־כסלחים אשׁר יצאו משׁם פלשׁתים ואת־כפתרים׃
\par 15 וכנען ילד את־צידן בכרו ואת־חת׃
\par 16 ואת־היבוסי ואת־האמרי ואת הגרגשׁי׃
\par 17 ואת־החוי ואת־הערקי ואת־הסיני׃
\par 18 ואת־הארודי ואת־הצמרי ואת־החמתי ואחר נפצו משׁפחות הכנעני׃
\par 19 ויהי גבול הכנעני מצידן באכה גררה עד־עזה באכה סדמה ועמרה ואדמה וצבים עד־לשׁע׃
\par 20 אלה בני־חם למשׁפחתם ללשׁנתם בארצתם בגויהם׃
\par 21 ולשׁם ילד גם־הוא אבי כל־בני־עבר אחי יפת הגדול׃
\par 22 בני שׁם עילם ואשׁור וארפכשׁד ולוד וארם׃
\par 23 ובני ארם עוץ וחול וגתר ומשׁ׃
\par 24 וארפכשׁד ילד את־שׁלח ושׁלח ילד את־עבר׃
\par 25 ולעבר ילד שׁני בנים שׁם האחד פלג כי בימיו נפלגה הארץ ושׁם אחיו יקטן׃
\par 26 ויקטן ילד את־אלמודד ואת־שׁלף ואת־חצרמות ואת־ירח׃
\par 27 ואת־הדורם ואת־אוזל ואת־דקלה׃
\par 28 ואת־עובל ואת־אבימאל ואת־שׁבא׃
\par 29 ואת־אופר ואת־חוילה ואת־יובב כל־אלה בני יקטן׃
\par 30 ויהי מושׁבם ממשׁא באכה ספרה הר הקדם׃
\par 31 אלה בני־שׁם למשׁפחתם ללשׁנתם בארצתם לגויהם׃
\par 32 אלה משׁפחת בני־נח לתולדתם בגויהם ומאלה נפרדו הגוים בארץ אחר המבול׃

\chapter{11}

\par 1 ויהי כל־הארץ שׂפה אחת ודברים אחדים׃
\par 2 ויהי בנסעם מקדם וימצאו בקעה בארץ שׁנער וישׁבו שׁם׃
\par 3 ויאמרו אישׁ אל־רעהו הבה נלבנה לבנים ונשׂרפה לשׂרפה ותהי להם הלבנה לאבן והחמר היה להם לחמר׃
\par 4 ויאמרו הבה נבנה־לנו עיר ומגדל וראשׁו בשׁמים ונעשׂה־לנו שׁם פן־נפוץ על־פני כל־הארץ׃
\par 5 וירד יהוה לראת את־העיר ואת־המגדל אשׁר בנו בני האדם׃
\par 6 ויאמר יהוה הן עם אחד ושׂפה אחת לכלם וזה החלם לעשׂות ועתה לא־יבצר מהם כל אשׁר יזמו לעשׂות׃
\par 7 הבה נרדה ונבלה שׁם שׂפתם אשׁר לא ישׁמעו אישׁ שׂפת רעהו׃
\par 8 ויפץ יהוה אתם משׁם על־פני כל־הארץ ויחדלו לבנת העיר׃
\par 9 על־כן קרא שׁמה בבל כי־שׁם בלל יהוה שׂפת כל־הארץ ומשׁם הפיצם יהוה על־פני כל־הארץ׃
\par 10 אלה תולדת שׁם שׁם בן־מאת שׁנה ויולד את־ארפכשׁד שׁנתים אחר המבול׃
\par 11 ויחי־שׁם אחרי הולידו את־ארפכשׁד חמשׁ מאות שׁנה ויולד בנים ובנות׃
\par 12 וארפכשׁד חי חמשׁ ושׁלשׁים שׁנה ויולד את־שׁלח׃
\par 13 ויחי ארפכשׁד אחרי הולידו את־שׁלח שׁלשׁ שׁנים וארבע מאות שׁנה ויולד בנים ובנות׃
\par 14 ושׁלח חי שׁלשׁים שׁנה ויולד את־עבר׃
\par 15 ויחי־שׁלח אחרי הולידו את־עבר שׁלשׁ שׁנים וארבע מאות שׁנה ויולד בנים ובנות׃
\par 16 ויחי־עבר ארבע ושׁלשׁים שׁנה ויולד את־פלג׃
\par 17 ויחי־עבר אחרי הולידו את־פלג שׁלשׁים שׁנה וארבע מאות שׁנה ויולד בנים ובנות׃
\par 18 ויחי־פלג שׁלשׁים שׁנה ויולד את־רעו׃
\par 19 ויחי־פלג אחרי הולידו את־רעו תשׁע שׁנים ומאתים שׁנה ויולד בנים ובנות׃
\par 20 ויחי רעו שׁתים ושׁלשׁים שׁנה ויולד את־שׂרוג׃
\par 21 ויחי רעו אחרי הולידו את־שׂרוג שׁבע שׁנים ומאתים שׁנה ויולד בנים ובנות׃
\par 22 ויחי שׂרוג שׁלשׁים שׁנה ויולד את־נחור׃
\par 23 ויחי שׂרוג אחרי הולידו את־נחור מאתים שׁנה ויולד בנים ובנות׃
\par 24 ויחי נחור תשׁע ועשׂרים שׁנה ויולד את־תרח׃
\par 25 ויחי נחור אחרי הולידו את־תרח תשׁע־עשׂרה שׁנה ומאת שׁנה ויולד בנים ובנות׃
\par 26 ויחי־תרח שׁבעים שׁנה ויולד את־אברם את־נחור ואת־הרן׃
\par 27 ואלה תולדת תרח תרח הוליד את־אברם את־נחור ואת־הרן והרן הוליד את־לוט׃
\par 28 וימת הרן על־פני תרח אביו בארץ מולדתו באור כשׂדים׃
\par 29 ויקח אברם ונחור להם נשׁים שׁם אשׁת־אברם שׂרי ושׁם אשׁת־נחור מלכה בת־הרן אבי־מלכה ואבי יסכה׃
\par 30 ותהי שׂרי עקרה אין לה ולד׃
\par 31 ויקח תרח את־אברם בנו ואת־לוט בן־הרן בן־בנו ואת שׂרי כלתו אשׁת אברם בנו ויצאו אתם מאור כשׂדים ללכת ארצה כנען ויבאו עד־חרן וישׁבו שׁם׃
\par 32 ויהיו ימי־תרח חמשׁ שׁנים ומאתים שׁנה וימת תרח בחרן׃

\chapter{12}

\par 1 ויאמר יהוה אל־אברם לך־לך מארצך וממולדתך ומבית אביך אל־הארץ אשׁר אראך׃
\par 2 ואעשׂך לגוי גדול ואברכך ואגדלה שׁמך והיה ברכה׃
\par 3 ואברכה מברכיך ומקללך אאר ונברכו בך כל משׁפחת האדמה׃
\par 4 וילך אברם כאשׁר דבר אליו יהוה וילך אתו לוט ואברם בן־חמשׁ שׁנים ושׁבעים שׁנה בצאתו מחרן׃
\par 5 ויקח אברם את־שׂרי אשׁתו ואת־לוט בן־אחיו ואת־כל־רכושׁם אשׁר רכשׁו ואת־הנפשׁ אשׁר־עשׂו בחרן ויצאו ללכת ארצה כנען ויבאו ארצה כנען׃
\par 6 ויעבר אברם בארץ עד מקום שׁכם עד אלון מורה והכנעני אז בארץ׃
\par 7 וירא יהוה אל־אברם ויאמר לזרעך אתן את־הארץ הזאת ויבן שׁם מזבח ליהוה הנראה אליו׃
\par 8 ויעתק משׁם ההרה מקדם לבית־אל ויט אהלה בית־אל מים והעי מקדם ויבן־שׁם מזבח ליהוה ויקרא בשׁם יהוה׃
\par 9 ויסע אברם הלוך ונסוע הנגבה׃
\par 10 ויהי רעב בארץ וירד אברם מצרימה לגור שׁם כי־כבד הרעב בארץ׃
\par 11 ויהי כאשׁר הקריב לבוא מצרימה ויאמר אל־שׂרי אשׁתו הנה־נא ידעתי כי אשׁה יפת־מראה את׃
\par 12 והיה כי־יראו אתך המצרים ואמרו אשׁתו זאת והרגו אתי ואתך יחיו׃
\par 13 אמרי־נא אחתי את למען ייטב־לי בעבורך וחיתה נפשׁי בגללך׃
\par 14 ויהי כבוא אברם מצרימה ויראו המצרים את־האשׁה כי־יפה הוא מאד׃
\par 15 ויראו אתה שׂרי פרעה ויהללו אתה אל־פרעה ותקח האשׁה בית פרעה׃
\par 16 ולאברם היטיב בעבורה ויהי־לו צאן־ובקר וחמרים ועבדים ושׁפחת ואתנת וגמלים׃
\par 17 וינגע יהוה את־פרעה נגעים גדלים ואת־ביתו על־דבר שׂרי אשׁת אברם׃
\par 18 ויקרא פרעה לאברם ויאמר מה־זאת עשׂית לי למה לא־הגדת לי כי אשׁתך הוא׃
\par 19 למה אמרת אחתי הוא ואקח אתה לי לאשׁה ועתה הנה אשׁתך קח ולך׃
\par 20 ויצו עליו פרעה אנשׁים וישׁלחו אתו ואת־אשׁתו ואת־כל־אשׁר־לו׃

\chapter{13}

\par 1 ויעל אברם ממצרים הוא ואשׁתו וכל־אשׁר־לו ולוט עמו הנגבה׃
\par 2 ואברם כבד מאד במקנה בכסף ובזהב׃
\par 3 וילך למסעיו מנגב ועד־בית־אל עד־המקום אשׁר־היה שׁם אהלה בתחלה בין בית־אל ובין העי׃
\par 4 אל־מקום המזבח אשׁר־עשׂה שׁם בראשׁנה ויקרא שׁם אברם בשׁם יהוה׃
\par 5 וגם־ללוט ההלך את־אברם היה צאן־ובקר ואהלים׃
\par 6 ולא־נשׂא אתם הארץ לשׁבת יחדו כי־היה רכושׁם רב ולא יכלו לשׁבת יחדו׃
\par 7 ויהי־ריב בין רעי מקנה־אברם ובין רעי מקנה־לוט והכנעני והפרזי אז ישׁב בארץ׃
\par 8 ויאמר אברם אל־לוט אל־נא תהי מריבה ביני ובינך ובין רעי ובין רעיך כי־אנשׁים אחים אנחנו׃
\par 9 הלא כל־הארץ לפניך הפרד נא מעלי אם־השׂמאל ואימנה ואם־הימין ואשׂמאילה׃
\par 10 וישׂא־לוט את־עיניו וירא את־כל־ככר הירדן כי כלה משׁקה לפני שׁחת יהוה את־סדם ואת־עמרה כגן־יהוה כארץ מצרים באכה צער׃
\par 11 ויבחר־לו לוט את כל־ככר הירדן ויסע לוט מקדם ויפרדו אישׁ מעל אחיו׃
\par 12 אברם ישׁב בארץ־כנען ולוט ישׁב בערי הככר ויאהל עד־סדם׃
\par 13 ואנשׁי סדם רעים וחטאים ליהוה מאד׃
\par 14 ויהוה אמר אל־אברם אחרי הפרד־לוט מעמו שׂא נא עיניך וראה מן־המקום אשׁר־אתה שׁם צפנה ונגבה וקדמה וימה׃
\par 15 כי את־כל־הארץ אשׁר־אתה ראה לך אתננה ולזרעך עד־עולם׃
\par 16 ושׂמתי את־זרעך כעפר הארץ אשׁר אם־יוכל אישׁ למנות את־עפר הארץ גם־זרעך ימנה׃
\par 17 קום התהלך בארץ לארכה ולרחבה כי לך אתננה׃
\par 18 ויאהל אברם ויבא וישׁב באלני ממרא אשׁר בחברון ויבן־שׁם מזבח ליהוה׃

\chapter{14}

\par 1 ויהי בימי אמרפל מלך־שׁנער אריוך מלך אלסר כדרלעמר מלך עילם ותדעל מלך גוים׃
\par 2 עשׂו מלחמה את־ברע מלך סדם ואת־ברשׁע מלך עמרה שׁנאב מלך אדמה ושׁמאבר מלך צביים ומלך בלע היא־צער׃
\par 3 כל־אלה חברו אל־עמק השׂדים הוא ים המלח׃
\par 4 שׁתים עשׂרה שׁנה עבדו את־כדרלעמר ושׁלשׁ־עשׂרה שׁנה מרדו׃
\par 5 ובארבע עשׂרה שׁנה בא כדרלעמר והמלכים אשׁר אתו ויכו את־רפאים בעשׁתרת קרנים ואת־הזוזים בהם ואת האימים בשׁוה קריתים׃
\par 6 ואת־החרי בהררם שׂעיר עד איל פארן אשׁר על־המדבר׃
\par 7 וישׁבו ויבאו אל־עין משׁפט הוא קדשׁ ויכו את־כל־שׂדה העמלקי וגם את־האמרי הישׁב בחצצן תמר׃
\par 8 ויצא מלך־סדם ומלך עמרה ומלך אדמה ומלך צביים ומלך בלע הוא־צער ויערכו אתם מלחמה בעמק השׂדים׃
\par 9 את כדרלעמר מלך עילם ותדעל מלך גוים ואמרפל מלך שׁנער ואריוך מלך אלסר ארבעה מלכים את־החמשׁה׃
\par 10 ועמק השׂדים בארת בארת חמר וינסו מלך־סדם ועמרה ויפלו־שׁמה והנשׁארים הרה נסו׃
\par 11 ויקחו את־כל־רכשׁ סדם ועמרה ואת־כל־אכלם וילכו׃
\par 12 ויקחו את־לוט ואת־רכשׁו בן־אחי אברם וילכו והוא ישׁב בסדם׃
\par 13 ויבא הפליט ויגד לאברם העברי והוא שׁכן באלני ממרא האמרי אחי אשׁכל ואחי ענר והם בעלי ברית־אברם׃
\par 14 וישׁמע אברם כי נשׁבה אחיו וירק את־חניכיו ילידי ביתו שׁמנה עשׂר ושׁלשׁ מאות וירדף עד־דן׃
\par 15 ויחלק עליהם לילה הוא ועבדיו ויכם וירדפם עד־חובה אשׁר משׂמאל לדמשׂק׃
\par 16 וישׁב את כל־הרכשׁ וגם את־לוט אחיו ורכשׁו השׁיב וגם את־הנשׁים ואת־העם׃
\par 17 ויצא מלך־סדם לקראתו אחרי שׁובו מהכות את־כדר־לעמר ואת־המלכים אשׁר אתו אל־עמק שׁוה הוא עמק המלך׃
\par 18 ומלכי־צדק מלך שׁלם הוציא לחם ויין והוא כהן לאל עליון׃
\par 19 ויברכהו ויאמר ברוך אברם לאל עליון קנה שׁמים וארץ׃
\par 20 וברוך אל עליון אשׁר־מגן צריך בידך ויתן־לו מעשׂר מכל׃
\par 21 ויאמר מלך־סדם אל־אברם תן־לי הנפשׁ והרכשׁ קח־לך׃
\par 22 ויאמר אברם אל־מלך סדם הרמתי ידי אל־יהוה אל עליון קנה שׁמים וארץ׃
\par 23 אם־מחוט ועד שׂרוך־נעל ואם־אקח מכל־אשׁר־לך ולא תאמר אני העשׁרתי את־אברם׃
\par 24 בלעדי רק אשׁר אכלו הנערים וחלק האנשׁים אשׁר הלכו אתי ענר אשׁכל וממרא הם יקחו חלקם׃

\chapter{15}

\par 1 אחר הדברים האלה היה דבר־יהוה אל־אברם במחזה לאמר אל־תירא אברם אנכי מגן לך שׂכרך הרבה מאד׃
\par 2 ויאמר אברם אדני יהוה מה־תתן־לי ואנכי הולך ערירי ובן־משׁק ביתי הוא דמשׂק אליעזר׃
\par 3 ויאמר אברם הן לי לא נתתה זרע והנה בן־ביתי יורשׁ אתי׃
\par 4 והנה דבר־יהוה אליו לאמר לא יירשׁך זה כי־אם אשׁר יצא ממעיך הוא יירשׁך׃
\par 5 ויוצא אתו החוצה ויאמר הבט־נא השׁמימה וספר הכוכבים אם־תוכל לספר אתם ויאמר לו כה יהיה זרעך׃
\par 6 והאמן ביהוה ויחשׁבה לו צדקה׃
\par 7 ויאמר אליו אני יהוה אשׁר הוצאתיך מאור כשׂדים לתת לך את־הארץ הזאת לרשׁתה׃
\par 8 ויאמר אדני יהוה במה אדע כי אירשׁנה׃
\par 9 ויאמר אליו קחה לי עגלה משׁלשׁת ועז משׁלשׁת ואיל משׁלשׁ ותר וגוזל׃
\par 10 ויקח־לו את־כל־אלה ויבתר אתם בתוך ויתן אישׁ־בתרו לקראת רעהו ואת־הצפר לא בתר׃
\par 11 וירד העיט על־הפגרים וישׁב אתם אברם׃
\par 12 ויהי השׁמשׁ לבוא ותרדמה נפלה על־אברם והנה אימה חשׁכה גדלה נפלת עליו׃
\par 13 ויאמר לאברם ידע תדע כי־גר יהיה זרעך בארץ לא להם ועבדום וענו אתם ארבע מאות שׁנה׃
\par 14 וגם את־הגוי אשׁר יעבדו דן אנכי ואחרי־כן יצאו ברכשׁ גדול׃
\par 15 ואתה תבוא אל־אבתיך בשׁלום תקבר בשׂיבה טובה׃
\par 16 ודור רביעי ישׁובו הנה כי לא־שׁלם עון האמרי עד־הנה׃
\par 17 ויהי השׁמשׁ באה ועלטה היה והנה תנור עשׁן ולפיד אשׁ אשׁר עבר בין הגזרים האלה׃
\par 18 ביום ההוא כרת יהוה את־אברם ברית לאמר לזרעך נתתי את־הארץ הזאת מנהר מצרים עד־הנהר הגדל נהר־פרת׃
\par 19 את־הקיני ואת־הקנזי ואת הקדמני׃
\par 20 ואת־החתי ואת־הפרזי ואת־הרפאים׃
\par 21 ואת־האמרי ואת־הכנעני ואת־הגרגשׁי ואת־היבוסי׃

\chapter{16}

\par 1 ושׂרי אשׁת אברם לא ילדה לו ולה שׁפחה מצרית ושׁמה הגר׃
\par 2 ותאמר שׂרי אל־אברם הנה־נא עצרני יהוה מלדת בא־נא אל־שׁפחתי אולי אבנה ממנה וישׁמע אברם לקול שׂרי׃
\par 3 ותקח שׂרי אשׁת־אברם את־הגר המצרית שׁפחתה מקץ עשׂר שׁנים לשׁבת אברם בארץ כנען ותתן אתה לאברם אישׁה לו לאשׁה׃
\par 4 ויבא אל־הגר ותהר ותרא כי הרתה ותקל גברתה בעיניה׃
\par 5 ותאמר שׂרי אל־אברם חמסי עליך אנכי נתתי שׁפחתי בחיקך ותרא כי הרתה ואקל בעיניה ישׁפט יהוה ביני וביניך׃
\par 6 ויאמר אברם אל־שׂרי הנה שׁפחתך בידך עשׂי־לה הטוב בעיניך ותענה שׂרי ותברח מפניה׃
\par 7 וימצאה מלאך יהוה על־עין המים במדבר על־העין בדרך שׁור׃
\par 8 ויאמר הגר שׁפחת שׂרי אי־מזה באת ואנה תלכי ותאמר מפני שׂרי גברתי אנכי ברחת׃
\par 9 ויאמר לה מלאך יהוה שׁובי אל־גברתך והתעני תחת ידיה׃
\par 10 ויאמר לה מלאך יהוה הרבה ארבה את־זרעך ולא יספר מרב׃
\par 11 ויאמר לה מלאך יהוה הנך הרה וילדת בן וקראת שׁמו ישׁמעאל כי־שׁמע יהוה אל־עניך׃
\par 12 והוא יהיה פרא אדם ידו בכל ויד כל בו ועל־פני כל־אחיו ישׁכן׃
\par 13 ותקרא שׁם־יהוה הדבר אליה אתה אל ראי כי אמרה הגם הלם ראיתי אחרי ראי׃
\par 14 על־כן קרא לבאר באר לחי ראי הנה בין־קדשׁ ובין ברד׃
\par 15 ותלד הגר לאברם בן ויקרא אברם שׁם־בנו אשׁר־ילדה הגר ישׁמעאל׃
\par 16 ואברם בן־שׁמנים שׁנה ושׁשׁ שׁנים בלדת־הגר את־ישׁמעאל לאברם׃

\chapter{17}

\par 1 ויהי אברם בן־תשׁעים שׁנה ותשׁע שׁנים וירא יהוה אל־אברם ויאמר אליו אני־אל שׁדי התהלך לפני והיה תמים׃
\par 2 ואתנה בריתי ביני ובינך וארבה אותך במאד מאד׃
\par 3 ויפל אברם על־פניו וידבר אתו אלהים לאמר׃
\par 4 אני הנה בריתי אתך והיית לאב המון גוים׃
\par 5 ולא־יקרא עוד את־שׁמך אברם והיה שׁמך אברהם כי אב־המון גוים נתתיך׃
\par 6 והפרתי אתך במאד מאד ונתתיך לגוים ומלכים ממך יצאו׃
\par 7 והקמתי את־בריתי ביני ובינך ובין זרעך אחריך לדרתם לברית עולם להיות לך לאלהים ולזרעך אחריך׃
\par 8 ונתתי לך ולזרעך אחריך את ארץ מגריך את כל־ארץ כנען לאחזת עולם והייתי להם לאלהים׃
\par 9 ויאמר אלהים אל־אברהם ואתה את־בריתי תשׁמר אתה וזרעך אחריך לדרתם׃
\par 10 זאת בריתי אשׁר תשׁמרו ביני וביניכם ובין זרעך אחריך המול לכם כל־זכר׃
\par 11 ונמלתם את בשׂר ערלתכם והיה לאות ברית ביני וביניכם׃
\par 12 ובן־שׁמנת ימים ימול לכם כל־זכר לדרתיכם יליד בית ומקנת־כסף מכל בן־נכר אשׁר לא מזרעך הוא׃
\par 13 המול ימול יליד ביתך ומקנת כספך והיתה בריתי בבשׂרכם לברית עולם׃
\par 14 וערל זכר אשׁר לא־ימול את־בשׂר ערלתו ונכרתה הנפשׁ ההוא מעמיה את־בריתי הפר׃
\par 15 ויאמר אלהים אל־אברהם שׂרי אשׁתך לא־תקרא את־שׁמה שׂרי כי שׂרה שׁמה׃
\par 16 וברכתי אתה וגם נתתי ממנה לך בן וברכתיה והיתה לגוים מלכי עמים ממנה יהיו׃
\par 17 ויפל אברהם על־פניו ויצחק ויאמר בלבו הלבן מאה־שׁנה יולד ואם־שׂרה הבת־תשׁעים שׁנה תלד׃
\par 18 ויאמר אברהם אל־האלהים לו ישׁמעאל יחיה לפניך׃
\par 19 ויאמר אלהים אבל שׂרה אשׁתך ילדת לך בן וקראת את־שׁמו יצחק והקמתי את־בריתי אתו לברית עולם לזרעו אחריו׃
\par 20 ולישׁמעאל שׁמעתיך הנה ברכתי אתו והפריתי אתו והרביתי אתו במאד מאד שׁנים־עשׂר נשׂיאם יוליד ונתתיו לגוי גדול׃
\par 21 ואת־בריתי אקים את־יצחק אשׁר תלד לך שׂרה למועד הזה בשׁנה האחרת׃
\par 22 ויכל לדבר אתו ויעל אלהים מעל אברהם׃
\par 23 ויקח אברהם את־ישׁמעאל בנו ואת כל־ילידי ביתו ואת כל־מקנת כספו כל־זכר באנשׁי בית אברהם וימל את־בשׂר ערלתם בעצם היום הזה כאשׁר דבר אתו אלהים׃
\par 24 ואברהם בן־תשׁעים ותשׁע שׁנה בהמלו בשׂר ערלתו׃
\par 25 וישׁמעאל בנו בן־שׁלשׁ עשׂרה שׁנה בהמלו את בשׂר ערלתו׃
\par 26 בעצם היום הזה נמול אברהם וישׁמעאל בנו׃
\par 27 וכל־אנשׁי ביתו יליד בית ומקנת־כסף מאת בן־נכר נמלו אתו׃

\chapter{18}

\par 1 וירא אליו יהוה באלני ממרא והוא ישׁב פתח־האהל כחם היום׃
\par 2 וישׂא עיניו וירא והנה שׁלשׁה אנשׁים נצבים עליו וירא וירץ לקראתם מפתח האהל וישׁתחו ארצה׃
\par 3 ויאמר אדני אם־נא מצאתי חן בעיניך אל־נא תעבר מעל עבדך׃
\par 4 יקח־נא מעט־מים ורחצו רגליכם והשׁענו תחת העץ׃
\par 5 ואקחה פת־לחם וסעדו לבכם אחר תעברו כי־על־כן עברתם על־עבדכם ויאמרו כן תעשׂה כאשׁר דברת׃
\par 6 וימהר אברהם האהלה אל־שׂרה ויאמר מהרי שׁלשׁ סאים קמח סלת לושׁי ועשׂי עגות׃
\par 7 ואל־הבקר רץ אברהם ויקח בן־בקר רך וטוב ויתן אל־הנער וימהר לעשׂות אתו׃
\par 8 ויקח חמאה וחלב ובן־הבקר אשׁר עשׂה ויתן לפניהם והוא־עמד עליהם תחת העץ ויאכלו׃
\par 9 ויאמרו אליו איה שׂרה אשׁתך ויאמר הנה באהל׃
\par 10 ויאמר שׁוב אשׁוב אליך כעת חיה והנה־בן לשׂרה אשׁתך ושׂרה שׁמעת פתח האהל והוא אחריו׃
\par 11 ואברהם ושׂרה זקנים באים בימים חדל להיות לשׂרה ארח כנשׁים׃
\par 12 ותצחק שׂרה בקרבה לאמר אחרי בלתי היתה־לי עדנה ואדני זקן׃
\par 13 ויאמר יהוה אל־אברהם למה זה צחקה שׂרה לאמר האף אמנם אלד ואני זקנתי׃
\par 14 היפלא מיהוה דבר למועד אשׁוב אליך כעת חיה ולשׂרה בן׃
\par 15 ותכחשׁ שׂרה לאמר לא צחקתי כי יראה ויאמר לא כי צחקת׃
\par 16 ויקמו משׁם האנשׁים וישׁקפו על־פני סדם ואברהם הלך עמם לשׁלחם׃
\par 17 ויהוה אמר המכסה אני מאברהם אשׁר אני עשׂה׃
\par 18 ואברהם היו יהיה לגוי גדול ועצום ונברכו בו כל גויי הארץ׃
\par 19 כי ידעתיו למען אשׁר יצוה את־בניו ואת־ביתו אחריו ושׁמרו דרך יהוה לעשׂות צדקה ומשׁפט למען הביא יהוה על־אברהם את אשׁר־דבר עליו׃
\par 20 ויאמר יהוה זעקת סדם ועמרה כי־רבה וחטאתם כי כבדה מאד׃
\par 21 ארדה־נא ואראה הכצעקתה הבאה אלי עשׂו כלה ואם־לא אדעה׃
\par 22 ויפנו משׁם האנשׁים וילכו סדמה ואברהם עודנו עמד לפני יהוה׃
\par 23 ויגשׁ אברהם ויאמר האף תספה צדיק עם־רשׁע׃
\par 24 אולי ישׁ חמשׁים צדיקם בתוך העיר האף תספה ולא־תשׂא למקום למען חמשׁים הצדיקם אשׁר בקרבה׃
\par 25 חללה לך מעשׂת כדבר הזה להמית צדיק עם־רשׁע והיה כצדיק כרשׁע חללה לך השׁפט כל־הארץ לא יעשׂה משׁפט׃
\par 26 ויאמר יהוה אם־אמצא בסדם חמשׁים צדיקם בתוך העיר ונשׂאתי לכל־המקום בעבורם׃
\par 27 ויען אברהם ויאמר הנה־נא הואלתי לדבר אל־אדני ואנכי עפר ואפר׃
\par 28 אולי יחסרון חמשׁים הצדיקם חמשׁה התשׁחית בחמשׁה את־כל־העיר ויאמר לא אשׁחית אם־אמצא שׁם ארבעים וחמשׁה׃
\par 29 ויסף עוד לדבר אליו ויאמר אולי ימצאון שׁם ארבעים ויאמר לא אעשׂה בעבור הארבעים׃
\par 30 ויאמר אל־נא יחר לאדני ואדברה אולי ימצאון שׁם שׁלשׁים ויאמר לא אעשׂה אם־אמצא שׁם שׁלשׁים׃
\par 31 ויאמר הנה־נא הואלתי לדבר אל־אדני אולי ימצאון שׁם עשׂרים ויאמר לא אשׁחית בעבור העשׂרים׃
\par 32 ויאמר אל־נא יחר לאדני ואדברה אך־הפעם אולי ימצאון שׁם עשׂרה ויאמר לא אשׁחית בעבור העשׂרה׃
\par 33 וילך יהוה כאשׁר כלה לדבר אל־אברהם ואברהם שׁב למקמו׃

\chapter{19}

\par 1 ויבאו שׁני המלאכים סדמה בערב ולוט ישׁב בשׁער־סדם וירא־לוט ויקם לקראתם וישׁתחו אפים ארצה׃
\par 2 ויאמר הנה נא־אדני סורו נא אל־בית עבדכם ולינו ורחצו רגליכם והשׁכמתם והלכתם לדרככם ויאמרו לא כי ברחוב נלין׃
\par 3 ויפצר־בם מאד ויסרו אליו ויבאו אל־ביתו ויעשׂ להם משׁתה ומצות אפה ויאכלו׃
\par 4 טרם ישׁכבו ואנשׁי העיר אנשׁי סדם נסבו על־הבית מנער ועד־זקן כל־העם מקצה׃
\par 5 ויקראו אל־לוט ויאמרו לו איה האנשׁים אשׁר־באו אליך הלילה הוציאם אלינו ונדעה אתם׃
\par 6 ויצא אלהם לוט הפתחה והדלת סגר אחריו׃
\par 7 ויאמר אל־נא אחי תרעו׃
\par 8 הנה־נא לי שׁתי בנות אשׁר לא־ידעו אישׁ אוציאה־נא אתהן אליכם ועשׂו להן כטוב בעיניכם רק לאנשׁים האל אל־תעשׂו דבר כי־על־כן באו בצל קרתי׃
\par 9 ויאמרו גשׁ־הלאה ויאמרו האחד בא־לגור וישׁפט שׁפוט עתה נרע לך מהם ויפצרו באישׁ בלוט מאד ויגשׁו לשׁבר הדלת׃
\par 10 וישׁלחו האנשׁים את־ידם ויביאו את־לוט אליהם הביתה ואת־הדלת סגרו׃
\par 11 ואת־האנשׁים אשׁר־פתח הבית הכו בסנורים מקטן ועד־גדול וילאו למצא הפתח׃
\par 12 ויאמרו האנשׁים אל־לוט עד מי־לך פה חתן ובניך ובנתיך וכל אשׁר־לך בעיר הוצא מן־המקום׃
\par 13 כי־משׁחתים אנחנו את־המקום הזה כי־גדלה צעקתם את־פני יהוה וישׁלחנו יהוה לשׁחתה׃
\par 14 ויצא לוט וידבר אל־חתניו לקחי בנתיו ויאמר קומו צאו מן־המקום הזה כי־משׁחית יהוה את־העיר ויהי כמצחק בעיני חתניו׃
\par 15 וכמו השׁחר עלה ויאיצו המלאכים בלוט לאמר קום קח את־אשׁתך ואת־שׁתי בנתיך הנמצאת פן־תספה בעון העיר׃
\par 16 ויתמהמה ויחזיקו האנשׁים בידו וביד־אשׁתו וביד שׁתי בנתיו בחמלת יהוה עליו ויצאהו וינחהו מחוץ לעיר׃
\par 17 ויהי כהוציאם אתם החוצה ויאמר המלט על־נפשׁך אל־תביט אחריך ואל־תעמד בכל־הככר ההרה המלט פן־תספה׃
\par 18 ויאמר לוט אלהם אל־נא אדני׃
\par 19 הנה־נא מצא עבדך חן בעיניך ותגדל חסדך אשׁר עשׂית עמדי להחיות את־נפשׁי ואנכי לא אוכל להמלט ההרה פן־תדבקני הרעה ומתי׃
\par 20 הנה־נא העיר הזאת קרבה לנוס שׁמה והוא מצער אמלטה נא שׁמה הלא מצער הוא ותחי נפשׁי׃
\par 21 ויאמר אליו הנה נשׂאתי פניך גם לדבר הזה לבלתי הפכי את־העיר אשׁר דברת׃
\par 22 מהר המלט שׁמה כי לא אוכל לעשׂות דבר עד־באך שׁמה על־כן קרא שׁם־העיר צוער׃
\par 23 השׁמשׁ יצא על־הארץ ולוט בא צערה׃
\par 24 ויהוה המטיר על־סדם ועל־עמרה גפרית ואשׁ מאת יהוה מן־השׁמים׃
\par 25 ויהפך את־הערים האל ואת כל־הככר ואת כל־ישׁבי הערים וצמח האדמה׃
\par 26 ותבט אשׁתו מאחריו ותהי נציב מלח׃
\par 27 וישׁכם אברהם בבקר אל־המקום אשׁר־עמד שׁם את־פני יהוה׃
\par 28 וישׁקף על־פני סדם ועמרה ועל־כל־פני ארץ הככר וירא והנה עלה קיטר הארץ כקיטר הכבשׁן׃
\par 29 ויהי בשׁחת אלהים את־ערי הככר ויזכר אלהים את־אברהם וישׁלח את־לוט מתוך ההפכה בהפך את־הערים אשׁר־ישׁב בהן לוט׃
\par 30 ויעל לוט מצוער וישׁב בהר ושׁתי בנתיו עמו כי ירא לשׁבת בצוער וישׁב במערה הוא ושׁתי בנתיו׃
\par 31 ותאמר הבכירה אל־הצעירה אבינו זקן ואישׁ אין בארץ לבוא עלינו כדרך כל־הארץ׃
\par 32 לכה נשׁקה את־אבינו יין ונשׁכבה עמו ונחיה מאבינו זרע׃
\par 33 ותשׁקין את־אביהן יין בלילה הוא ותבא הבכירה ותשׁכב את־אביה ולא־ידע בשׁכבה ובקומה׃
\par 34 ויהי ממחרת ותאמר הבכירה אל־הצעירה הן־שׁכבתי אמשׁ את־אבי נשׁקנו יין גם־הלילה ובאי שׁכבי עמו ונחיה מאבינו זרע׃
\par 35 ותשׁקין גם בלילה ההוא את־אביהן יין ותקם הצעירה ותשׁכב עמו ולא־ידע בשׁכבה ובקמה׃
\par 36 ותהרין שׁתי בנות־לוט מאביהן׃
\par 37 ותלד הבכירה בן ותקרא שׁמו מואב הוא אבי־מואב עד־היום׃
\par 38 והצעירה גם־הוא ילדה בן ותקרא שׁמו בן־עמי הוא אבי בני־עמון עד־היום׃

\chapter{20}

\par 1 ויסע משׁם אברהם ארצה הנגב וישׁב בין־קדשׁ ובין שׁור ויגר בגרר׃
\par 2 ויאמר אברהם אל־שׂרה אשׁתו אחתי הוא וישׁלח אבימלך מלך גרר ויקח את־שׂרה׃
\par 3 ויבא אלהים אל־אבימלך בחלום הלילה ויאמר לו הנך מת על־האשׁה אשׁר־לקחת והוא בעלת בעל׃
\par 4 ואבימלך לא קרב אליה ויאמר אדני הגוי גם־צדיק תהרג׃
\par 5 הלא הוא אמר־לי אחתי הוא והיא־גם־הוא אמרה אחי הוא בתם־לבבי ובנקין כפי עשׂיתי זאת׃
\par 6 ויאמר אליו האלהים בחלם גם אנכי ידעתי כי בתם־לבבך עשׂית זאת ואחשׂך גם־אנכי אותך מחטו־לי על־כן לא־נתתיך לנגע אליה׃
\par 7 ועתה השׁב אשׁת־האישׁ כי־נביא הוא ויתפלל בעדך וחיה ואם־אינך משׁיב דע כי־מות תמות אתה וכל־אשׁר־לך׃
\par 8 וישׁכם אבימלך בבקר ויקרא לכל־עבדיו וידבר את־כל־הדברים האלה באזניהם וייראו האנשׁים מאד׃
\par 9 ויקרא אבימלך לאברהם ויאמר לו מה־עשׂית לנו ומה־חטאתי לך כי־הבאת עלי ועל־ממלכתי חטאה גדלה מעשׂים אשׁר לא־יעשׂו עשׂית עמדי׃
\par 10 ויאמר אבימלך אל־אברהם מה ראית כי עשׂית את־הדבר הזה׃
\par 11 ויאמר אברהם כי אמרתי רק אין־יראת אלהים במקום הזה והרגוני על־דבר אשׁתי׃
\par 12 וגם־אמנה אחתי בת־אבי הוא אך לא בת־אמי ותהי־לי לאשׁה׃
\par 13 ויהי כאשׁר התעו אתי אלהים מבית אבי ואמר לה זה חסדך אשׁר תעשׂי עמדי אל כל־המקום אשׁר נבוא שׁמה אמרי־לי אחי הוא׃
\par 14 ויקח אבימלך צאן ובקר ועבדים ושׁפחת ויתן לאברהם וישׁב לו את שׂרה אשׁתו׃
\par 15 ויאמר אבימלך הנה ארצי לפניך בטוב בעיניך שׁב׃
\par 16 ולשׂרה אמר הנה נתתי אלף כסף לאחיך הנה הוא־לך כסות עינים לכל אשׁר אתך ואת כל ונכחת׃
\par 17 ויתפלל אברהם אל־האלהים וירפא אלהים את־אבימלך ואת־אשׁתו ואמהתיו וילדו׃
\par 18 כי־עצר עצר יהוה בעד כל־רחם לבית אבימלך על־דבר שׂרה אשׁת אברהם׃

\chapter{21}

\par 1 ויהוה פקד את־שׂרה כאשׁר אמר ויעשׂ יהוה לשׂרה כאשׁר דבר׃
\par 2 ותהר ותלד שׂרה לאברהם בן לזקניו למועד אשׁר־דבר אתו אלהים׃
\par 3 ויקרא אברהם את־שׁם־בנו הנולד־לו אשׁר־ילדה־לו שׂרה יצחק׃
\par 4 וימל אברהם את־יצחק בנו בן־שׁמנת ימים כאשׁר צוה אתו אלהים׃
\par 5 ואברהם בן־מאת שׁנה בהולד לו את יצחק בנו׃
\par 6 ותאמר שׂרה צחק עשׂה לי אלהים כל־השׁמע יצחק־לי׃
\par 7 ותאמר מי מלל לאברהם היניקה בנים שׂרה כי־ילדתי בן לזקניו׃
\par 8 ויגדל הילד ויגמל ויעשׂ אברהם משׁתה גדול ביום הגמל את־יצחק׃
\par 9 ותרא שׂרה את־בן־הגר המצרית אשׁר־ילדה לאברהם מצחק׃
\par 10 ותאמר לאברהם גרשׁ האמה הזאת ואת־בנה כי לא יירשׁ בן־האמה הזאת עם־בני עם־יצחק׃
\par 11 וירע הדבר מאד בעיני אברהם על אודת בנו׃
\par 12 ויאמר אלהים אל־אברהם אל־ירע בעיניך על־הנער ועל־אמתך כל אשׁר תאמר אליך שׂרה שׁמע בקלה כי ביצחק יקרא לך זרע׃
\par 13 וגם את־בן־האמה לגוי אשׂימנו כי זרעך הוא׃
\par 14 וישׁכם אברהם בבקר ויקח־לחם וחמת מים ויתן אל־הגר שׂם על־שׁכמה ואת־הילד וישׁלחה ותלך ותתע במדבר באר שׁבע׃
\par 15 ויכלו המים מן־החמת ותשׁלך את־הילד תחת אחד השׂיחם׃
\par 16 ותלך ותשׁב לה מנגד הרחק כמטחוי קשׁת כי אמרה אל־אראה במות הילד ותשׁב מנגד ותשׂא את־קלה ותבך׃
\par 17 וישׁמע אלהים את־קול הנער ויקרא מלאך אלהים אל־הגר מן־השׁמים ויאמר לה מה־לך הגר אל־תיראי כי־שׁמע אלהים אל־קול הנער באשׁר הוא־שׁם׃
\par 18 קומי שׂאי את־הנער והחזיקי את־ידך בו כי־לגוי גדול אשׂימנו׃
\par 19 ויפקח אלהים את־עיניה ותרא באר מים ותלך ותמלא את־החמת מים ותשׁק את־הנער׃
\par 20 ויהי אלהים את־הנער ויגדל וישׁב במדבר ויהי רבה קשׁת׃
\par 21 וישׁב במדבר פארן ותקח־לו אמו אשׁה מארץ מצרים׃
\par 22 ויהי בעת ההוא ויאמר אבימלך ופיכל שׂר־צבאו אל־אברהם לאמר אלהים עמך בכל אשׁר־אתה עשׂה׃
\par 23 ועתה השׁבעה לי באלהים הנה אם־תשׁקר לי ולניני ולנכדי כחסד אשׁר־עשׂיתי עמך תעשׂה עמדי ועם־הארץ אשׁר־גרתה בה׃
\par 24 ויאמר אברהם אנכי אשׁבע׃
\par 25 והוכח אברהם את־אבימלך על־אדות באר המים אשׁר גזלו עבדי אבימלך׃
\par 26 ויאמר אבימלך לא ידעתי מי עשׂה את־הדבר הזה וגם־אתה לא־הגדת לי וגם אנכי לא שׁמעתי בלתי היום׃
\par 27 ויקח אברהם צאן ובקר ויתן לאבימלך ויכרתו שׁניהם ברית׃
\par 28 ויצב אברהם את־שׁבע כבשׂת הצאן לבדהן׃
\par 29 ויאמר אבימלך אל־אברהם מה הנה שׁבע כבשׂת האלה אשׁר הצבת לבדנה׃
\par 30 ויאמר כי את־שׁבע כבשׂת תקח מידי בעבור תהיה־לי לעדה כי חפרתי את־הבאר הזאת׃
\par 31 על־כן קרא למקום ההוא באר שׁבע כי שׁם נשׁבעו שׁניהם׃
\par 32 ויכרתו ברית בבאר שׁבע ויקם אבימלך ופיכל שׂר־צבאו וישׁבו אל־ארץ פלשׁתים׃
\par 33 ויטע אשׁל בבאר שׁבע ויקרא־שׁם בשׁם יהוה אל עולם׃
\par 34 ויגר אברהם בארץ פלשׁתים ימים רבים׃

\chapter{22}

\par 1 ויהי אחר הדברים האלה והאלהים נסה את־אברהם ויאמר אליו אברהם ויאמר הנני׃
\par 2 ויאמר קח־נא את־בנך את־יחידך אשׁר־אהבת את־יצחק ולך־לך אל־ארץ המריה והעלהו שׁם לעלה על אחד ההרים אשׁר אמר אליך׃
\par 3 וישׁכם אברהם בבקר ויחבשׁ את־חמרו ויקח את־שׁני נעריו אתו ואת יצחק בנו ויבקע עצי עלה ויקם וילך אל־המקום אשׁר־אמר־לו האלהים׃
\par 4 ביום השׁלישׁי וישׂא אברהם את־עיניו וירא את־המקום מרחק׃
\par 5 ויאמר אברהם אל־נעריו שׁבו־לכם פה עם־החמור ואני והנער נלכה עד־כה ונשׁתחוה ונשׁובה אליכם׃
\par 6 ויקח אברהם את־עצי העלה וישׂם על־יצחק בנו ויקח בידו את־האשׁ ואת־המאכלת וילכו שׁניהם יחדו׃
\par 7 ויאמר יצחק אל־אברהם אביו ויאמר אבי ויאמר הנני בני ויאמר הנה האשׁ והעצים ואיה השׂה לעלה׃
\par 8 ויאמר אברהם אלהים יראה־לו השׂה לעלה בני וילכו שׁניהם יחדו׃
\par 9 ויבאו אל־המקום אשׁר אמר־לו האלהים ויבן שׁם אברהם את־המזבח ויערך את־העצים ויעקד את־יצחק בנו וישׂם אתו על־המזבח ממעל לעצים׃
\par 10 וישׁלח אברהם את־ידו ויקח את־המאכלת לשׁחט את־בנו׃
\par 11 ויקרא אליו מלאך יהוה מן־השׁמים ויאמר אברהם אברהם ויאמר הנני׃
\par 12 ויאמר אל־תשׁלח ידך אל־הנער ואל־תעשׂ לו מאומה כי עתה ידעתי כי־ירא אלהים אתה ולא חשׂכת את־בנך את־יחידך ממני׃
\par 13 וישׂא אברהם את־עיניו וירא והנה־איל אחר נאחז בסבך בקרניו וילך אברהם ויקח את־האיל ויעלהו לעלה תחת בנו׃
\par 14 ויקרא אברהם שׁם־המקום ההוא יהוה יראה אשׁר יאמר היום בהר יהוה יראה׃
\par 15 ויקרא מלאך יהוה אל־אברהם שׁנית מן־השׁמים׃
\par 16 ויאמר בי נשׁבעתי נאם־יהוה כי יען אשׁר עשׂית את־הדבר הזה ולא חשׂכת את־בנך את־יחידך׃
\par 17 כי־ברך אברכך והרבה ארבה את־זרעך ככוכבי השׁמים וכחול אשׁר על־שׂפת הים וירשׁ זרעך את שׁער איביו׃
\par 18 והתברכו בזרעך כל גויי הארץ עקב אשׁר שׁמעת בקלי׃
\par 19 וישׁב אברהם אל־נעריו ויקמו וילכו יחדו אל־באר שׁבע וישׁב אברהם בבאר שׁבע׃
\par 20 ויהי אחרי הדברים האלה ויגד לאברהם לאמר הנה ילדה מלכה גם־הוא בנים לנחור אחיך׃
\par 21 את־עוץ בכרו ואת־בוז אחיו ואת־קמואל אבי ארם׃
\par 22 ואת־כשׂד ואת־חזו ואת־פלדשׁ ואת־ידלף ואת בתואל׃
\par 23 ובתואל ילד את־רבקה שׁמנה אלה ילדה מלכה לנחור אחי אברהם׃
\par 24 ופילגשׁו ושׁמה ראומה ותלד גם־הוא את־טבח ואת־גחם ואת־תחשׁ ואת־מעכה׃

\chapter{23}

\par 1 ויהיו חיי שׂרה מאה שׁנה ועשׂרים שׁנה ושׁבע שׁנים שׁני חיי שׂרה׃
\par 2 ותמת שׂרה בקרית ארבע הוא חברון בארץ כנען ויבא אברהם לספד לשׂרה ולבכתה׃
\par 3 ויקם אברהם מעל פני מתו וידבר אל־בני־חת לאמר׃
\par 4 גר־ותושׁב אנכי עמכם תנו לי אחזת־קבר עמכם ואקברה מתי מלפני׃
\par 5 ויענו בני־חת את־אברהם לאמר לו׃
\par 6 שׁמענו אדני נשׂיא אלהים אתה בתוכנו במבחר קברינו קבר את־מתך אישׁ ממנו את־קברו לא־יכלה ממך מקבר מתך׃
\par 7 ויקם אברהם וישׁתחו לעם־הארץ לבני־חת׃
\par 8 וידבר אתם לאמר אם־ישׁ את־נפשׁכם לקבר את־מתי מלפני שׁמעוני ופגעו־לי בעפרון בן־צחר׃
\par 9 ויתן־לי את־מערת המכפלה אשׁר־לו אשׁר בקצה שׂדהו בכסף מלא יתננה לי בתוככם לאחזת־קבר׃
\par 10 ועפרון ישׁב בתוך בני־חת ויען עפרון החתי את־אברהם באזני בני־חת לכל באי שׁער־עירו לאמר׃
\par 11 לא־אדני שׁמעני השׂדה נתתי לך והמערה אשׁר־בו לך נתתיה לעיני בני־עמי נתתיה לך קבר מתך׃
\par 12 וישׁתחו אברהם לפני עם הארץ׃
\par 13 וידבר אל־עפרון באזני עם־הארץ לאמר אך אם־אתה לו שׁמעני נתתי כסף השׂדה קח ממני ואקברה את־מתי שׁמה׃
\par 14 ויען עפרון את־אברהם לאמר לו׃
\par 15 אדני שׁמעני ארץ ארבע מאת שׁקל־כסף ביני ובינך מה־הוא ואת־מתך קבר׃
\par 16 וישׁמע אברהם אל־עפרון וישׁקל אברהם לעפרן את־הכסף אשׁר דבר באזני בני־חת ארבע מאות שׁקל כסף עבר לסחר׃
\par 17 ויקם שׂדה עפרון אשׁר במכפלה אשׁר לפני ממרא השׂדה והמערה אשׁר־בו וכל־העץ אשׁר בשׂדה אשׁר בכל־גבלו סביב׃
\par 18 לאברהם למקנה לעיני בני־חת בכל באי שׁער־עירו׃
\par 19 ואחרי־כן קבר אברהם את־שׂרה אשׁתו אל־מערת שׂדה המכפלה על־פני ממרא הוא חברון בארץ כנען׃
\par 20 ויקם השׂדה והמערה אשׁר־בו לאברהם לאחזת־קבר מאת בני־חת׃

\chapter{24}

\par 1 ואברהם זקן בא בימים ויהוה ברך את־אברהם בכל׃
\par 2 ויאמר אברהם אל־עבדו זקן ביתו המשׁל בכל־אשׁר־לו שׂים־נא ידך תחת ירכי׃
\par 3 ואשׁביעך ביהוה אלהי השׁמים ואלהי הארץ אשׁר לא־תקח אשׁה לבני מבנות הכנעני אשׁר אנכי יושׁב בקרבו׃
\par 4 כי אל־ארצי ואל־מולדתי תלך ולקחת אשׁה לבני ליצחק׃
\par 5 ויאמר אליו העבד אולי לא־תאבה האשׁה ללכת אחרי אל־הארץ הזאת ההשׁב אשׁיב את־בנך אל־הארץ אשׁר־יצאת משׁם׃
\par 6 ויאמר אליו אברהם השׁמר לך פן־תשׁיב את־בני שׁמה׃
\par 7 יהוה אלהי השׁמים אשׁר לקחני מבית אבי ומארץ מולדתי ואשׁר דבר־לי ואשׁר נשׁבע־לי לאמר לזרעך אתן את־הארץ הזאת הוא ישׁלח מלאכו לפניך ולקחת אשׁה לבני משׁם׃
\par 8 ואם־לא תאבה האשׁה ללכת אחריך ונקית משׁבעתי זאת רק את־בני לא תשׁב שׁמה׃
\par 9 וישׂם העבד את־ידו תחת ירך אברהם אדניו וישׁבע לו על־הדבר הזה׃
\par 10 ויקח העבד עשׂרה גמלים מגמלי אדניו וילך וכל־טוב אדניו בידו ויקם וילך אל־ארם נהרים אל־עיר נחור׃
\par 11 ויברך הגמלים מחוץ לעיר אל־באר המים לעת ערב לעת צאת השׁאבת׃
\par 12 ויאמר יהוה אלהי אדני אברהם הקרה־נא לפני היום ועשׂה־חסד עם אדני אברהם׃
\par 13 הנה אנכי נצב על־עין המים ובנות אנשׁי העיר יצאת לשׁאב מים׃
\par 14 והיה הנער אשׁר אמר אליה הטי־נא כדך ואשׁתה ואמרה שׁתה וגם־גמליך אשׁקה אתה הכחת לעבדך ליצחק ובה אדע כי־עשׂית חסד עם־אדני׃
\par 15 ויהי־הוא טרם כלה לדבר והנה רבקה יצאת אשׁר ילדה לבתואל בן־מלכה אשׁת נחור אחי אברהם וכדה על־שׁכמה׃
\par 16 והנער טבת מראה מאד בתולה ואישׁ לא ידעה ותרד העינה ותמלא כדה ותעל׃
\par 17 וירץ העבד לקראתה ויאמר הגמיאיני נא מעט־מים מכדך׃
\par 18 ותאמר שׁתה אדני ותמהר ותרד כדה על־ידה ותשׁקהו׃
\par 19 ותכל להשׁקתו ותאמר גם לגמליך אשׁאב עד אם־כלו לשׁתת׃
\par 20 ותמהר ותער כדה אל־השׁקת ותרץ עוד אל־הבאר לשׁאב ותשׁאב לכל־גמליו׃
\par 21 והאישׁ משׁתאה לה מחרישׁ לדעת ההצליח יהוה דרכו אם־לא׃
\par 22 ויהי כאשׁר כלו הגמלים לשׁתות ויקח האישׁ נזם זהב בקע משׁקלו ושׁני צמידים על־ידיה עשׂרה זהב משׁקלם׃
\par 23 ויאמר בת־מי את הגידי נא לי הישׁ בית־אביך מקום לנו ללין׃
\par 24 ותאמר אליו בת־בתואל אנכי בן־מלכה אשׁר ילדה לנחור׃
\par 25 ותאמר אליו גם־תבן גם־מספוא רב עמנו גם־מקום ללון׃
\par 26 ויקד האישׁ וישׁתחו ליהוה׃
\par 27 ויאמר ברוך יהוה אלהי אדני אברהם אשׁר לא־עזב חסדו ואמתו מעם אדני אנכי בדרך נחני יהוה בית אחי אדני׃
\par 28 ותרץ הנער ותגד לבית אמה כדברים האלה׃
\par 29 ולרבקה אח ושׁמו לבן וירץ לבן אל־האישׁ החוצה אל־העין׃
\par 30 ויהי כראת את־הנזם ואת־הצמדים על־ידי אחתו וכשׁמעו את־דברי רבקה אחתו לאמר כה־דבר אלי האישׁ ויבא אל־האישׁ והנה עמד על־הגמלים על־העין׃
\par 31 ויאמר בוא ברוך יהוה למה תעמד בחוץ ואנכי פניתי הבית ומקום לגמלים׃
\par 32 ויבא האישׁ הביתה ויפתח הגמלים ויתן תבן ומספוא לגמלים ומים לרחץ רגליו ורגלי האנשׁים אשׁר אתו׃
\par 33 ויישׂם לפניו לאכל ויאמר לא אכל עד אם־דברתי דברי ויאמר דבר׃
\par 34 ויאמר עבד אברהם אנכי׃
\par 35 ויהוה ברך את־אדני מאד ויגדל ויתן־לו צאן ובקר וכסף וזהב ועבדם ושׁפחת וגמלים וחמרים׃
\par 36 ותלד שׂרה אשׁת אדני בן לאדני אחרי זקנתה ויתן־לו את־כל־אשׁר־לו׃
\par 37 וישׁבעני אדני לאמר לא־תקח אשׁה לבני מבנות הכנעני אשׁר אנכי ישׁב בארצו׃
\par 38 אם־לא אל־בית־אבי תלך ואל־משׁפחתי ולקחת אשׁה לבני׃
\par 39 ואמר אל־אדני אלי לא־תלך האשׁה אחרי׃
\par 40 ויאמר אלי יהוה אשׁר־התהלכתי לפניו ישׁלח מלאכו אתך והצליח דרכך ולקחת אשׁה לבני ממשׁפחתי ומבית אבי׃
\par 41 אז תנקה מאלתי כי תבוא אל־משׁפחתי ואם־לא יתנו לך והיית נקי מאלתי׃
\par 42 ואבא היום אל־העין ואמר יהוה אלהי אדני אברהם אם־ישׁך־נא מצליח דרכי אשׁר אנכי הלך עליה׃
\par 43 הנה אנכי נצב על־עין המים והיה העלמה היצאת לשׁאב ואמרתי אליה השׁקיני־נא מעט־מים מכדך׃
\par 44 ואמרה אלי גם־אתה שׁתה וגם לגמליך אשׁאב הוא האשׁה אשׁר־הכיח יהוה לבן־אדני׃
\par 45 אני טרם אכלה לדבר אל־לבי והנה רבקה יצאת וכדה על־שׁכמה ותרד העינה ותשׁאב ואמר אליה השׁקיני נא׃
\par 46 ותמהר ותורד כדה מעליה ותאמר שׁתה וגם־גמליך אשׁקה ואשׁת וגם הגמלים השׁקתה׃
\par 47 ואשׁאל אתה ואמר בת־מי את ותאמר בת־בתואל בן־נחור אשׁר ילדה־לו מלכה ואשׂם הנזם על־אפה והצמידים על־ידיה׃
\par 48 ואקד ואשׁתחוה ליהוה ואברך את־יהוה אלהי אדני אברהם אשׁר הנחני בדרך אמת לקחת את־בת־אחי אדני לבנו׃
\par 49 ועתה אם־ישׁכם עשׂים חסד ואמת את־אדני הגידו לי ואם־לא הגידו לי ואפנה על־ימין או על־שׂמאל׃
\par 50 ויען לבן ובתואל ויאמרו מיהוה יצא הדבר לא נוכל דבר אליך רע או־טוב׃
\par 51 הנה־רבקה לפניך קח ולך ותהי אשׁה לבן־אדניך כאשׁר דבר יהוה׃
\par 52 ויהי כאשׁר שׁמע עבד אברהם את־דבריהם וישׁתחו ארצה ליהוה׃
\par 53 ויוצא העבד כלי־כסף וכלי זהב ובגדים ויתן לרבקה ומגדנת נתן לאחיה ולאמה׃
\par 54 ויאכלו וישׁתו הוא והאנשׁים אשׁר־עמו וילינו ויקומו בבקר ויאמר שׁלחני לאדני׃
\par 55 ויאמר אחיה ואמה תשׁב הנער אתנו ימים או עשׂור אחר תלך׃
\par 56 ויאמר אלהם אל־תאחרו אתי ויהוה הצליח דרכי שׁלחוני ואלכה לאדני׃
\par 57 ויאמרו נקרא לנער ונשׁאלה את־פיה׃
\par 58 ויקראו לרבקה ויאמרו אליה התלכי עם־האישׁ הזה ותאמר אלך׃
\par 59 וישׁלחו את־רבקה אחתם ואת־מנקתה ואת־עבד אברהם ואת־אנשׁיו׃
\par 60 ויברכו את־רבקה ויאמרו לה אחתנו את היי לאלפי רבבה ויירשׁ זרעך את שׁער שׂנאיו׃
\par 61 ותקם רבקה ונערתיה ותרכבנה על־הגמלים ותלכנה אחרי האישׁ ויקח העבד את־רבקה וילך׃
\par 62 ויצחק בא מבוא באר לחי ראי והוא יושׁב בארץ הנגב׃
\par 63 ויצא יצחק לשׂוח בשׂדה לפנות ערב וישׂא עיניו וירא והנה גמלים באים׃
\par 64 ותשׂא רבקה את־עיניה ותרא את־יצחק ותפל מעל הגמל׃
\par 65 ותאמר אל־העבד מי־האישׁ הלזה ההלך בשׂדה לקראתנו ויאמר העבד הוא אדני ותקח הצעיף ותתכס׃
\par 66 ויספר העבד ליצחק את כל־הדברים אשׁר עשׂה׃
\par 67 ויבאה יצחק האהלה שׂרה אמו ויקח את־רבקה ותהי־לו לאשׁה ויאהבה וינחם יצחק אחרי אמו׃

\chapter{25}

\par 1 ויסף אברהם ויקח אשׁה ושׁמה קטורה׃
\par 2 ותלד לו את־זמרן ואת־יקשׁן ואת־מדן ואת־מדין ואת־ישׁבק ואת־שׁוח׃
\par 3 ויקשׁן ילד את־שׁבא ואת־דדן ובני דדן היו אשׁורם ולטושׁם ולאמים׃
\par 4 ובני מדין עיפה ועפר וחנך ואבידע ואלדעה כל־אלה בני קטורה׃
\par 5 ויתן אברהם את־כל־אשׁר־לו ליצחק׃
\par 6 ולבני הפילגשׁים אשׁר לאברהם נתן אברהם מתנת וישׁלחם מעל יצחק בנו בעודנו חי קדמה אל־ארץ קדם׃
\par 7 ואלה ימי שׁני־חיי אברהם אשׁר־חי מאת שׁנה ושׁבעים שׁנה וחמשׁ שׁנים׃
\par 8 ויגוע וימת אברהם בשׂיבה טובה זקן ושׂבע ויאסף אל־עמיו׃
\par 9 ויקברו אתו יצחק וישׁמעאל בניו אל־מערת המכפלה אל־שׂדה עפרן בן־צחר החתי אשׁר על־פני ממרא׃
\par 10 השׂדה אשׁר־קנה אברהם מאת בני־חת שׁמה קבר אברהם ושׂרה אשׁתו׃
\par 11 ויהי אחרי מות אברהם ויברך אלהים את־יצחק בנו וישׁב יצחק עם־באר לחי ראי׃
\par 12 ואלה תלדת ישׁמעאל בן־אברהם אשׁר ילדה הגר המצרית שׁפחת שׂרה לאברהם׃
\par 13 ואלה שׁמות בני ישׁמעאל בשׁמתם לתולדתם בכר ישׁמעאל נבית וקדר ואדבאל ומבשׂם׃
\par 14 ומשׁמע ודומה ומשׂא׃
\par 15 חדד ותימא יטור נפישׁ וקדמה׃
\par 16 אלה הם בני ישׁמעאל ואלה שׁמתם בחצריהם ובטירתם שׁנים־עשׂר נשׂיאם לאמתם׃
\par 17 ואלה שׁני חיי ישׁמעאל מאת שׁנה ושׁלשׁים שׁנה ושׁבע שׁנים ויגוע וימת ויאסף אל־עמיו׃
\par 18 וישׁכנו מחוילה עד־שׁור אשׁר על־פני מצרים באכה אשׁורה על־פני כל־אחיו נפל׃
\par 19 ואלה תולדת יצחק בן־אברהם אברהם הוליד את־יצחק׃
\par 20 ויהי יצחק בן־ארבעים שׁנה בקחתו את־רבקה בת־בתואל הארמי מפדן ארם אחות לבן הארמי לו לאשׁה׃
\par 21 ויעתר יצחק ליהוה לנכח אשׁתו כי עקרה הוא ויעתר לו יהוה ותהר רבקה אשׁתו׃
\par 22 ויתרצצו הבנים בקרבה ותאמר אם־כן למה זה אנכי ותלך לדרשׁ את־יהוה׃
\par 23 ויאמר יהוה לה שׁני גיים בבטנך ושׁני לאמים ממעיך יפרדו ולאם מלאם יאמץ ורב יעבד צעיר׃
\par 24 וימלאו ימיה ללדת והנה תומם בבטנה׃
\par 25 ויצא הראשׁון אדמוני כלו כאדרת שׂער ויקראו שׁמו עשׂו׃
\par 26 ואחרי־כן יצא אחיו וידו אחזת בעקב עשׂו ויקרא שׁמו יעקב ויצחק בן־שׁשׁים שׁנה בלדת אתם׃
\par 27 ויגדלו הנערים ויהי עשׂו אישׁ ידע ציד אישׁ שׂדה ויעקב אישׁ תם ישׁב אהלים׃
\par 28 ויאהב יצחק את־עשׂו כי־ציד בפיו ורבקה אהבת את־יעקב׃
\par 29 ויזד יעקב נזיד ויבא עשׂו מן־השׂדה והוא עיף׃
\par 30 ויאמר עשׂו אל־יעקב הלעיטני נא מן־האדם האדם הזה כי עיף אנכי על־כן קרא־שׁמו אדום׃
\par 31 ויאמר יעקב מכרה כיום את־בכרתך לי׃
\par 32 ויאמר עשׂו הנה אנכי הולך למות ולמה־זה לי בכרה׃
\par 33 ויאמר יעקב השׁבעה לי כיום וישׁבע לו וימכר את־בכרתו ליעקב׃
\par 34 ויעקב נתן לעשׂו לחם ונזיד עדשׁים ויאכל וישׁת ויקם וילך ויבז עשׂו את־הבכרה׃

\chapter{26}

\par 1 ויהי רעב בארץ מלבד הרעב הראשׁון אשׁר היה בימי אברהם וילך יצחק אל־אבימלך מלך־פלשׁתים גררה׃
\par 2 וירא אליו יהוה ויאמר אל־תרד מצרימה שׁכן בארץ אשׁר אמר אליך׃
\par 3 גור בארץ הזאת ואהיה עמך ואברכך כי־לך ולזרעך אתן את־כל־הארצת האל והקמתי את־השׁבעה אשׁר נשׁבעתי לאברהם אביך׃
\par 4 והרביתי את־זרעך ככוכבי השׁמים ונתתי לזרעך את כל־הארצת האל והתברכו בזרעך כל גויי הארץ׃
\par 5 עקב אשׁר־שׁמע אברהם בקלי וישׁמר משׁמרתי מצותי חקותי ותורתי׃
\par 6 וישׁב יצחק בגרר׃
\par 7 וישׁאלו אנשׁי המקום לאשׁתו ויאמר אחתי הוא כי ירא לאמר אשׁתי פן־יהרגני אנשׁי המקום על־רבקה כי־טובת מראה הוא׃
\par 8 ויהי כי ארכו־לו שׁם הימים וישׁקף אבימלך מלך פלשׁתים בעד החלון וירא והנה יצחק מצחק את רבקה אשׁתו׃
\par 9 ויקרא אבימלך ליצחק ויאמר אך הנה אשׁתך הוא ואיך אמרת אחתי הוא ויאמר אליו יצחק כי אמרתי פן־אמות עליה׃
\par 10 ויאמר אבימלך מה־זאת עשׂית לנו כמעט שׁכב אחד העם את־אשׁתך והבאת עלינו אשׁם׃
\par 11 ויצו אבימלך את־כל־העם לאמר הנגע באישׁ הזה ובאשׁתו מות יומת׃
\par 12 ויזרע יצחק בארץ ההוא וימצא בשׁנה ההוא מאה שׁערים ויברכהו יהוה׃
\par 13 ויגדל האישׁ וילך הלוך וגדל עד כי־גדל מאד׃
\par 14 ויהי־לו מקנה־צאן ומקנה בקר ועבדה רבה ויקנאו אתו פלשׁתים׃
\par 15 וכל־הבארת אשׁר חפרו עבדי אביו בימי אברהם אביו סתמום פלשׁתים וימלאום עפר׃
\par 16 ויאמר אבימלך אל־יצחק לך מעמנו כי־עצמת־ממנו מאד׃
\par 17 וילך משׁם יצחק ויחן בנחל־גרר וישׁב שׁם׃
\par 18 וישׁב יצחק ויחפר את־בארת המים אשׁר חפרו בימי אברהם אביו ויסתמום פלשׁתים אחרי מות אברהם ויקרא להן שׁמות כשׁמת אשׁר־קרא להן אביו׃
\par 19 ויחפרו עבדי־יצחק בנחל וימצאו־שׁם באר מים חיים׃
\par 20 ויריבו רעי גרר עם־רעי יצחק לאמר לנו המים ויקרא שׁם־הבאר עשׂק כי התעשׂקו עמו׃
\par 21 ויחפרו באר אחרת ויריבו גם־עליה ויקרא שׁמה שׂטנה׃
\par 22 ויעתק משׁם ויחפר באר אחרת ולא רבו עליה ויקרא שׁמה רחבות ויאמר כי־עתה הרחיב יהוה לנו ופרינו בארץ׃
\par 23 ויעל משׁם באר שׁבע׃
\par 24 וירא אליו יהוה בלילה ההוא ויאמר אנכי אלהי אברהם אביך אל־תירא כי־אתך אנכי וברכתיך והרביתי את־זרעך בעבור אברהם עבדי׃
\par 25 ויבן שׁם מזבח ויקרא בשׁם יהוה ויט־שׁם אהלו ויכרו־שׁם עבדי־יצחק באר׃
\par 26 ואבימלך הלך אליו מגרר ואחזת מרעהו ופיכל שׂר־צבאו׃
\par 27 ויאמר אלהם יצחק מדוע באתם אלי ואתם שׂנאתם אתי ותשׁלחוני מאתכם׃
\par 28 ויאמרו ראו ראינו כי־היה יהוה עמך ונאמר תהי נא אלה בינותינו בינינו ובינך ונכרתה ברית עמך׃
\par 29 אם־תעשׂה עמנו רעה כאשׁר לא נגענוך וכאשׁר עשׂינו עמך רק־טוב ונשׁלחך בשׁלום אתה עתה ברוך יהוה׃
\par 30 ויעשׂ להם משׁתה ויאכלו וישׁתו׃
\par 31 וישׁכימו בבקר וישׁבעו אישׁ לאחיו וישׁלחם יצחק וילכו מאתו בשׁלום׃
\par 32 ויהי ביום ההוא ויבאו עבדי יצחק ויגדו לו על־אדות הבאר אשׁר חפרו ויאמרו לו מצאנו מים׃
\par 33 ויקרא אתה שׁבעה על־כן שׁם־העיר באר שׁבע עד היום הזה׃
\par 34 ויהי עשׂו בן־ארבעים שׁנה ויקח אשׁה את־יהודית בת־בארי החתי ואת־בשׂמת בת־אילן החתי׃
\par 35 ותהיין מרת רוח ליצחק ולרבקה׃

\chapter{27}

\par 1 ויהי כי־זקן יצחק ותכהין עיניו מראת ויקרא את־עשׂו בנו הגדל ויאמר אליו בני ויאמר אליו הנני׃
\par 2 ויאמר הנה־נא זקנתי לא ידעתי יום מותי׃
\par 3 ועתה שׂא־נא כליך תליך וקשׁתך וצא השׂדה וצודה לי צידה׃
\par 4 ועשׂה־לי מטעמים כאשׁר אהבתי והביאה לי ואכלה בעבור תברכך נפשׁי בטרם אמות׃
\par 5 ורבקה שׁמעת בדבר יצחק אל־עשׂו בנו וילך עשׂו השׂדה לצוד ציד להביא׃
\par 6 ורבקה אמרה אל־יעקב בנה לאמר הנה שׁמעתי את־אביך מדבר אל־עשׂו אחיך לאמר׃
\par 7 הביאה לי ציד ועשׂה־לי מטעמים ואכלה ואברככה לפני יהוה לפני מותי׃
\par 8 ועתה בני שׁמע בקלי לאשׁר אני מצוה אתך׃
\par 9 לך־נא אל־הצאן וקח־לי משׁם שׁני גדיי עזים טבים ואעשׂה אתם מטעמים לאביך כאשׁר אהב׃
\par 10 והבאת לאביך ואכל בעבר אשׁר יברכך לפני מותו׃
\par 11 ויאמר יעקב אל־רבקה אמו הן עשׂו אחי אישׁ שׂער ואנכי אישׁ חלק׃
\par 12 אולי ימשׁני אבי והייתי בעיניו כמתעתע והבאתי עלי קללה ולא ברכה׃
\par 13 ותאמר לו אמו עלי קללתך בני אך שׁמע בקלי ולך קח־לי׃
\par 14 וילך ויקח ויבא לאמו ותעשׂ אמו מטעמים כאשׁר אהב אביו׃
\par 15 ותקח רבקה את־בגדי עשׂו בנה הגדל החמדת אשׁר אתה בבית ותלבשׁ את־יעקב בנה הקטן׃
\par 16 ואת ערת גדיי העזים הלבישׁה על־ידיו ועל חלקת צואריו׃
\par 17 ותתן את־המטעמים ואת־הלחם אשׁר עשׂתה ביד יעקב בנה׃
\par 18 ויבא אל־אביו ויאמר אבי ויאמר הנני מי אתה בני׃
\par 19 ויאמר יעקב אל־אביו אנכי עשׂו בכרך עשׂיתי כאשׁר דברת אלי קום־נא שׁבה ואכלה מצידי בעבור תברכני נפשׁך׃
\par 20 ויאמר יצחק אל־בנו מה־זה מהרת למצא בני ויאמר כי הקרה יהוה אלהיך לפני׃
\par 21 ויאמר יצחק אל־יעקב גשׁה־נא ואמשׁך בני האתה זה בני עשׂו אם־לא׃
\par 22 ויגשׁ יעקב אל־יצחק אביו וימשׁהו ויאמר הקל קול יעקב והידים ידי עשׂו׃
\par 23 ולא הכירו כי־היו ידיו כידי עשׂו אחיו שׂערת ויברכהו׃
\par 24 ויאמר אתה זה בני עשׂו ויאמר אני׃
\par 25 ויאמר הגשׁה לי ואכלה מציד בני למען תברכך נפשׁי ויגשׁ־לו ויאכל ויבא לו יין וישׁת׃
\par 26 ויאמר אליו יצחק אביו גשׁה־נא ושׁקה־לי בני׃
\par 27 ויגשׁ וישׁק־לו וירח את־ריח בגדיו ויברכהו ויאמר ראה ריח בני כריח שׂדה אשׁר ברכו יהוה׃
\par 28 ויתן־לך האלהים מטל השׁמים ומשׁמני הארץ ורב דגן ותירשׁ׃
\par 29 יעבדוך עמים וישׁתחו לך לאמים הוה גביר לאחיך וישׁתחוו לך בני אמך ארריך ארור ומברכיך ברוך׃
\par 30 ויהי כאשׁר כלה יצחק לברך את־יעקב ויהי אך יצא יצא יעקב מאת פני יצחק אביו ועשׂו אחיו בא מצידו׃
\par 31 ויעשׂ גם־הוא מטעמים ויבא לאביו ויאמר לאביו יקם אבי ויאכל מציד בנו בעבר תברכני נפשׁך׃
\par 32 ויאמר לו יצחק אביו מי־אתה ויאמר אני בנך בכרך עשׂו׃
\par 33 ויחרד יצחק חרדה גדלה עד־מאד ויאמר מי־אפוא הוא הצד־ציד ויבא לי ואכל מכל בטרם תבוא ואברכהו גם־ברוך יהיה׃
\par 34 כשׁמע עשׂו את־דברי אביו ויצעק צעקה גדלה ומרה עד־מאד ויאמר לאביו ברכני גם־אני אבי׃
\par 35 ויאמר בא אחיך במרמה ויקח ברכתך׃
\par 36 ויאמר הכי קרא שׁמו יעקב ויעקבני זה פעמים את־בכרתי לקח והנה עתה לקח ברכתי ויאמר הלא־אצלת לי ברכה׃
\par 37 ויען יצחק ויאמר לעשׂו הן גביר שׂמתיו לך ואת־כל־אחיו נתתי לו לעבדים ודגן ותירשׁ סמכתיו ולכה אפוא מה אעשׂה בני׃
\par 38 ויאמר עשׂו אל־אביו הברכה אחת הוא־לך אבי ברכני גם־אני אבי וישׂא עשׂו קלו ויבך׃
\par 39 ויען יצחק אביו ויאמר אליו הנה משׁמני הארץ יהיה מושׁבך ומטל השׁמים מעל׃
\par 40 ועל־חרבך תחיה ואת־אחיך תעבד והיה כאשׁר תריד ופרקת עלו מעל צוארך׃
\par 41 וישׂטם עשׂו את־יעקב על־הברכה אשׁר ברכו אביו ויאמר עשׂו בלבו יקרבו ימי אבל אבי ואהרגה את־יעקב אחי׃
\par 42 ויגד לרבקה את־דברי עשׂו בנה הגדל ותשׁלח ותקרא ליעקב בנה הקטן ותאמר אליו הנה עשׂו אחיך מתנחם לך להרגך׃
\par 43 ועתה בני שׁמע בקלי וקום ברח־לך אל־לבן אחי חרנה׃
\par 44 וישׁבת עמו ימים אחדים עד אשׁר־תשׁוב חמת אחיך׃
\par 45 עד־שׁוב אף־אחיך ממך ושׁכח את אשׁר־עשׂית לו ושׁלחתי ולקחתיך משׁם למה אשׁכל גם־שׁניכם יום אחד׃
\par 46 ותאמר רבקה אל־יצחק קצתי בחיי מפני בנות חת אם־לקח יעקב אשׁה מבנות־חת כאלה מבנות הארץ למה לי חיים׃

\chapter{28}

\par 1 ויקרא יצחק אל־יעקב ויברך אתו ויצוהו ויאמר לו לא־תקח אשׁה מבנות כנען׃
\par 2 קום לך פדנה ארם ביתה בתואל אבי אמך וקח־לך משׁם אשׁה מבנות לבן אחי אמך׃
\par 3 ואל שׁדי יברך אתך ויפרך וירבך והיית לקהל עמים׃
\par 4 ויתן־לך את־ברכת אברהם לך ולזרעך אתך לרשׁתך את־ארץ מגריך אשׁר־נתן אלהים לאברהם׃
\par 5 וישׁלח יצחק את־יעקב וילך פדנה ארם אל־לבן בן־בתואל הארמי אחי רבקה אם יעקב ועשׂו׃
\par 6 וירא עשׂו כי־ברך יצחק את־יעקב ושׁלח אתו פדנה ארם לקחת־לו משׁם אשׁה בברכו אתו ויצו עליו לאמר לא־תקח אשׁה מבנות כנען׃
\par 7 וישׁמע יעקב אל־אביו ואל־אמו וילך פדנה ארם׃
\par 8 וירא עשׂו כי רעות בנות כנען בעיני יצחק אביו׃
\par 9 וילך עשׂו אל־ישׁמעאל ויקח את־מחלת בת־ישׁמעאל בן־אברהם אחות נביות על־נשׁיו לו לאשׁה׃
\par 10 ויצא יעקב מבאר שׁבע וילך חרנה׃
\par 11 ויפגע במקום וילן שׁם כי־בא השׁמשׁ ויקח מאבני המקום וישׂם מראשׁתיו וישׁכב במקום ההוא׃
\par 12 ויחלם והנה סלם מצב ארצה וראשׁו מגיע השׁמימה והנה מלאכי אלהים עלים וירדים בו׃
\par 13 והנה יהוה נצב עליו ויאמר אני יהוה אלהי אברהם אביך ואלהי יצחק הארץ אשׁר אתה שׁכב עליה לך אתננה ולזרעך׃
\par 14 והיה זרעך כעפר הארץ ופרצת ימה וקדמה וצפנה ונגבה ונברכו בך כל־משׁפחת האדמה ובזרעך׃
\par 15 והנה אנכי עמך ושׁמרתיך בכל אשׁר־תלך והשׁבתיך אל־האדמה הזאת כי לא אעזבך עד אשׁר אם־עשׂיתי את אשׁר־דברתי לך׃
\par 16 וייקץ יעקב משׁנתו ויאמר אכן ישׁ יהוה במקום הזה ואנכי לא ידעתי׃
\par 17 ויירא ויאמר מה־נורא המקום הזה אין זה כי אם־בית אלהים וזה שׁער השׁמים׃
\par 18 וישׁכם יעקב בבקר ויקח את־האבן אשׁר־שׂם מראשׁתיו וישׂם אתה מצבה ויצק שׁמן על־ראשׁה׃
\par 19 ויקרא את־שׁם־המקום ההוא בית־אל ואולם לוז שׁם־העיר לראשׁנה׃
\par 20 וידר יעקב נדר לאמר אם־יהיה אלהים עמדי ושׁמרני בדרך הזה אשׁר אנכי הולך ונתן־לי לחם לאכל ובגד ללבשׁ׃
\par 21 ושׁבתי בשׁלום אל־בית אבי והיה יהוה לי לאלהים׃
\par 22 והאבן הזאת אשׁר־שׂמתי מצבה יהיה בית אלהים וכל אשׁר תתן־לי עשׂר אעשׂרנו לך׃

\chapter{29}

\par 1 וישׂא יעקב רגליו וילך ארצה בני־קדם׃
\par 2 וירא והנה באר בשׂדה והנה־שׁם שׁלשׁה עדרי־צאן רבצים עליה כי מן־הבאר ההוא ישׁקו העדרים והאבן גדלה על־פי הבאר׃
\par 3 ונאספו־שׁמה כל־העדרים וגללו את־האבן מעל פי הבאר והשׁקו את־הצאן והשׁיבו את־האבן על־פי הבאר למקמה׃
\par 4 ויאמר להם יעקב אחי מאין אתם ויאמרו מחרן אנחנו׃
\par 5 ויאמר להם הידעתם את־לבן בן־נחור ויאמרו ידענו׃
\par 6 ויאמר להם השׁלום לו ויאמרו שׁלום והנה רחל בתו באה עם־הצאן׃
\par 7 ויאמר הן עוד היום גדול לא־עת האסף המקנה השׁקו הצאן ולכו רעו׃
\par 8 ויאמרו לא נוכל עד אשׁר יאספו כל־העדרים וגללו את־האבן מעל פי הבאר והשׁקינו הצאן׃
\par 9 עודנו מדבר עמם ורחל באה עם־הצאן אשׁר לאביה כי רעה הוא׃
\par 10 ויהי כאשׁר ראה יעקב את־רחל בת־לבן אחי אמו ואת־צאן לבן אחי אמו ויגשׁ יעקב ויגל את־האבן מעל פי הבאר וישׁק את־צאן לבן אחי אמו׃
\par 11 וישׁק יעקב לרחל וישׂא את־קלו ויבך׃
\par 12 ויגד יעקב לרחל כי אחי אביה הוא וכי בן־רבקה הוא ותרץ ותגד לאביה׃
\par 13 ויהי כשׁמע לבן את־שׁמע יעקב בן־אחתו וירץ לקראתו ויחבק־לו וינשׁק־לו ויביאהו אל־ביתו ויספר ללבן את כל־הדברים האלה׃
\par 14 ויאמר לו לבן אך עצמי ובשׂרי אתה וישׁב עמו חדשׁ ימים׃
\par 15 ויאמר לבן ליעקב הכי־אחי אתה ועבדתני חנם הגידה לי מה־משׂכרתך׃
\par 16 וללבן שׁתי בנות שׁם הגדלה לאה ושׁם הקטנה רחל׃
\par 17 ועיני לאה רכות ורחל היתה יפת־תאר ויפת מראה׃
\par 18 ויאהב יעקב את־רחל ויאמר אעבדך שׁבע שׁנים ברחל בתך הקטנה׃
\par 19 ויאמר לבן טוב תתי אתה לך מתתי אתה לאישׁ אחר שׁבה עמדי׃
\par 20 ויעבד יעקב ברחל שׁבע שׁנים ויהיו בעיניו כימים אחדים באהבתו אתה׃
\par 21 ויאמר יעקב אל־לבן הבה את־אשׁתי כי מלאו ימי ואבואה אליה׃
\par 22 ויאסף לבן את־כל־אנשׁי המקום ויעשׂ משׁתה׃
\par 23 ויהי בערב ויקח את־לאה בתו ויבא אתה אליו ויבא אליה׃
\par 24 ויתן לבן לה את־זלפה שׁפחתו ללאה בתו שׁפחה׃
\par 25 ויהי בבקר והנה־הוא לאה ויאמר אל־לבן מה־זאת עשׂית לי הלא ברחל עבדתי עמך ולמה רמיתני׃
\par 26 ויאמר לבן לא־יעשׂה כן במקומנו לתת הצעירה לפני הבכירה׃
\par 27 מלא שׁבע זאת ונתנה לך גם־את־זאת בעבדה אשׁר תעבד עמדי עוד שׁבע־שׁנים אחרות׃
\par 28 ויעשׂ יעקב כן וימלא שׁבע זאת ויתן־לו את־רחל בתו לו לאשׁה׃
\par 29 ויתן לבן לרחל בתו את־בלהה שׁפחתו לה לשׁפחה׃
\par 30 ויבא גם אל־רחל ויאהב גם־את־רחל מלאה ויעבד עמו עוד שׁבע־שׁנים אחרות׃
\par 31 וירא יהוה כי־שׂנואה לאה ויפתח את־רחמה ורחל עקרה׃
\par 32 ותהר לאה ותלד בן ותקרא שׁמו ראובן כי אמרה כי־ראה יהוה בעניי כי עתה יאהבני אישׁי׃
\par 33 ותהר עוד ותלד בן ותאמר כי־שׁמע יהוה כי־שׂנואה אנכי ויתן־לי גם־את־זה ותקרא שׁמו שׁמעון׃
\par 34 ותהר עוד ותלד בן ותאמר עתה הפעם ילוה אישׁי אלי כי־ילדתי לו שׁלשׁה בנים על־כן קרא־שׁמו לוי׃
\par 35 ותהר עוד ותלד בן ותאמר הפעם אודה את־יהוה על־כן קראה שׁמו יהודה ותעמד מלדת׃

\chapter{30}

\par 1 ותרא רחל כי לא ילדה ליעקב ותקנא רחל באחתה ותאמר אל־יעקב הבה־לי בנים ואם־אין מתה אנכי׃
\par 2 ויחר־אף יעקב ברחל ויאמר התחת אלהים אנכי אשׁר־מנע ממך פרי־בטן׃
\par 3 ותאמר הנה אמתי בלהה בא אליה ותלד על־ברכי ואבנה גם־אנכי ממנה׃
\par 4 ותתן־לו את־בלהה שׁפחתה לאשׁה ויבא אליה יעקב׃
\par 5 ותהר בלהה ותלד ליעקב בן׃
\par 6 ותאמר רחל דנני אלהים וגם שׁמע בקלי ויתן־לי בן על־כן קראה שׁמו דן׃
\par 7 ותהר עוד ותלד בלהה שׁפחת רחל בן שׁני ליעקב׃
\par 8 ותאמר רחל נפתולי אלהים נפתלתי עם־אחתי גם־יכלתי ותקרא שׁמו נפתלי׃
\par 9 ותרא לאה כי עמדה מלדת ותקח את־זלפה שׁפחתה ותתן אתה ליעקב לאשׁה׃
\par 10 ותלד זלפה שׁפחת לאה ליעקב בן׃
\par 11 ותאמר לאה בגד ותקרא את־שׁמו גד׃
\par 12 ותלד זלפה שׁפחת לאה בן שׁני ליעקב׃
\par 13 ותאמר לאה באשׁרי כי אשׁרוני בנות ותקרא את־שׁמו אשׁר׃
\par 14 וילך ראובן בימי קציר־חטים וימצא דודאים בשׂדה ויבא אתם אל־לאה אמו ותאמר רחל אל־לאה תני־נא לי מדודאי בנך׃
\par 15 ותאמר לה המעט קחתך את־אישׁי ולקחת גם את־דודאי בני ותאמר רחל לכן ישׁכב עמך הלילה תחת דודאי בנך׃
\par 16 ויבא יעקב מן־השׂדה בערב ותצא לאה לקראתו ותאמר אלי תבוא כי שׂכר שׂכרתיך בדודאי בני וישׁכב עמה בלילה הוא׃
\par 17 וישׁמע אלהים אל־לאה ותהר ותלד ליעקב בן חמישׁי׃
\par 18 ותאמר לאה נתן אלהים שׂכרי אשׁר־נתתי שׁפחתי לאישׁי ותקרא שׁמו ישׂשכר׃
\par 19 ותהר עוד לאה ותלד בן־שׁשׁי ליעקב׃
\par 20 ותאמר לאה זבדני אלהים אתי זבד טוב הפעם יזבלני אישׁי כי־ילדתי לו שׁשׁה בנים ותקרא את־שׁמו זבלון׃
\par 21 ואחר ילדה בת ותקרא את־שׁמה דינה׃
\par 22 ויזכר אלהים את־רחל וישׁמע אליה אלהים ויפתח את־רחמה׃
\par 23 ותהר ותלד בן ותאמר אסף אלהים את־חרפתי׃
\par 24 ותקרא את־שׁמו יוסף לאמר יסף יהוה לי בן אחר׃
\par 25 ויהי כאשׁר ילדה רחל את־יוסף ויאמר יעקב אל־לבן שׁלחני ואלכה אל־מקומי ולארצי׃
\par 26 תנה את־נשׁי ואת־ילדי אשׁר עבדתי אתך בהן ואלכה כי אתה ידעת את־עבדתי אשׁר עבדתיך׃
\par 27 ויאמר אליו לבן אם־נא מצאתי חן בעיניך נחשׁתי ויברכני יהוה בגללך׃
\par 28 ויאמר נקבה שׂכרך עלי ואתנה׃
\par 29 ויאמר אליו אתה ידעת את אשׁר עבדתיך ואת אשׁר־היה מקנך אתי׃
\par 30 כי מעט אשׁר־היה לך לפני ויפרץ לרב ויברך יהוה אתך לרגלי ועתה מתי אעשׂה גם־אנכי לביתי׃
\par 31 ויאמר מה אתן־לך ויאמר יעקב לא־תתן־לי מאומה אם־תעשׂה־לי הדבר הזה אשׁובה ארעה צאנך אשׁמר׃
\par 32 אעבר בכל־צאנך היום הסר משׁם כל־שׂה נקד וטלוא וכל־שׂה־חום בכשׂבים וטלוא ונקד בעזים והיה שׂכרי׃
\par 33 וענתה־בי צדקתי ביום מחר כי־תבוא על־שׂכרי לפניך כל אשׁר־איננו נקד וטלוא בעזים וחום בכשׂבים גנוב הוא אתי׃
\par 34 ויאמר לבן הן לו יהי כדברך׃
\par 35 ויסר ביום ההוא את־התישׁים העקדים והטלאים ואת כל־העזים הנקדות והטלאת כל אשׁר־לבן בו וכל־חום בכשׂבים ויתן ביד־בניו׃
\par 36 וישׂם דרך שׁלשׁת ימים בינו ובין יעקב ויעקב רעה את־צאן לבן הנותרת׃
\par 37 ויקח־לו יעקב מקל לבנה לח ולוז וערמון ויפצל בהן פצלות לבנות מחשׂף הלבן אשׁר על־המקלות׃
\par 38 ויצג את־המקלות אשׁר פצל ברהטים בשׁקתות המים אשׁר תבאן הצאן לשׁתות לנכח הצאן ויחמנה בבאן לשׁתות׃
\par 39 ויחמו הצאן אל־המקלות ותלדן הצאן עקדים נקדים וטלאים׃
\par 40 והכשׂבים הפריד יעקב ויתן פני הצאן אל־עקד וכל־חום בצאן לבן וישׁת־לו עדרים לבדו ולא שׁתם על־צאן לבן׃
\par 41 והיה בכל־יחם הצאן המקשׁרות ושׂם יעקב את־המקלות לעיני הצאן ברהטים ליחמנה במקלות׃
\par 42 ובהעטיף הצאן לא ישׂים והיה העטפים ללבן והקשׁרים ליעקב׃
\par 43 ויפרץ האישׁ מאד מאד ויהי־לו צאן רבות ושׁפחות ועבדים וגמלים וחמרים׃

\chapter{31}

\par 1 וישׁמע את־דברי בני־לבן לאמר לקח יעקב את כל־אשׁר לאבינו ומאשׁר לאבינו עשׂה את כל־הכבד הזה׃
\par 2 וירא יעקב את־פני לבן והנה איננו עמו כתמול שׁלשׁום׃
\par 3 ויאמר יהוה אל־יעקב שׁוב אל־ארץ אבותיך ולמולדתך ואהיה עמך׃
\par 4 וישׁלח יעקב ויקרא לרחל וללאה השׂדה אל־צאנו׃
\par 5 ויאמר להן ראה אנכי את־פני אביכן כי־איננו אלי כתמל שׁלשׁם ואלהי אבי היה עמדי׃
\par 6 ואתנה ידעתן כי בכל־כחי עבדתי את־אביכן׃
\par 7 ואביכן התל בי והחלף את־משׂכרתי עשׂרת מנים ולא־נתנו אלהים להרע עמדי׃
\par 8 אם־כה יאמר נקדים יהיה שׂכרך וילדו כל־הצאן נקדים ואם־כה יאמר עקדים יהיה שׂכרך וילדו כל־הצאן עקדים׃
\par 9 ויצל אלהים את־מקנה אביכם ויתן־לי׃
\par 10 ויהי בעת יחם הצאן ואשׂא עיני וארא בחלום והנה העתדים העלים על־הצאן עקדים נקדים וברדים׃
\par 11 ויאמר אלי מלאך האלהים בחלום יעקב ואמר הנני׃
\par 12 ויאמר שׂא־נא עיניך וראה כל־העתדים העלים על־הצאן עקדים נקדים וברדים כי ראיתי את כל־אשׁר לבן עשׂה לך׃
\par 13 אנכי האל בית־אל אשׁר משׁחת שׁם מצבה אשׁר נדרת לי שׁם נדר עתה קום צא מן־הארץ הזאת ושׁוב אל־ארץ מולדתך׃
\par 14 ותען רחל ולאה ותאמרנה לו העוד לנו חלק ונחלה בבית אבינו׃
\par 15 הלוא נכריות נחשׁבנו לו כי מכרנו ויאכל גם־אכול את־כספנו׃
\par 16 כי כל־העשׁר אשׁר הציל אלהים מאבינו לנו הוא ולבנינו ועתה כל אשׁר אמר אלהים אליך עשׂה׃
\par 17 ויקם יעקב וישׂא את־בניו ואת־נשׁיו על־הגמלים׃
\par 18 וינהג את־כל־מקנהו ואת־כל־רכשׁו אשׁר רכשׁ מקנה קנינו אשׁר רכשׁ בפדן ארם לבוא אל־יצחק אביו ארצה כנען׃
\par 19 ולבן הלך לגזז את־צאנו ותגנב רחל את־התרפים אשׁר לאביה׃
\par 20 ויגנב יעקב את־לב לבן הארמי על־בלי הגיד לו כי ברח הוא׃
\par 21 ויברח הוא וכל־אשׁר־לו ויקם ויעבר את־הנהר וישׂם את־פניו הר הגלעד׃
\par 22 ויגד ללבן ביום השׁלישׁי כי ברח יעקב׃
\par 23 ויקח את־אחיו עמו וירדף אחריו דרך שׁבעת ימים וידבק אתו בהר הגלעד׃
\par 24 ויבא אלהים אל־לבן הארמי בחלם הלילה ויאמר לו השׁמר לך פן־תדבר עם־יעקב מטוב עד־רע׃
\par 25 וישׂג לבן את־יעקב ויעקב תקע את־אהלו בהר ולבן תקע את־אחיו בהר הגלעד׃
\par 26 ויאמר לבן ליעקב מה עשׂית ותגנב את־לבבי ותנהג את־בנתי כשׁביות חרב׃
\par 27 למה נחבאת לברח ותגנב אתי ולא־הגדת לי ואשׁלחך בשׂמחה ובשׁרים בתף ובכנור׃
\par 28 ולא נטשׁתני לנשׁק לבני ולבנתי עתה הסכלת עשׂו׃
\par 29 ישׁ־לאל ידי לעשׂות עמכם רע ואלהי אביכם אמשׁ אמר אלי לאמר השׁמר לך מדבר עם־יעקב מטוב עד־רע׃
\par 30 ועתה הלך הלכת כי־נכסף נכספתה לבית אביך למה גנבת את־אלהי׃
\par 31 ויען יעקב ויאמר ללבן כי יראתי כי אמרתי פן־תגזל את־בנותיך מעמי׃
\par 32 עם אשׁר תמצא את־אלהיך לא יחיה נגד אחינו הכר־לך מה עמדי וקח־לך ולא־ידע יעקב כי רחל גנבתם׃
\par 33 ויבא לבן באהל יעקב ובאהל לאה ובאהל שׁתי האמהת ולא מצא ויצא מאהל לאה ויבא באהל רחל׃
\par 34 ורחל לקחה את־התרפים ותשׂמם בכר הגמל ותשׁב עליהם וימשׁשׁ לבן את־כל־האהל ולא מצא׃
\par 35 ותאמר אל־אביה אל־יחר בעיני אדני כי לוא אוכל לקום מפניך כי־דרך נשׁים לי ויחפשׂ ולא מצא את־התרפים׃
\par 36 ויחר ליעקב וירב בלבן ויען יעקב ויאמר ללבן מה־פשׁעי מה חטאתי כי דלקת אחרי׃
\par 37 כי־משׁשׁת את־כל־כלי מה־מצאת מכל כלי־ביתך שׂים כה נגד אחי ואחיך ויוכיחו בין שׁנינו׃
\par 38 זה עשׂרים שׁנה אנכי עמך רחליך ועזיך לא שׁכלו ואילי צאנך לא אכלתי׃
\par 39 טרפה לא־הבאתי אליך אנכי אחטנה מידי תבקשׁנה גנבתי יום וגנבתי לילה׃
\par 40 הייתי ביום אכלני חרב וקרח בלילה ותדד שׁנתי מעיני׃
\par 41 זה־לי עשׂרים שׁנה בביתך עבדתיך ארבע־עשׂרה שׁנה בשׁתי בנתיך ושׁשׁ שׁנים בצאנך ותחלף את־משׂכרתי עשׂרת מנים׃
\par 42 לולי אלהי אבי אלהי אברהם ופחד יצחק היה לי כי עתה ריקם שׁלחתני את־עניי ואת־יגיע כפי ראה אלהים ויוכח אמשׁ׃
\par 43 ויען לבן ויאמר אל־יעקב הבנות בנתי והבנים בני והצאן צאני וכל אשׁר־אתה ראה לי־הוא ולבנתי מה־אעשׂה לאלה היום או לבניהן אשׁר ילדו׃
\par 44 ועתה לכה נכרתה ברית אני ואתה והיה לעד ביני ובינך׃
\par 45 ויקח יעקב אבן וירימה מצבה׃
\par 46 ויאמר יעקב לאחיו לקטו אבנים ויקחו אבנים ויעשׂו־גל ויאכלו שׁם על־הגל׃
\par 47 ויקרא־לו לבן יגר שׂהדותא ויעקב קרא לו גלעד׃
\par 48 ויאמר לבן הגל הזה עד ביני ובינך היום על־כן קרא־שׁמו גלעד׃
\par 49 והמצפה אשׁר אמר יצף יהוה ביני ובינך כי נסתר אישׁ מרעהו׃
\par 50 אם־תענה את־בנתי ואם־תקח נשׁים על־בנתי אין אישׁ עמנו ראה אלהים עד ביני ובינך׃
\par 51 ויאמר לבן ליעקב הנה הגל הזה והנה המצבה אשׁר יריתי ביני ובינך׃
\par 52 עד הגל הזה ועדה המצבה אם־אני לא־אעבר אליך את־הגל הזה ואם־אתה לא־תעבר אלי את־הגל הזה ואת־המצבה הזאת לרעה׃
\par 53 אלהי אברהם ואלהי נחור ישׁפטו בינינו אלהי אביהם וישׁבע יעקב בפחד אביו יצחק׃
\par 54 ויזבח יעקב זבח בהר ויקרא לאחיו לאכל־לחם ויאכלו לחם וילינו בהר׃

\chapter{32}

\par 1 וישׁכם לבן בבקר וינשׁק לבניו ולבנותיו ויברך אתהם וילך וישׁב לבן למקמו׃
\par 2 ויעקב הלך לדרכו ויפגעו־בו מלאכי אלהים׃
\par 3 ויאמר יעקב כאשׁר ראם מחנה אלהים זה ויקרא שׁם־המקום ההוא מחנים׃
\par 4 וישׁלח יעקב מלאכים לפניו אל־עשׂו אחיו ארצה שׂעיר שׂדה אדום׃
\par 5 ויצו אתם לאמר כה תאמרון לאדני לעשׂו כה אמר עבדך יעקב עם־לבן גרתי ואחר עד־עתה׃
\par 6 ויהי־לי שׁור וחמור צאן ועבד ושׁפחה ואשׁלחה להגיד לאדני למצא־חן בעיניך׃
\par 7 וישׁבו המלאכים אל־יעקב לאמר באנו אל־אחיך אל־עשׂו וגם הלך לקראתך וארבע־מאות אישׁ עמו׃
\par 8 ויירא יעקב מאד ויצר לו ויחץ את־העם אשׁר־אתו ואת־הצאן ואת־הבקר והגמלים לשׁני מחנות׃
\par 9 ויאמר אם־יבוא עשׂו אל־המחנה האחת והכהו והיה המחנה הנשׁאר לפליטה׃
\par 10 ויאמר יעקב אלהי אבי אברהם ואלהי אבי יצחק יהוה האמר אלי שׁוב לארצך ולמולדתך ואיטיבה עמך׃
\par 11 קטנתי מכל החסדים ומכל־האמת אשׁר עשׂית את־עבדך כי במקלי עברתי את־הירדן הזה ועתה הייתי לשׁני מחנות׃
\par 12 הצילני נא מיד אחי מיד עשׂו כי־ירא אנכי אתו פן־יבוא והכני אם על־בנים׃
\par 13 ואתה אמרת היטב איטיב עמך ושׂמתי את־זרעך כחול הים אשׁר לא־יספר מרב׃
\par 14 וילן שׁם בלילה ההוא ויקח מן־הבא בידו מנחה לעשׂו אחיו׃
\par 15 עזים מאתים ותישׁים עשׂרים רחלים מאתים ואילים עשׂרים׃
\par 16 גמלים מיניקות ובניהם שׁלשׁים פרות ארבעים ופרים עשׂרה אתנת עשׂרים ועירם עשׂרה׃
\par 17 ויתן ביד־עבדיו עדר עדר לבדו ויאמר אל־עבדיו עברו לפני ורוח תשׂימו בין עדר ובין עדר׃
\par 18 ויצו את־הראשׁון לאמר כי יפגשׁך עשׂו אחי ושׁאלך לאמר למי־אתה ואנה תלך ולמי אלה לפניך׃
\par 19 ואמרת לעבדך ליעקב מנחה הוא שׁלוחה לאדני לעשׂו והנה גם־הוא אחרינו׃
\par 20 ויצו גם את־השׁני גם את־השׁלישׁי גם את־כל־ההלכים אחרי העדרים לאמר כדבר הזה תדברון אל־עשׂו במצאכם אתו׃
\par 21 ואמרתם גם הנה עבדך יעקב אחרינו כי־אמר אכפרה פניו במנחה ההלכת לפני ואחרי־כן אראה פניו אולי ישׂא פני׃
\par 22 ותעבר המנחה על־פניו והוא לן בלילה־ההוא במחנה׃
\par 23 ויקם בלילה הוא ויקח את־שׁתי נשׁיו ואת־שׁתי שׁפחתיו ואת־אחד עשׂר ילדיו ויעבר את מעבר יבק׃
\par 24 ויקחם ויעברם את־הנחל ויעבר את־אשׁר־לו׃
\par 25 ויותר יעקב לבדו ויאבק אישׁ עמו עד עלות השׁחר׃
\par 26 וירא כי לא יכל לו ויגע בכף־ירכו ותקע כף־ירך יעקב בהאבקו עמו׃
\par 27 ויאמר שׁלחני כי עלה השׁחר ויאמר לא אשׁלחך כי אם־ברכתני׃
\par 28 ויאמר אליו מה־שׁמך ויאמר יעקב׃
\par 29 ויאמר לא יעקב יאמר עוד שׁמך כי אם־ישׂראל כי־שׂרית עם־אלהים ועם־אנשׁים ותוכל׃
\par 30 וישׁאל יעקב ויאמר הגידה־נא שׁמך ויאמר למה זה תשׁאל לשׁמי ויברך אתו שׁם׃
\par 31 ויקרא יעקב שׁם המקום פניאל כי־ראיתי אלהים פנים אל־פנים ותנצל נפשׁי׃
\par 32 ויזרח־לו השׁמשׁ כאשׁר עבר את־פנואל והוא צלע על־ירכו׃
\par 33 על־כן לא־יאכלו בני־ישׂראל את־גיד הנשׁה אשׁר על־כף הירך עד היום הזה כי נגע בכף־ירך יעקב בגיד הנשׁה׃

\chapter{33}

\par 1 וישׂא יעקב עיניו וירא והנה עשׂו בא ועמו ארבע מאות אישׁ ויחץ את־הילדים על־לאה ועל־רחל ועל שׁתי השׁפחות׃
\par 2 וישׂם את־השׁפחות ואת־ילדיהן ראשׁנה ואת־לאה וילדיה אחרנים ואת־רחל ואת־יוסף אחרנים׃
\par 3 והוא עבר לפניהם וישׁתחו ארצה שׁבע פעמים עד־גשׁתו עד־אחיו׃
\par 4 וירץ עשׂו לקראתו ויחבקהו ויפל על־צוארו וישׁקהו ויבכו׃
\par 5 וישׂא את־עיניו וירא את־הנשׁים ואת־הילדים ויאמר מי־אלה לך ויאמר הילדים אשׁר־חנן אלהים את־עבדך׃
\par 6 ותגשׁן השׁפחות הנה וילדיהן ותשׁתחוין׃
\par 7 ותגשׁ גם־לאה וילדיה וישׁתחוו ואחר נגשׁ יוסף ורחל וישׁתחוו׃
\par 8 ויאמר מי לך כל־המחנה הזה אשׁר פגשׁתי ויאמר למצא־חן בעיני אדני׃
\par 9 ויאמר עשׂו ישׁ־לי רב אחי יהי לך אשׁר־לך׃
\par 10 ויאמר יעקב אל־נא אם־נא מצאתי חן בעיניך ולקחת מנחתי מידי כי על־כן ראיתי פניך כראת פני אלהים ותרצני׃
\par 11 קח־נא את־ברכתי אשׁר הבאת לך כי־חנני אלהים וכי ישׁ־לי־כל ויפצר־בו ויקח׃
\par 12 ויאמר נסעה ונלכה ואלכה לנגדך׃
\par 13 ויאמר אליו אדני ידע כי־הילדים רכים והצאן והבקר עלות עלי ודפקום יום אחד ומתו כל־הצאן׃
\par 14 יעבר־נא אדני לפני עבדו ואני אתנהלה לאטי לרגל המלאכה אשׁר־לפני ולרגל הילדים עד אשׁר־אבא אל־אדני שׂעירה׃
\par 15 ויאמר עשׂו אציגה־נא עמך מן־העם אשׁר אתי ויאמר למה זה אמצא־חן בעיני אדני׃
\par 16 וישׁב ביום ההוא עשׂו לדרכו שׂעירה׃
\par 17 ויעקב נסע סכתה ויבן לו בית ולמקנהו עשׂה סכת על־כן קרא שׁם־המקום סכות׃
\par 18 ויבא יעקב שׁלם עיר שׁכם אשׁר בארץ כנען בבאו מפדן ארם ויחן את־פני העיר׃
\par 19 ויקן את־חלקת השׂדה אשׁר נטה־שׁם אהלו מיד בני־חמור אבי שׁכם במאה קשׂיטה׃
\par 20 ויצב־שׁם מזבח ויקרא־לו אל אלהי ישׂראל׃

\chapter{34}

\par 1 ותצא דינה בת־לאה אשׁר ילדה ליעקב לראות בבנות הארץ׃
\par 2 וירא אתה שׁכם בן־חמור החוי נשׂיא הארץ ויקח אתה וישׁכב אתה ויענה׃
\par 3 ותדבק נפשׁו בדינה בת־יעקב ויאהב את־הנער וידבר על־לב הנער׃
\par 4 ויאמר שׁכם אל־חמור אביו לאמר קח־לי את־הילדה הזאת לאשׁה׃
\par 5 ויעקב שׁמע כי טמא את־דינה בתו ובניו היו את־מקנהו בשׂדה והחרשׁ יעקב עד־באם׃
\par 6 ויצא חמור אבי־שׁכם אל־יעקב לדבר אתו׃
\par 7 ובני יעקב באו מן־השׂדה כשׁמעם ויתעצבו האנשׁים ויחר להם מאד כי־נבלה עשׂה בישׂראל לשׁכב את־בת־יעקב וכן לא יעשׂה׃
\par 8 וידבר חמור אתם לאמר שׁכם בני חשׁקה נפשׁו בבתכם תנו נא אתה לו לאשׁה׃
\par 9 והתחתנו אתנו בנתיכם תתנו־לנו ואת־בנתינו תקחו לכם׃
\par 10 ואתנו תשׁבו והארץ תהיה לפניכם שׁבו וסחרוה והאחזו בה׃
\par 11 ויאמר שׁכם אל־אביה ואל־אחיה אמצא־חן בעיניכם ואשׁר תאמרו אלי אתן׃
\par 12 הרבו עלי מאד מהר ומתן ואתנה כאשׁר תאמרו אלי ותנו־לי את־הנער לאשׁה׃
\par 13 ויענו בני־יעקב את־שׁכם ואת־חמור אביו במרמה וידברו אשׁר טמא את דינה אחתם׃
\par 14 ויאמרו אליהם לא נוכל לעשׂות הדבר הזה לתת את־אחתנו לאישׁ אשׁר־לו ערלה כי־חרפה הוא לנו׃
\par 15 אך־בזאת נאות לכם אם תהיו כמנו להמל לכם כל־זכר׃
\par 16 ונתנו את־בנתינו לכם ואת־בנתיכם נקח־לנו וישׁבנו אתכם והיינו לעם אחד׃
\par 17 ואם־לא תשׁמעו אלינו להמול ולקחנו את־בתנו והלכנו׃
\par 18 וייטבו דבריהם בעיני חמור ובעיני שׁכם בן־חמור׃
\par 19 ולא־אחר הנער לעשׂות הדבר כי חפץ בבת־יעקב והוא נכבד מכל בית אביו׃
\par 20 ויבא חמור ושׁכם בנו אל־שׁער עירם וידברו אל־אנשׁי עירם לאמר׃
\par 21 האנשׁים האלה שׁלמים הם אתנו וישׁבו בארץ ויסחרו אתה והארץ הנה רחבת־ידים לפניהם את־בנתם נקח־לנו לנשׁים ואת־בנתינו נתן להם׃
\par 22 אך־בזאת יאתו לנו האנשׁים לשׁבת אתנו להיות לעם אחד בהמול לנו כל־זכר כאשׁר הם נמלים׃
\par 23 מקנהם וקנינם וכל־בהמתם הלוא לנו הם אך נאותה להם וישׁבו אתנו׃
\par 24 וישׁמעו אל־חמור ואל־שׁכם בנו כל־יצאי שׁער עירו וימלו כל־זכר כל־יצאי שׁער עירו׃
\par 25 ויהי ביום השׁלישׁי בהיותם כאבים ויקחו שׁני־בני־יעקב שׁמעון ולוי אחי דינה אישׁ חרבו ויבאו על־העיר בטח ויהרגו כל־זכר׃
\par 26 ואת־חמור ואת־שׁכם בנו הרגו לפי־חרב ויקחו את־דינה מבית שׁכם ויצאו׃
\par 27 בני יעקב באו על־החללים ויבזו העיר אשׁר טמאו אחותם׃
\par 28 את־צאנם ואת־בקרם ואת־חמריהם ואת אשׁר־בעיר ואת־אשׁר בשׂדה לקחו׃
\par 29 ואת־כל־חילם ואת־כל־טפם ואת־נשׁיהם שׁבו ויבזו ואת כל־אשׁר בבית׃
\par 30 ויאמר יעקב אל־שׁמעון ואל־לוי עכרתם אתי להבאישׁני בישׁב הארץ בכנעני ובפרזי ואני מתי מספר ונאספו עלי והכוני ונשׁמדתי אני וביתי׃
\par 31 ויאמרו הכזונה יעשׂה את־אחותנו׃

\chapter{35}

\par 1 ויאמר אלהים אל־יעקב קום עלה בית־אל ושׁב־שׁם ועשׂה־שׁם מזבח לאל הנראה אליך בברחך מפני עשׂו אחיך׃
\par 2 ויאמר יעקב אל־ביתו ואל כל־אשׁר עמו הסרו את־אלהי הנכר אשׁר בתככם והטהרו והחליפו שׂמלתיכם׃
\par 3 ונקומה ונעלה בית־אל ואעשׂה־שׁם מזבח לאל הענה אתי ביום צרתי ויהי עמדי בדרך אשׁר הלכתי׃
\par 4 ויתנו אל־יעקב את כל־אלהי הנכר אשׁר בידם ואת־הנזמים אשׁר באזניהם ויטמן אתם יעקב תחת האלה אשׁר עם־שׁכם׃
\par 5 ויסעו ויהי חתת אלהים על־הערים אשׁר סביבותיהם ולא רדפו אחרי בני יעקב׃
\par 6 ויבא יעקב לוזה אשׁר בארץ כנען הוא בית־אל הוא וכל־העם אשׁר־עמו׃
\par 7 ויבן שׁם מזבח ויקרא למקום אל בית־אל כי שׁם נגלו אליו האלהים בברחו מפני אחיו׃
\par 8 ותמת דברה מינקת רבקה ותקבר מתחת לבית־אל תחת האלון ויקרא שׁמו אלון בכות׃
\par 9 וירא אלהים אל־יעקב עוד בבאו מפדן ארם ויברך אתו׃
\par 10 ויאמר־לו אלהים שׁמך יעקב לא־יקרא שׁמך עוד יעקב כי אם־ישׂראל יהיה שׁמך ויקרא את־שׁמו ישׂראל׃
\par 11 ויאמר לו אלהים אני אל שׁדי פרה ורבה גוי וקהל גוים יהיה ממך ומלכים מחלציך יצאו׃
\par 12 ואת־הארץ אשׁר נתתי לאברהם וליצחק לך אתננה ולזרעך אחריך אתן את־הארץ׃
\par 13 ויעל מעליו אלהים במקום אשׁר־דבר אתו׃
\par 14 ויצב יעקב מצבה במקום אשׁר־דבר אתו מצבת אבן ויסך עליה נסך ויצק עליה שׁמן׃
\par 15 ויקרא יעקב את־שׁם המקום אשׁר דבר אתו שׁם אלהים בית־אל׃
\par 16 ויסעו מבית אל ויהי־עוד כברת־הארץ לבוא אפרתה ותלד רחל ותקשׁ בלדתה׃
\par 17 ויהי בהקשׁתה בלדתה ותאמר לה המילדת אל־תיראי כי־גם־זה לך בן׃
\par 18 ויהי בצאת נפשׁה כי מתה ותקרא שׁמו בן־אוני ואביו קרא־לו בנימין׃
\par 19 ותמת רחל ותקבר בדרך אפרתה הוא בית לחם׃
\par 20 ויצב יעקב מצבה על־קברתה הוא מצבת קברת־רחל עד־היום׃
\par 21 ויסע ישׂראל ויט אהלה מהלאה למגדל־עדר׃
\par 22 ויהי בשׁכן ישׂראל בארץ ההוא וילך ראובן וישׁכב את־בלהה פילגשׁ אביו וישׁמע ישׂראל ויהיו בני־יעקב שׁנים עשׂר׃
\par 23 בני לאה בכור יעקב ראובן ושׁמעון ולוי ויהודה וישׂשכר וזבלון׃
\par 24 בני רחל יוסף ובנימן׃
\par 25 ובני בלהה שׁפחת רחל דן ונפתלי׃
\par 26 ובני זלפה שׁפחת לאה גד ואשׁר אלה בני יעקב אשׁר ילד־לו בפדן ארם׃
\par 27 ויבא יעקב אל־יצחק אביו ממרא קרית הארבע הוא חברון אשׁר־גר־שׁם אברהם ויצחק׃
\par 28 ויהיו ימי יצחק מאת שׁנה ושׁמנים שׁנה׃
\par 29 ויגוע יצחק וימת ויאסף אל־עמיו זקן ושׂבע ימים ויקברו אתו עשׂו ויעקב בניו׃

\chapter{36}

\par 1 ואלה תלדות עשׂו הוא אדום׃
\par 2 עשׂו לקח את־נשׁיו מבנות כנען את־עדה בת־אילון החתי ואת־אהליבמה בת־ענה בת־צבעון החוי׃
\par 3 ואת־בשׂמת בת־ישׁמעאל אחות נביות׃
\par 4 ותלד עדה לעשׂו את־אליפז ובשׂמת ילדה את־רעואל׃
\par 5 ואהליבמה ילדה את־יעישׁ ואת־יעלם ואת־קרח אלה בני עשׂו אשׁר ילדו־לו בארץ כנען׃
\par 6 ויקח עשׂו את־נשׁיו ואת־בניו ואת־בנתיו ואת־כל־נפשׁות ביתו ואת־מקנהו ואת־כל־בהמתו ואת כל־קנינו אשׁר רכשׁ בארץ כנען וילך אל־ארץ מפני יעקב אחיו׃
\par 7 כי־היה רכושׁם רב משׁבת יחדו ולא יכלה ארץ מגוריהם לשׂאת אתם מפני מקניהם׃
\par 8 וישׁב עשׂו בהר שׂעיר עשׂו הוא אדום׃
\par 9 ואלה תלדות עשׂו אבי אדום בהר שׂעיר׃
\par 10 אלה שׁמות בני־עשׂו אליפז בן־עדה אשׁת עשׂו רעואל בן־בשׂמת אשׁת עשׂו׃
\par 11 ויהיו בני אליפז תימן אומר צפו וגעתם וקנז׃
\par 12 ותמנע היתה פילגשׁ לאליפז בן־עשׂו ותלד לאליפז את־עמלק אלה בני עדה אשׁת עשׂו׃
\par 13 ואלה בני רעואל נחת וזרח שׁמה ומזה אלה היו בני בשׂמת אשׁת עשׂו׃
\par 14 ואלה היו בני אהליבמה בת־ענה בת־צבעון אשׁת עשׂו ותלד לעשׂו את־יעישׁ ואת־יעלם ואת־קרח׃
\par 15 אלה אלופי בני־עשׂו בני אליפז בכור עשׂו אלוף תימן אלוף אומר אלוף צפו אלוף קנז׃
\par 16 אלוף־קרח אלוף געתם אלוף עמלק אלה אלופי אליפז בארץ אדום אלה בני עדה׃
\par 17 ואלה בני רעואל בן־עשׂו אלוף נחת אלוף זרח אלוף שׁמה אלוף מזה אלה אלופי רעואל בארץ אדום אלה בני בשׂמת אשׁת עשׂו׃
\par 18 ואלה בני אהליבמה אשׁת עשׂו אלוף יעושׁ אלוף יעלם אלוף קרח אלה אלופי אהליבמה בת־ענה אשׁת עשׂו׃
\par 19 אלה בני־עשׂו ואלה אלופיהם הוא אדום׃
\par 20 אלה בני־שׂעיר החרי ישׁבי הארץ לוטן ושׁובל וצבעון וענה׃
\par 21 ודשׁון ואצר ודישׁן אלה אלופי החרי בני שׂעיר בארץ אדום׃
\par 22 ויהיו בני־לוטן חרי והימם ואחות לוטן תמנע׃
\par 23 ואלה בני שׁובל עלון ומנחת ועיבל שׁפו ואונם׃
\par 24 ואלה בני־צבעון ואיה וענה הוא ענה אשׁר מצא את־הימם במדבר ברעתו את־החמרים לצבעון אביו׃
\par 25 ואלה בני־ענה דשׁן ואהליבמה בת־ענה׃
\par 26 ואלה בני דישׁן חמדן ואשׁבן ויתרן וכרן׃
\par 27 אלה בני־אצר בלהן וזעון ועקן׃
\par 28 אלה בני־דישׁן עוץ וארן׃
\par 29 אלה אלופי החרי אלוף לוטן אלוף שׁובל אלוף צבעון אלוף ענה׃
\par 30 אלוף דשׁן אלוף אצר אלוף דישׁן אלה אלופי החרי לאלפיהם בארץ שׂעיר׃
\par 31 ואלה המלכים אשׁר מלכו בארץ אדום לפני מלך־מלך לבני ישׂראל׃
\par 32 וימלך באדום בלע בן־בעור ושׁם עירו דנהבה׃
\par 33 וימת בלע וימלך תחתיו יובב בן־זרח מבצרה׃
\par 34 וימת יובב וימלך תחתיו חשׁם מארץ התימני׃
\par 35 וימת חשׁם וימלך תחתיו הדד בן־בדד המכה את־מדין בשׂדה מואב ושׁם עירו עוית׃
\par 36 וימת הדד וימלך תחתיו שׂמלה ממשׂרקה׃
\par 37 וימת שׂמלה וימלך תחתיו שׁאול מרחבות הנהר׃
\par 38 וימת שׁאול וימלך תחתיו בעל חנן בן־עכבור׃
\par 39 וימת בעל חנן בן־עכבור וימלך תחתיו הדר ושׁם עירו פעו ושׁם אשׁתו מהיטבאל בת־מטרד בת מי זהב׃
\par 40 ואלה שׁמות אלופי עשׂו למשׁפחתם למקמתם בשׁמתם אלוף תמנע אלוף עלוה אלוף יתת׃
\par 41 אלוף אהליבמה אלוף אלה אלוף פינן׃
\par 42 אלוף קנז אלוף תימן אלוף מבצר׃
\par 43 אלוף מגדיאל אלוף עירם אלה אלופי אדום למשׁבתם בארץ אחזתם הוא עשׂו אבי אדום׃

\chapter{37}

\par 1 וישׁב יעקב בארץ מגורי אביו בארץ כנען׃
\par 2 אלה תלדות יעקב יוסף בן־שׁבע־עשׂרה שׁנה היה רעה את־אחיו בצאן והוא נער את־בני בלהה ואת־בני זלפה נשׁי אביו ויבא יוסף את־דבתם רעה אל־אביהם׃
\par 3 וישׂראל אהב את־יוסף מכל־בניו כי־בן־זקנים הוא לו ועשׂה לו כתנת פסים׃
\par 4 ויראו אחיו כי־אתו אהב אביהם מכל־אחיו וישׂנאו אתו ולא יכלו דברו לשׁלם׃
\par 5 ויחלם יוסף חלום ויגד לאחיו ויוספו עוד שׂנא אתו׃
\par 6 ויאמר אליהם שׁמעו־נא החלום הזה אשׁר חלמתי׃
\par 7 והנה אנחנו מאלמים אלמים בתוך השׂדה והנה קמה אלמתי וגם־נצבה והנה תסבינה אלמתיכם ותשׁתחוין לאלמתי׃
\par 8 ויאמרו לו אחיו המלך תמלך עלינו אם־משׁול תמשׁל בנו ויוספו עוד שׂנא אתו על־חלמתיו ועל־דבריו׃
\par 9 ויחלם עוד חלום אחר ויספר אתו לאחיו ויאמר הנה חלמתי חלום עוד והנה השׁמשׁ והירח ואחד עשׂר כוכבים משׁתחוים לי׃
\par 10 ויספר אל־אביו ואל־אחיו ויגער־בו אביו ויאמר לו מה החלום הזה אשׁר חלמת הבוא נבוא אני ואמך ואחיך להשׁתחות לך ארצה׃
\par 11 ויקנאו־בו אחיו ואביו שׁמר את־הדבר׃
\par 12 וילכו אחיו לרעות את־צאן אביהם בשׁכם׃
\par 13 ויאמר ישׂראל אל־יוסף הלוא אחיך רעים בשׁכם לכה ואשׁלחך אליהם ויאמר לו הנני׃
\par 14 ויאמר לו לך־נא ראה את־שׁלום אחיך ואת־שׁלום הצאן והשׁבני דבר וישׁלחהו מעמק חברון ויבא שׁכמה׃
\par 15 וימצאהו אישׁ והנה תעה בשׂדה וישׁאלהו האישׁ לאמר מה־תבקשׁ׃
\par 16 ויאמר את־אחי אנכי מבקשׁ הגידה־נא לי איפה הם רעים׃
\par 17 ויאמר האישׁ נסעו מזה כי שׁמעתי אמרים נלכה דתינה וילך יוסף אחר אחיו וימצאם בדתן׃
\par 18 ויראו אתו מרחק ובטרם יקרב אליהם ויתנכלו אתו להמיתו׃
\par 19 ויאמרו אישׁ אל־אחיו הנה בעל החלמות הלזה בא׃
\par 20 ועתה לכו ונהרגהו ונשׁלכהו באחד הברות ואמרנו חיה רעה אכלתהו ונראה מה־יהיו חלמתיו׃
\par 21 וישׁמע ראובן ויצלהו מידם ויאמר לא נכנו נפשׁ׃
\par 22 ויאמר אלהם ראובן אל־תשׁפכו־דם השׁליכו אתו אל־הבור הזה אשׁר במדבר ויד אל־תשׁלחו־בו למען הציל אתו מידם להשׁיבו אל־אביו׃
\par 23 ויהי כאשׁר־בא יוסף אל־אחיו ויפשׁיטו את־יוסף את־כתנתו את־כתנת הפסים אשׁר עליו׃
\par 24 ויקחהו וישׁלכו אתו הברה והבור רק אין בו מים׃
\par 25 וישׁבו לאכל־לחם וישׂאו עיניהם ויראו והנה ארחת ישׁמעאלים באה מגלעד וגמליהם נשׂאים נכאת וצרי ולט הולכים להוריד מצרימה׃
\par 26 ויאמר יהודה אל־אחיו מה־בצע כי נהרג את־אחינו וכסינו את־דמו׃
\par 27 לכו ונמכרנו לישׁמעאלים וידנו אל־תהי־בו כי־אחינו בשׂרנו הוא וישׁמעו אחיו׃
\par 28 ויעברו אנשׁים מדינים סחרים וימשׁכו ויעלו את־יוסף מן־הבור וימכרו את־יוסף לישׁמעאלים בעשׂרים כסף ויביאו את־יוסף מצרימה׃
\par 29 וישׁב ראובן אל־הבור והנה אין־יוסף בבור ויקרע את־בגדיו׃
\par 30 וישׁב אל־אחיו ויאמר הילד איננו ואני אנה אני־בא׃
\par 31 ויקחו את־כתנת יוסף וישׁחטו שׂעיר עזים ויטבלו את־הכתנת בדם׃
\par 32 וישׁלחו את־כתנת הפסים ויביאו אל־אביהם ויאמרו זאת מצאנו הכר־נא הכתנת בנך הוא אם־לא׃
\par 33 ויכירה ויאמר כתנת בני חיה רעה אכלתהו טרף טרף יוסף׃
\par 34 ויקרע יעקב שׂמלתיו וישׂם שׂק במתניו ויתאבל על־בנו ימים רבים׃
\par 35 ויקמו כל־בניו וכל־בנתיו לנחמו וימאן להתנחם ויאמר כי־ארד אל־בני אבל שׁאלה ויבך אתו אביו׃
\par 36 והמדנים מכרו אתו אל־מצרים לפוטיפר סריס פרעה שׂר הטבחים׃

\chapter{38}

\par 1 ויהי בעת ההוא וירד יהודה מאת אחיו ויט עד־אישׁ עדלמי ושׁמו חירה׃
\par 2 וירא־שׁם יהודה בת־אישׁ כנעני ושׁמו שׁוע ויקחה ויבא אליה׃
\par 3 ותהר ותלד בן ויקרא את־שׁמו ער׃
\par 4 ותהר עוד ותלד בן ותקרא את־שׁמו אונן׃
\par 5 ותסף עוד ותלד בן ותקרא את־שׁמו שׁלה והיה בכזיב בלדתה אתו׃
\par 6 ויקח יהודה אשׁה לער בכורו ושׁמה תמר׃
\par 7 ויהי ער בכור יהודה רע בעיני יהוה וימתהו יהוה׃
\par 8 ויאמר יהודה לאונן בא אל־אשׁת אחיך ויבם אתה והקם זרע לאחיך׃
\par 9 וידע אונן כי לא לו יהיה הזרע והיה אם־בא אל־אשׁת אחיו ושׁחת ארצה לבלתי נתן־זרע לאחיו׃
\par 10 וירע בעיני יהוה אשׁר עשׂה וימת גם־אתו׃
\par 11 ויאמר יהודה לתמר כלתו שׁבי אלמנה בית־אביך עד־יגדל שׁלה בני כי אמר פן־ימות גם־הוא כאחיו ותלך תמר ותשׁב בית אביה׃
\par 12 וירבו הימים ותמת בת־שׁוע אשׁת־יהודה וינחם יהודה ויעל על־גזזי צאנו הוא וחירה רעהו העדלמי תמנתה׃
\par 13 ויגד לתמר לאמר הנה חמיך עלה תמנתה לגז צאנו׃
\par 14 ותסר בגדי אלמנותה מעליה ותכס בצעיף ותתעלף ותשׁב בפתח עינים אשׁר על־דרך תמנתה כי ראתה כי־גדל שׁלה והוא לא־נתנה לו לאשׁה׃
\par 15 ויראה יהודה ויחשׁבה לזונה כי כסתה פניה׃
\par 16 ויט אליה אל־הדרך ויאמר הבה־נא אבוא אליך כי לא ידע כי כלתו הוא ותאמר מה־תתן־לי כי תבוא אלי׃
\par 17 ויאמר אנכי אשׁלח גדי־עזים מן־הצאן ותאמר אם־תתן ערבון עד שׁלחך׃
\par 18 ויאמר מה הערבון אשׁר אתן־לך ותאמר חתמך ופתילך ומטך אשׁר בידך ויתן־לה ויבא אליה ותהר לו׃
\par 19 ותקם ותלך ותסר צעיפה מעליה ותלבשׁ בגדי אלמנותה׃
\par 20 וישׁלח יהודה את־גדי העזים ביד רעהו העדלמי לקחת הערבון מיד האשׁה ולא מצאה׃
\par 21 וישׁאל את־אנשׁי מקמה לאמר איה הקדשׁה הוא בעינים על־הדרך ויאמרו לא־היתה בזה קדשׁה׃
\par 22 וישׁב אל־יהודה ויאמר לא מצאתיה וגם אנשׁי המקום אמרו לא־היתה בזה קדשׁה׃
\par 23 ויאמר יהודה תקח־לה פן נהיה לבוז הנה שׁלחתי הגדי הזה ואתה לא מצאתה׃
\par 24 ויהי כמשׁלשׁ חדשׁים ויגד ליהודה לאמר זנתה תמר כלתך וגם הנה הרה לזנונים ויאמר יהודה הוציאוה ותשׂרף׃
\par 25 הוא מוצאת והיא שׁלחה אל־חמיה לאמר לאישׁ אשׁר־אלה לו אנכי הרה ותאמר הכר־נא למי החתמת והפתילים והמטה האלה׃
\par 26 ויכר יהודה ויאמר צדקה ממני כי־על־כן לא־נתתיה לשׁלה בני ולא־יסף עוד לדעתה׃
\par 27 ויהי בעת לדתה והנה תאומים בבטנה׃
\par 28 ויהי בלדתה ויתן־יד ותקח המילדת ותקשׁר על־ידו שׁני לאמר זה יצא ראשׁנה׃
\par 29 ויהי כמשׁיב ידו והנה יצא אחיו ותאמר מה־פרצת עליך פרץ ויקרא שׁמו פרץ׃
\par 30 ואחר יצא אחיו אשׁר על־ידו השׁני ויקרא שׁמו זרח׃

\chapter{39}

\par 1 ויוסף הורד מצרימה ויקנהו פוטיפר סריס פרעה שׂר הטבחים אישׁ מצרי מיד הישׁמעאלים אשׁר הורדהו שׁמה׃
\par 2 ויהי יהוה את־יוסף ויהי אישׁ מצליח ויהי בבית אדניו המצרי׃
\par 3 וירא אדניו כי יהוה אתו וכל אשׁר־הוא עשׂה יהוה מצליח בידו׃
\par 4 וימצא יוסף חן בעיניו וישׁרת אתו ויפקדהו על־ביתו וכל־ישׁ־לו נתן בידו׃
\par 5 ויהי מאז הפקיד אתו בביתו ועל כל־אשׁר ישׁ־לו ויברך יהוה את־בית המצרי בגלל יוסף ויהי ברכת יהוה בכל־אשׁר ישׁ־לו בבית ובשׂדה׃
\par 6 ויעזב כל־אשׁר־לו ביד־יוסף ולא־ידע אתו מאומה כי אם־הלחם אשׁר־הוא אוכל ויהי יוסף יפה־תאר ויפה מראה׃
\par 7 ויהי אחר הדברים האלה ותשׂא אשׁת־אדניו את־עיניה אל־יוסף ותאמר שׁכבה עמי׃
\par 8 וימאן ויאמר אל־אשׁת אדניו הן אדני לא־ידע אתי מה־בבית וכל אשׁר־ישׁ־לו נתן בידי׃
\par 9 איננו גדול בבית הזה ממני ולא־חשׂך ממני מאומה כי אם־אותך באשׁר את־אשׁתו ואיך אעשׂה הרעה הגדלה הזאת וחטאתי לאלהים׃
\par 10 ויהי כדברה אל־יוסף יום יום ולא־שׁמע אליה לשׁכב אצלה להיות עמה׃
\par 11 ויהי כהיום הזה ויבא הביתה לעשׂות מלאכתו ואין אישׁ מאנשׁי הבית שׁם בבית׃
\par 12 ותתפשׂהו בבגדו לאמר שׁכבה עמי ויעזב בגדו בידה וינס ויצא החוצה׃
\par 13 ויהי כראותה כי־עזב בגדו בידה וינס החוצה׃
\par 14 ותקרא לאנשׁי ביתה ותאמר להם לאמר ראו הביא לנו אישׁ עברי לצחק בנו בא אלי לשׁכב עמי ואקרא בקול גדול׃
\par 15 ויהי כשׁמעו כי־הרימתי קולי ואקרא ויעזב בגדו אצלי וינס ויצא החוצה׃
\par 16 ותנח בגדו אצלה עד־בוא אדניו אל־ביתו׃
\par 17 ותדבר אליו כדברים האלה לאמר בא־אלי העבד העברי אשׁר־הבאת לנו לצחק בי׃
\par 18 ויהי כהרימי קולי ואקרא ויעזב בגדו אצלי וינס החוצה׃
\par 19 ויהי כשׁמע אדניו את־דברי אשׁתו אשׁר דברה אליו לאמר כדברים האלה עשׂה לי עבדך ויחר אפו׃
\par 20 ויקח אדני יוסף אתו ויתנהו אל־בית הסהר מקום אשׁר־אסורי המלך אסורים ויהי־שׁם בבית הסהר׃
\par 21 ויהי יהוה את־יוסף ויט אליו חסד ויתן חנו בעיני שׂר בית־הסהר׃
\par 22 ויתן שׂר בית־הסהר ביד־יוסף את כל־האסירם אשׁר בבית הסהר ואת כל־אשׁר עשׂים שׁם הוא היה עשׂה׃
\par 23 אין שׂר בית־הסהר ראה את־כל־מאומה בידו באשׁר יהוה אתו ואשׁר־הוא עשׂה יהוה מצליח׃

\chapter{40}

\par 1 ויהי אחר הדברים האלה חטאו משׁקה מלך־מצרים והאפה לאדניהם למלך מצרים׃
\par 2 ויקצף פרעה על שׁני סריסיו על שׂר המשׁקים ועל שׂר האופים׃
\par 3 ויתן אתם במשׁמר בית שׂר הטבחים אל־בית הסהר מקום אשׁר יוסף אסור שׁם׃
\par 4 ויפקד שׂר הטבחים את־יוסף אתם וישׁרת אתם ויהיו ימים במשׁמר׃
\par 5 ויחלמו חלום שׁניהם אישׁ חלמו בלילה אחד אישׁ כפתרון חלמו המשׁקה והאפה אשׁר למלך מצרים אשׁר אסורים בבית הסהר׃
\par 6 ויבא אליהם יוסף בבקר וירא אתם והנם זעפים׃
\par 7 וישׁאל את־סריסי פרעה אשׁר אתו במשׁמר בית אדניו לאמר מדוע פניכם רעים היום׃
\par 8 ויאמרו אליו חלום חלמנו ופתר אין אתו ויאמר אלהם יוסף הלוא לאלהים פתרנים ספרו־נא לי׃
\par 9 ויספר שׂר־המשׁקים את־חלמו ליוסף ויאמר לו בחלומי והנה־גפן לפני׃
\par 10 ובגפן שׁלשׁה שׂריגם והוא כפרחת עלתה נצה הבשׁילו אשׁכלתיה ענבים׃
\par 11 וכוס פרעה בידי ואקח את־הענבים ואשׂחט אתם אל־כוס פרעה ואתן את־הכוס על־כף פרעה׃
\par 12 ויאמר לו יוסף זה פתרנו שׁלשׁת השׂרגים שׁלשׁת ימים הם׃
\par 13 בעוד שׁלשׁת ימים ישׂא פרעה את־ראשׁך והשׁיבך על־כנך ונתת כוס־פרעה בידו כמשׁפט הראשׁון אשׁר היית משׁקהו׃
\par 14 כי אם־זכרתני אתך כאשׁר ייטב לך ועשׂית־נא עמדי חסד והזכרתני אל־פרעה והוצאתני מן־הבית הזה׃
\par 15 כי־גנב גנבתי מארץ העברים וגם־פה לא־עשׂיתי מאומה כי־שׂמו אתי בבור׃
\par 16 וירא שׂר־האפים כי טוב פתר ויאמר אל־יוסף אף־אני בחלומי והנה שׁלשׁה סלי חרי על־ראשׁי׃
\par 17 ובסל העליון מכל מאכל פרעה מעשׂה אפה והעוף אכל אתם מן־הסל מעל ראשׁי׃
\par 18 ויען יוסף ויאמר זה פתרנו שׁלשׁת הסלים שׁלשׁת ימים הם׃
\par 19 בעוד שׁלשׁת ימים ישׂא פרעה את־ראשׁך מעליך ותלה אותך על־עץ ואכל העוף את־בשׂרך מעליך׃
\par 20 ויהי ביום השׁלישׁי יום הלדת את־פרעה ויעשׂ משׁתה לכל־עבדיו וישׂא את־ראשׁ שׂר המשׁקים ואת־ראשׁ שׂר האפים בתוך עבדיו׃
\par 21 וישׁב את־שׂר המשׁקים על־משׁקהו ויתן הכוס על־כף פרעה׃
\par 22 ואת שׂר האפים תלה כאשׁר פתר להם יוסף׃
\par 23 ולא־זכר שׂר־המשׁקים את־יוסף וישׁכחהו׃

\chapter{41}

\par 1 ויהי מקץ שׁנתים ימים ופרעה חלם והנה עמד על־היאר׃
\par 2 והנה מן־היאר עלת שׁבע פרות יפות מראה ובריאת בשׂר ותרעינה באחו׃
\par 3 והנה שׁבע פרות אחרות עלות אחריהן מן־היאר רעות מראה ודקות בשׂר ותעמדנה אצל הפרות על־שׂפת היאר׃
\par 4 ותאכלנה הפרות רעות המראה ודקת הבשׂר את שׁבע הפרות יפת המראה והבריאת וייקץ פרעה׃
\par 5 ויישׁן ויחלם שׁנית והנה שׁבע שׁבלים עלות בקנה אחד בריאות וטבות׃
\par 6 והנה שׁבע שׁבלים דקות ושׁדופת קדים צמחות אחריהן׃
\par 7 ותבלענה השׁבלים הדקות את שׁבע השׁבלים הבריאות והמלאות וייקץ פרעה והנה חלום׃
\par 8 ויהי בבקר ותפעם רוחו וישׁלח ויקרא את־כל־חרטמי מצרים ואת־כל־חכמיה ויספר פרעה להם את־חלמו ואין־פותר אותם לפרעה׃
\par 9 וידבר שׂר המשׁקים את־פרעה לאמר את־חטאי אני מזכיר היום׃
\par 10 פרעה קצף על־עבדיו ויתן אתי במשׁמר בית שׂר הטבחים אתי ואת שׂר האפים׃
\par 11 ונחלמה חלום בלילה אחד אני והוא אישׁ כפתרון חלמו חלמנו׃
\par 12 ושׁם אתנו נער עברי עבד לשׂר הטבחים ונספר־לו ויפתר־לנו את־חלמתינו אישׁ כחלמו פתר׃
\par 13 ויהי כאשׁר פתר־לנו כן היה אתי השׁיב על־כני ואתו תלה׃
\par 14 וישׁלח פרעה ויקרא את־יוסף ויריצהו מן־הבור ויגלח ויחלף שׂמלתיו ויבא אל־פרעה׃
\par 15 ויאמר פרעה אל־יוסף חלום חלמתי ופתר אין אתו ואני שׁמעתי עליך לאמר תשׁמע חלום לפתר אתו׃
\par 16 ויען יוסף את־פרעה לאמר בלעדי אלהים יענה את־שׁלום פרעה׃
\par 17 וידבר פרעה אל־יוסף בחלמי הנני עמד על־שׂפת היאר׃
\par 18 והנה מן־היאר עלת שׁבע פרות בריאות בשׂר ויפת תאר ותרעינה באחו׃
\par 19 והנה שׁבע־פרות אחרות עלות אחריהן דלות ורעות תאר מאד ורקות בשׂר לא־ראיתי כהנה בכל־ארץ מצרים לרע׃
\par 20 ותאכלנה הפרות הרקות והרעות את שׁבע הפרות הראשׁנות הבריאת׃
\par 21 ותבאנה אל־קרבנה ולא נודע כי־באו אל־קרבנה ומראיהן רע כאשׁר בתחלה ואיקץ׃
\par 22 וארא בחלמי והנה שׁבע שׁבלים עלת בקנה אחד מלאת וטבות׃
\par 23 והנה שׁבע שׁבלים צנמות דקות שׁדפות קדים צמחות אחריהם׃
\par 24 ותבלען השׁבלים הדקת את שׁבע השׁבלים הטבות ואמר אל־החרטמים ואין מגיד לי׃
\par 25 ויאמר יוסף אל־פרעה חלום פרעה אחד הוא את אשׁר האלהים עשׂה הגיד לפרעה׃
\par 26 שׁבע פרת הטבת שׁבע שׁנים הנה ושׁבע השׁבלים הטבת שׁבע שׁנים הנה חלום אחד הוא׃
\par 27 ושׁבע הפרות הרקות והרעת העלת אחריהן שׁבע שׁנים הנה ושׁבע השׁבלים הרקות שׁדפות הקדים יהיו שׁבע שׁני רעב׃
\par 28 הוא הדבר אשׁר דברתי אל־פרעה אשׁר האלהים עשׂה הראה את־פרעה׃
\par 29 הנה שׁבע שׁנים באות שׂבע גדול בכל־ארץ מצרים׃
\par 30 וקמו שׁבע שׁני רעב אחריהן ונשׁכח כל־השׂבע בארץ מצרים וכלה הרעב את־הארץ׃
\par 31 ולא־יודע השׂבע בארץ מפני הרעב ההוא אחרי־כן כי־כבד הוא מאד׃
\par 32 ועל השׁנות החלום אל־פרעה פעמים כי־נכון הדבר מעם האלהים וממהר האלהים לעשׂתו׃
\par 33 ועתה ירא פרעה אישׁ נבון וחכם וישׁיתהו על־ארץ מצרים׃
\par 34 יעשׂה פרעה ויפקד פקדים על־הארץ וחמשׁ את־ארץ מצרים בשׁבע שׁני השׂבע׃
\par 35 ויקבצו את־כל־אכל השׁנים הטבות הבאת האלה ויצברו־בר תחת יד־פרעה אכל בערים ושׁמרו׃
\par 36 והיה האכל לפקדון לארץ לשׁבע שׁני הרעב אשׁר תהיין בארץ מצרים ולא־תכרת הארץ ברעב׃
\par 37 וייטב הדבר בעיני פרעה ובעיני כל־עבדיו׃
\par 38 ויאמר פרעה אל־עבדיו הנמצא כזה אישׁ אשׁר רוח אלהים בו׃
\par 39 ויאמר פרעה אל־יוסף אחרי הודיע אלהים אותך את־כל־זאת אין־נבון וחכם כמוך׃
\par 40 אתה תהיה על־ביתי ועל־פיך ישׁק כל־עמי רק הכסא אגדל ממך׃
\par 41 ויאמר פרעה אל־יוסף ראה נתתי אתך על כל־ארץ מצרים׃
\par 42 ויסר פרעה את־טבעתו מעל ידו ויתן אתה על־יד יוסף וילבשׁ אתו בגדי־שׁשׁ וישׂם רבד הזהב על־צוארו׃
\par 43 וירכב אתו במרכבת המשׁנה אשׁר־לו ויקראו לפניו אברך ונתון אתו על כל־ארץ מצרים׃
\par 44 ויאמר פרעה אל־יוסף אני פרעה ובלעדיך לא־ירים אישׁ את־ידו ואת־רגלו בכל־ארץ מצרים׃
\par 45 ויקרא פרעה שׁם־יוסף צפנת פענח ויתן־לו את־אסנת בת־פוטי פרע כהן אן לאשׁה ויצא יוסף על־ארץ מצרים׃
\par 46 ויוסף בן־שׁלשׁים שׁנה בעמדו לפני פרעה מלך־מצרים ויצא יוסף מלפני פרעה ויעבר בכל־ארץ מצרים׃
\par 47 ותעשׂ הארץ בשׁבע שׁני השׂבע לקמצים׃
\par 48 ויקבץ את־כל־אכל שׁבע שׁנים אשׁר היו בארץ מצרים ויתן־אכל בערים אכל שׂדה־העיר אשׁר סביבתיה נתן בתוכה׃
\par 49 ויצבר יוסף בר כחול הים הרבה מאד עד כי־חדל לספר כי־אין מספר׃
\par 50 וליוסף ילד שׁני בנים בטרם תבוא שׁנת הרעב אשׁר ילדה־לו אסנת בת־פוטי פרע כהן און׃
\par 51 ויקרא יוסף את־שׁם הבכור מנשׁה כי־נשׁני אלהים את־כל־עמלי ואת כל־בית אבי׃
\par 52 ואת שׁם השׁני קרא אפרים כי־הפרני אלהים בארץ עניי׃
\par 53 ותכלינה שׁבע שׁני השׂבע אשׁר היה בארץ מצרים׃
\par 54 ותחלינה שׁבע שׁני הרעב לבוא כאשׁר אמר יוסף ויהי רעב בכל־הארצות ובכל־ארץ מצרים היה לחם׃
\par 55 ותרעב כל־ארץ מצרים ויצעק העם אל־פרעה ללחם ויאמר פרעה לכל־מצרים לכו אל־יוסף אשׁר־יאמר לכם תעשׂו׃
\par 56 והרעב היה על כל־פני הארץ ויפתח יוסף את־כל־אשׁר בהם וישׁבר למצרים ויחזק הרעב בארץ מצרים׃
\par 57 וכל־הארץ באו מצרימה לשׁבר אל־יוסף כי־חזק הרעב בכל־הארץ׃

\chapter{42}

\par 1 וירא יעקב כי ישׁ־שׁבר במצרים ויאמר יעקב לבניו למה תתראו׃
\par 2 ויאמר הנה שׁמעתי כי ישׁ־שׁבר במצרים רדו־שׁמה ושׁברו־לנו משׁם ונחיה ולא נמות׃
\par 3 וירדו אחי־יוסף עשׂרה לשׁבר בר ממצרים׃
\par 4 ואת־בנימין אחי יוסף לא־שׁלח יעקב את־אחיו כי אמר פן־יקראנו אסון׃
\par 5 ויבאו בני ישׂראל לשׁבר בתוך הבאים כי־היה הרעב בארץ כנען׃
\par 6 ויוסף הוא השׁליט על־הארץ הוא המשׁביר לכל־עם הארץ ויבאו אחי יוסף וישׁתחוו־לו אפים ארצה׃
\par 7 וירא יוסף את־אחיו ויכרם ויתנכר אליהם וידבר אתם קשׁות ויאמר אלהם מאין באתם ויאמרו מארץ כנען לשׁבר־אכל׃
\par 8 ויכר יוסף את־אחיו והם לא הכרהו׃
\par 9 ויזכר יוסף את החלמות אשׁר חלם להם ויאמר אלהם מרגלים אתם לראות את־ערות הארץ באתם׃
\par 10 ויאמרו אליו לא אדני ועבדיך באו לשׁבר־אכל׃
\par 11 כלנו בני אישׁ־אחד נחנו כנים אנחנו לא־היו עבדיך מרגלים׃
\par 12 ויאמר אלהם לא כי־ערות הארץ באתם לראות׃
\par 13 ויאמרו שׁנים עשׂר עבדיך אחים אנחנו בני אישׁ־אחד בארץ כנען והנה הקטן את־אבינו היום והאחד איננו׃
\par 14 ויאמר אלהם יוסף הוא אשׁר דברתי אלכם לאמר מרגלים אתם׃
\par 15 בזאת תבחנו חי פרעה אם־תצאו מזה כי אם־בבוא אחיכם הקטן הנה׃
\par 16 שׁלחו מכם אחד ויקח את־אחיכם ואתם האסרו ויבחנו דבריכם האמת אתכם ואם־לא חי פרעה כי מרגלים אתם׃
\par 17 ויאסף אתם אל־משׁמר שׁלשׁת ימים׃
\par 18 ויאמר אלהם יוסף ביום השׁלישׁי זאת עשׂו וחיו את־האלהים אני ירא׃
\par 19 אם־כנים אתם אחיכם אחד יאסר בבית משׁמרכם ואתם לכו הביאו שׁבר רעבון בתיכם׃
\par 20 ואת־אחיכם הקטן תביאו אלי ויאמנו דבריכם ולא תמותו ויעשׂו־כן׃
\par 21 ויאמרו אישׁ אל־אחיו אבל אשׁמים אנחנו על־אחינו אשׁר ראינו צרת נפשׁו בהתחננו אלינו ולא שׁמענו על־כן באה אלינו הצרה הזאת׃
\par 22 ויען ראובן אתם לאמר הלוא אמרתי אליכם לאמר אל־תחטאו בילד ולא שׁמעתם וגם־דמו הנה נדרשׁ׃
\par 23 והם לא ידעו כי שׁמע יוסף כי המליץ בינתם׃
\par 24 ויסב מעליהם ויבך וישׁב אלהם וידבר אלהם ויקח מאתם את־שׁמעון ויאסר אתו לעיניהם׃
\par 25 ויצו יוסף וימלאו את־כליהם בר ולהשׁיב כספיהם אישׁ אל־שׂקו ולתת להם צדה לדרך ויעשׂ להם כן׃
\par 26 וישׂאו את־שׁברם על־חמריהם וילכו משׁם׃
\par 27 ויפתח האחד את־שׂקו לתת מספוא לחמרו במלון וירא את־כספו והנה־הוא בפי אמתחתו׃
\par 28 ויאמר אל־אחיו הושׁב כספי וגם הנה באמתחתי ויצא לבם ויחרדו אישׁ אל־אחיו לאמר מה־זאת עשׂה אלהים לנו׃
\par 29 ויבאו אל־יעקב אביהם ארצה כנען ויגידו לו את כל־הקרת אתם לאמר׃
\par 30 דבר האישׁ אדני הארץ אתנו קשׁות ויתן אתנו כמרגלים את־הארץ׃
\par 31 ונאמר אליו כנים אנחנו לא היינו מרגלים׃
\par 32 שׁנים־עשׂר אנחנו אחים בני אבינו האחד איננו והקטן היום את־אבינו בארץ כנען׃
\par 33 ויאמר אלינו האישׁ אדני הארץ בזאת אדע כי כנים אתם אחיכם האחד הניחו אתי ואת־רעבון בתיכם קחו ולכו׃
\par 34 והביאו את־אחיכם הקטן אלי ואדעה כי לא מרגלים אתם כי כנים אתם את־אחיכם אתן לכם ואת־הארץ תסחרו׃
\par 35 ויהי הם מריקים שׂקיהם והנה־אישׁ צרור־כספו בשׂקו ויראו את־צררות כספיהם המה ואביהם וייראו׃
\par 36 ויאמר אלהם יעקב אביהם אתי שׁכלתם יוסף איננו ושׁמעון איננו ואת־בנימן תקחו עלי היו כלנה׃
\par 37 ויאמר ראובן אל־אביו לאמר את־שׁני בני תמית אם־לא אביאנו אליך תנה אתו על־ידי ואני אשׁיבנו אליך׃
\par 38 ויאמר לא־ירד בני עמכם כי־אחיו מת והוא לבדו נשׁאר וקראהו אסון בדרך אשׁר תלכו־בה והורדתם את־שׂיבתי ביגון שׁאולה׃

\chapter{43}

\par 1 והרעב כבד בארץ׃
\par 2 ויהי כאשׁר כלו לאכל את־השׁבר אשׁר הביאו ממצרים ויאמר אליהם אביהם שׁבו שׁברו־לנו מעט־אכל׃
\par 3 ויאמר אליו יהודה לאמר העד העד בנו האישׁ לאמר לא־תראו פני בלתי אחיכם אתכם׃
\par 4 אם־ישׁך משׁלח את־אחינו אתנו נרדה ונשׁברה לך אכל׃
\par 5 ואם־אינך משׁלח לא נרד כי־האישׁ אמר אלינו לא־תראו פני בלתי אחיכם אתכם׃
\par 6 ויאמר ישׂראל למה הרעתם לי להגיד לאישׁ העוד לכם אח׃
\par 7 ויאמרו שׁאול שׁאל־האישׁ לנו ולמולדתנו לאמר העוד אביכם חי הישׁ לכם אח ונגד־לו על־פי הדברים האלה הידוע נדע כי יאמר הורידו את־אחיכם׃
\par 8 ויאמר יהודה אל־ישׂראל אביו שׁלחה הנער אתי ונקומה ונלכה ונחיה ולא נמות גם־אנחנו גם־אתה גם־טפנו׃
\par 9 אנכי אערבנו מידי תבקשׁנו אם־לא הביאתיו אליך והצגתיו לפניך וחטאתי לך כל־הימים׃
\par 10 כי לולא התמהמהנו כי־עתה שׁבנו זה פעמים׃
\par 11 ויאמר אלהם ישׂראל אביהם אם־כן אפוא זאת עשׂו קחו מזמרת הארץ בכליכם והורידו לאישׁ מנחה מעט צרי ומעט דבשׁ נכאת ולט בטנים ושׁקדים׃
\par 12 וכסף משׁנה קחו בידכם ואת־הכסף המושׁב בפי אמתחתיכם תשׁיבו בידכם אולי משׁגה הוא׃
\par 13 ואת־אחיכם קחו וקומו שׁובו אל־האישׁ׃
\par 14 ואל שׁדי יתן לכם רחמים לפני האישׁ ושׁלח לכם את־אחיכם אחר ואת־בנימין ואני כאשׁר שׁכלתי שׁכלתי׃
\par 15 ויקחו האנשׁים את־המנחה הזאת ומשׁנה־כסף לקחו בידם ואת־בנימן ויקמו וירדו מצרים ויעמדו לפני יוסף׃
\par 16 וירא יוסף אתם את־בנימין ויאמר לאשׁר על־ביתו הבא את־האנשׁים הביתה וטבח טבח והכן כי אתי יאכלו האנשׁים בצהרים׃
\par 17 ויעשׂ האישׁ כאשׁר אמר יוסף ויבא האישׁ את־האנשׁים ביתה יוסף׃
\par 18 וייראו האנשׁים כי הובאו בית יוסף ויאמרו על־דבר הכסף השׁב באמתחתינו בתחלה אנחנו מובאים להתגלל עלינו ולהתנפל עלינו ולקחת אתנו לעבדים ואת־חמרינו׃
\par 19 ויגשׁו אל־האישׁ אשׁר על־בית יוסף וידברו אליו פתח הבית׃
\par 20 ויאמרו בי אדני ירד ירדנו בתחלה לשׁבר־אכל׃
\par 21 ויהי כי־באנו אל־המלון ונפתחה את־אמתחתינו והנה כסף־אישׁ בפי אמתחתו כספנו במשׁקלו ונשׁב אתו בידנו׃
\par 22 וכסף אחר הורדנו בידנו לשׁבר־אכל לא ידענו מי־שׂם כספנו באמתחתינו׃
\par 23 ויאמר שׁלום לכם אל־תיראו אלהיכם ואלהי אביכם נתן לכם מטמון באמתחתיכם כספכם בא אלי ויוצא אלהם את־שׁמעון׃
\par 24 ויבא האישׁ את־האנשׁים ביתה יוסף ויתן־מים וירחצו רגליהם ויתן מספוא לחמריהם׃
\par 25 ויכינו את־המנחה עד־בוא יוסף בצהרים כי שׁמעו כי־שׁם יאכלו לחם׃
\par 26 ויבא יוסף הביתה ויביאו לו את־המנחה אשׁר־בידם הביתה וישׁתחוו־לו ארצה׃
\par 27 וישׁאל להם לשׁלום ויאמר השׁלום אביכם הזקן אשׁר אמרתם העודנו חי׃
\par 28 ויאמרו שׁלום לעבדך לאבינו עודנו חי ויקדו וישׁתחו׃
\par 29 וישׂא עיניו וירא את־בנימין אחיו בן־אמו ויאמר הזה אחיכם הקטן אשׁר אמרתם אלי ויאמר אלהים יחנך בני׃
\par 30 וימהר יוסף כי־נכמרו רחמיו אל־אחיו ויבקשׁ לבכות ויבא החדרה ויבך שׁמה׃
\par 31 וירחץ פניו ויצא ויתאפק ויאמר שׂימו לחם׃
\par 32 וישׂימו לו לבדו ולהם לבדם ולמצרים האכלים אתו לבדם כי לא יוכלון המצרים לאכל את־העברים לחם כי־תועבה הוא למצרים׃
\par 33 וישׁבו לפניו הבכר כבכרתו והצעיר כצערתו ויתמהו האנשׁים אישׁ אל־רעהו׃
\par 34 וישׂא משׂאת מאת פניו אלהם ותרב משׂאת בנימן ממשׂאת כלם חמשׁ ידות וישׁתו וישׁכרו עמו׃

\chapter{44}

\par 1 ויצו את־אשׁר על־ביתו לאמר מלא את־אמתחת האנשׁים אכל כאשׁר יוכלון שׂאת ושׂים כסף־אישׁ בפי אמתחתו׃
\par 2 ואת־גביעי גביע הכסף תשׂים בפי אמתחת הקטן ואת כסף שׁברו ויעשׂ כדבר יוסף אשׁר דבר׃
\par 3 הבקר אור והאנשׁים שׁלחו המה וחמריהם׃
\par 4 הם יצאו את־העיר לא הרחיקו ויוסף אמר לאשׁר על־ביתו קום רדף אחרי האנשׁים והשׂגתם ואמרת אלהם למה שׁלמתם רעה תחת טובה׃
\par 5 הלוא זה אשׁר ישׁתה אדני בו והוא נחשׁ ינחשׁ בו הרעתם אשׁר עשׂיתם׃
\par 6 וישׂגם וידבר אלהם את־הדברים האלה׃
\par 7 ויאמרו אליו למה ידבר אדני כדברים האלה חלילה לעבדיךמעשׂות כדבר הזה׃
\par 8 הן כסף אשׁר מצאנו בפי אמתחתינו השׁיבנו אליך מארץ כנען ואיך נגנב מבית אדניך כסף או זהב׃
\par 9 אשׁר ימצא אתו מעבדיך ומת וגם־אנחנו נהיה לאדני לעבדים׃
\par 10 ויאמר גם־עתה כדבריכם כן־הוא אשׁר ימצא אתו יהיה־לי עבד ואתם תהיו נקים׃
\par 11 וימהרו ויורדו אישׁ את־אמתחתו ארצה ויפתחו אישׁ אמתחתו׃
\par 12 ויחפשׂ בגדול החל ובקטן כלה וימצא הגביע באמתחת בנימן׃
\par 13 ויקרעו שׂמלתם ויעמס אישׁ על־חמרו וישׁבו העירה׃
\par 14 ויבא יהודה ואחיו ביתה יוסף והוא עודנו שׁם ויפלו לפניו ארצה׃
\par 15 ויאמר להם יוסף מה־המעשׂה הזה אשׁר עשׂיתם הלוא ידעתם כי־נחשׁ ינחשׁ אישׁ אשׁר כמני׃
\par 16 ויאמר יהודה מה־נאמר לאדני מה־נדבר ומה־נצטדק האלהים מצא את־עון עבדיך הננו עבדים לאדני גם־אנחנו גם אשׁר־נמצא הגביע בידו׃
\par 17 ויאמר חלילה לי מעשׂות זאת האישׁ אשׁר נמצא הגביע בידו הוא יהיה־לי עבד ואתם עלו לשׁלום אל־אביכם׃
\par 18 ויגשׁ אליו יהודה ויאמר בי אדני ידבר־נא עבדך דבר באזני אדני ואל־יחר אפך בעבדך כי כמוך כפרעה׃
\par 19 אדני שׁאל את־עבדיו לאמר הישׁ־לכם אב או־אח׃
\par 20 ונאמר אל־אדני ישׁ־לנו אב זקן וילד זקנים קטן ואחיו מת ויותר הוא לבדו לאמו ואביו אהבו׃
\par 21 ותאמר אל־עבדיך הורדהו אלי ואשׂימה עיני עליו׃
\par 22 ונאמר אל־אדני לא־יוכל הנער לעזב את־אביו ועזב את־אביו ומת׃
\par 23 ותאמר אל־עבדיך אם־לא ירד אחיכם הקטן אתכם לא תספון לראות פני׃
\par 24 ויהי כי עלינו אל־עבדך אבי ונגד־לו את דברי אדני׃
\par 25 ויאמר אבינו שׁבו שׁברו־לנו מעט־אכל׃
\par 26 ונאמר לא נוכל לרדת אם־ישׁ אחינו הקטן אתנו וירדנו כי־לא נוכל לראות פני האישׁ ואחינו הקטן איננו אתנו׃
\par 27 ויאמר עבדך אבי אלינו אתם ידעתם כי שׁנים ילדה־לי אשׁתי׃
\par 28 ויצא האחד מאתי ואמר אך טרף טרף ולא ראיתיו עד־הנה׃
\par 29 ולקחתם גם־את־זה מעם פני וקרהו אסון והורדתם את־שׂיבתי ברעה שׁאלה׃
\par 30 ועתה כבאי אל־עבדך אבי והנער איננו אתנו ונפשׁו קשׁורה בנפשׁו׃
\par 31 והיה כראותו כי־אין הנער ומת והורידו עבדיך את־שׂיבת עבדך אבינו ביגון שׁאלה׃
\par 32 כי עבדך ערב את־הנער מעם אבי לאמר אם־לא אביאנו אליך וחטאתי לאבי כל־הימים׃
\par 33 ועתה ישׁב־נא עבדך תחת הנער עבד לאדני והנער יעל עם־אחיו׃
\par 34 כי־איך אעלה אל־אבי והנער איננו אתי פן אראה ברע אשׁר ימצא את־אבי׃

\chapter{45}

\par 1 ולא־יכל יוסף להתאפק לכל הנצבים עליו ויקרא הוציאו כל־אישׁ מעלי ולא־עמד אישׁ אתו בהתודע יוסף אל־אחיו׃
\par 2 ויתן את־קלו בבכי וישׁמעו מצרים וישׁמע בית פרעה׃
\par 3 ויאמר יוסף אל־אחיו אני יוסף העוד אבי חי ולא־יכלו אחיו לענות אתו כי נבהלו מפניו׃
\par 4 ויאמר יוסף אל־אחיו גשׁו־נא אלי ויגשׁו ויאמר אני יוסף אחיכם אשׁר־מכרתם אתי מצרימה׃
\par 5 ועתה אל־תעצבו ואל־יחר בעיניכם כי־מכרתם אתי הנה כי למחיה שׁלחני אלהים לפניכם׃
\par 6 כי־זה שׁנתים הרעב בקרב הארץ ועוד חמשׁ שׁנים אשׁר אין־חרישׁ וקציר׃
\par 7 וישׁלחני אלהים לפניכם לשׂום לכם שׁארית בארץ ולהחיות לכם לפליטה גדלה׃
\par 8 ועתה לא־אתם שׁלחתם אתי הנה כי האלהים וישׂימני לאב לפרעה ולאדון לכל־ביתו ומשׁל בכל־ארץ מצרים׃
\par 9 מהרו ועלו אל־אבי ואמרתם אליו כה אמר בנך יוסף שׂמני אלהים לאדון לכל־מצרים רדה אלי אל־תעמד׃
\par 10 וישׁבת בארץ־גשׁן והיית קרוב אלי אתה ובניך ובני בניך וצאנך ובקרך וכל־אשׁר־לך׃
\par 11 וכלכלתי אתך שׁם כי־עוד חמשׁ שׁנים רעב פן־תורשׁ אתה וביתך וכל־אשׁר־לך׃
\par 12 והנה עיניכם ראות ועיני אחי בנימין כי־פי המדבר אליכם׃
\par 13 והגדתם לאבי את־כל־כבודי במצרים ואת כל־אשׁר ראיתם ומהרתם והורדתם את־אבי הנה׃
\par 14 ויפל על־צוארי בנימן־אחיו ויבך ובנימן בכה על־צואריו׃
\par 15 וינשׁק לכל־אחיו ויבך עלהם ואחרי כן דברו אחיו אתו׃
\par 16 והקל נשׁמע בית פרעה לאמר באו אחי יוסף וייטב בעיני פרעה ובעיני עבדיו׃
\par 17 ויאמר פרעה אל־יוסף אמר אל־אחיך זאת עשׂו טענו את־בעירכם ולכו־באו ארצה כנען׃
\par 18 וקחו את־אביכם ואת־בתיכם ובאו אלי ואתנה לכם את־טוב ארץ מצרים ואכלו את־חלב הארץ׃
\par 19 ואתה צויתה זאת עשׂו קחו־לכם מארץ מצרים עגלות לטפכם ולנשׁיכם ונשׂאתם את־אביכם ובאתם׃
\par 20 ועינכם אל־תחס על־כליכם כי־טוב כל־ארץ מצרים לכם הוא׃
\par 21 ויעשׂו־כן בני ישׂראל ויתן להם יוסף עגלות על־פי פרעה ויתן להם צדה לדרך׃
\par 22 לכלם נתן לאישׁ חלפות שׂמלת ולבנימן נתן שׁלשׁ מאות כסף וחמשׁ חלפת שׂמלת׃
\par 23 ולאביו שׁלח כזאת עשׂרה חמרים נשׂאים מטוב מצרים ועשׂר אתנת נשׂאת בר ולחם ומזון לאביו לדרך׃
\par 24 וישׁלח את־אחיו וילכו ויאמר אלהם אל־תרגזו בדרך׃
\par 25 ויעלו ממצרים ויבאו ארץ כנען אל־יעקב אביהם׃
\par 26 ויגדו לו לאמר עוד יוסף חי וכי־הוא משׁל בכל־ארץ מצרים ויפג לבו כי לא־האמין להם׃
\par 27 וידברו אליו את כל־דברי יוסף אשׁר דבר אלהם וירא את־העגלות אשׁר־שׁלח יוסף לשׂאת אתו ותחי רוח יעקב אביהם׃
\par 28 ויאמר ישׂראל רב עוד־יוסף בני חי אלכה ואראנו בטרם אמות׃

\chapter{46}

\par 1 ויסע ישׂראל וכל־אשׁר־לו ויבא בארה שׁבע ויזבח זבחים לאלהי אביו יצחק׃
\par 2 ויאמר אלהים לישׂראל במראת הלילה ויאמר יעקב יעקב ויאמר הנני׃
\par 3 ויאמר אנכי האל אלהי אביך אל־תירא מרדה מצרימה כי־לגוי גדול אשׂימך שׁם׃
\par 4 אנכי ארד עמך מצרימה ואנכי אעלך גם־עלה ויוסף ישׁית ידו על־עיניך׃
\par 5 ויקם יעקב מבאר שׁבע וישׂאו בני־ישׂראל את־יעקב אביהם ואת־טפם ואת־נשׁיהם בעגלות אשׁר־שׁלח פרעה לשׂאת אתו׃
\par 6 ויקחו את־מקניהם ואת־רכושׁם אשׁר רכשׁו בארץ כנען ויבאו מצרימה יעקב וכל־זרעו אתו׃
\par 7 בניו ובני בניו אתו בנתיו ובנות בניו וכל־זרעו הביא אתו מצרימה׃
\par 8 ואלה שׁמות בני־ישׂראל הבאים מצרימה יעקב ובניו בכר יעקב ראובן׃
\par 9 ובני ראובן חנוך ופלוא וחצרן וכרמי׃
\par 10 ובני שׁמעון ימואל וימין ואהד ויכין וצחר ושׁאול בן־הכנענית׃
\par 11 ובני לוי גרשׁון קהת ומררי׃
\par 12 ובני יהודה ער ואונן ושׁלה ופרץ וזרח וימת ער ואונן בארץ כנען ויהיו בני־פרץ חצרן וחמול׃
\par 13 ובני ישׂשכר תולע ופוה ויוב ושׁמרן׃
\par 14 ובני זבלון סרד ואלון ויחלאל׃
\par 15 אלה בני לאה אשׁר ילדה ליעקב בפדן ארם ואת דינה בתו כל־נפשׁ בניו ובנותיו שׁלשׁים ושׁלשׁ׃
\par 16 ובני גד צפיון וחגי שׁוני ואצבן ערי וארודי ואראלי׃
\par 17 ובני אשׁר ימנה וישׁוה וישׁוי ובריעה ושׂרח אחתם ובני בריעה חבר ומלכיאל׃
\par 18 אלה בני זלפה אשׁר־נתן לבן ללאה בתו ותלד את־אלה ליעקב שׁשׁ עשׂרה נפשׁ׃
\par 19 בני רחל אשׁת יעקב יוסף ובנימן׃
\par 20 ויולד ליוסף בארץ מצרים אשׁר ילדה־לו אסנת בת־פוטי פרע כהן אן את־מנשׁה ואת־אפרים׃
\par 21 ובני בנימן בלע ובכר ואשׁבל גרא ונעמן אחי וראשׁ מפים וחפים וארד׃
\par 22 אלה בני רחל אשׁר ילד ליעקב כל־נפשׁ ארבעה עשׂר׃
\par 23 ובני־דן חשׁים׃
\par 24 ובני נפתלי יחצאל וגוני ויצר ושׁלם׃
\par 25 אלה בני בלהה אשׁר־נתן לבן לרחל בתו ותלד את־אלה ליעקב כל־נפשׁ שׁבעה׃
\par 26 כל־הנפשׁ הבאה ליעקב מצרימה יצאי ירכו מלבד נשׁי בני־יעקב כל־נפשׁ שׁשׁים ושׁשׁ׃
\par 27 ובני יוסף אשׁר־ילד־לו במצרים נפשׁ שׁנים כל־הנפשׁ לבית־יעקב הבאה מצרימה שׁבעים׃
\par 28 ואת־יהודה שׁלח לפניו אל־יוסף להורת לפניו גשׁנה ויבאו ארצה גשׁן׃
\par 29 ויאסר יוסף מרכבתו ויעל לקראת־ישׂראל אביו גשׁנה וירא אליו ויפל על־צואריו ויבך על־צואריו עוד׃
\par 30 ויאמר ישׂראל אל־יוסף אמותה הפעם אחרי ראותי את־פניך כי עודך חי׃
\par 31 ויאמר יוסף אל־אחיו ואל־בית אביו אעלה ואגידה לפרעה ואמרה אליו אחי ובית־אבי אשׁר בארץ־כנען באו אלי׃
\par 32 והאנשׁים רעי צאן כי־אנשׁי מקנה היו וצאנם ובקרם וכל־אשׁר להם הביאו׃
\par 33 והיה כי־יקרא לכם פרעה ואמר מה־מעשׂיכם׃
\par 34 ואמרתם אנשׁי מקנה היו עבדיך מנעורינו ועד־עתה גם־אנחנו גם־אבתינו בעבור תשׁבו בארץ גשׁן כי־תועבת מצרים כל־רעה צאן׃

\chapter{47}

\par 1 ויבא יוסף ויגד לפרעה ויאמר אבי ואחי וצאנם ובקרם וכל־אשׁר להם באו מארץ כנען והנם בארץ גשׁן׃
\par 2 ומקצה אחיו לקח חמשׁה אנשׁים ויצגם לפני פרעה׃
\par 3 ויאמר פרעה אל־אחיו מה־מעשׂיכם ויאמרו אל־פרעה רעה צאן עבדיך גם־אנחנו גם־אבותינו׃
\par 4 ויאמרו אל־פרעה לגור בארץ באנו כי־אין מרעה לצאן אשׁר לעבדיך כי־כבד הרעב בארץ כנען ועתה ישׁבו־נא עבדיך בארץ גשׁן׃
\par 5 ויאמר פרעה אל־יוסף לאמר אביך ואחיך באו אליך׃
\par 6 ארץ מצרים לפניך הוא במיטב הארץ הושׁב את־אביך ואת־אחיך ישׁבו בארץ גשׁן ואם־ידעת וישׁ־בם אנשׁי־חיל ושׂמתם שׂרי מקנה על־אשׁר־לי׃
\par 7 ויבא יוסף את־יעקב אביו ויעמדהו לפני פרעה ויברך יעקב את־פרעה׃
\par 8 ויאמר פרעה אל־יעקב כמה ימי שׁני חייך׃
\par 9 ויאמר יעקב אל־פרעה ימי שׁני מגורי שׁלשׁים ומאת שׁנה מעט ורעים היו ימי שׁני חיי ולא השׂיגו את־ימי שׁני חיי אבתי בימי מגוריהם׃
\par 10 ויברך יעקב את־פרעה ויצא מלפני פרעה׃
\par 11 ויושׁב יוסף את־אביו ואת־אחיו ויתן להם אחזה בארץ מצרים במיטב הארץ בארץ רעמסס כאשׁר צוה פרעה׃
\par 12 ויכלכל יוסף את־אביו ואת־אחיו ואת כל־בית אביו לחם לפי הטף׃
\par 13 ולחם אין בכל־הארץ כי־כבד הרעב מאד ותלה ארץ מצרים וארץ כנען מפני הרעב׃
\par 14 וילקט יוסף את־כל־הכסף הנמצא בארץ־מצרים ובארץ כנען בשׁבר אשׁר־הם שׁברים ויבא יוסף את־הכסף ביתה פרעה׃
\par 15 ויתם הכסף מארץ מצרים ומארץ כנען ויבאו כל־מצרים אל־יוסף לאמר הבה־לנו לחם ולמה נמות נגדך כי אפס כסף׃
\par 16 ויאמר יוסף הבו מקניכם ואתנה לכם במקניכם אם־אפס כסף׃
\par 17 ויביאו את־מקניהם אל־יוסף ויתן להם יוסף לחם בסוסים ובמקנה הצאן ובמקנה הבקר ובחמרים וינהלם בלחם בכל־מקנהם בשׁנה ההוא׃
\par 18 ותתם השׁנה ההוא ויבאו אליו בשׁנה השׁנית ויאמרו לו לא־נכחד מאדני כי אם־תם הכסף ומקנה הבהמה אל־אדני לא נשׁאר לפני אדני בלתי אם־גויתנו ואדמתנו׃
\par 19 למה נמות לעיניך גם־אנחנו גם אדמתנו קנה־אתנו ואת־אדמתנו בלחם ונהיה אנחנו ואדמתנו עבדים לפרעה ותן־זרע ונחיה ולא נמות והאדמה לא תשׁם׃
\par 20 ויקן יוסף את־כל־אדמת מצרים לפרעה כי־מכרו מצרים אישׁ שׂדהו כי־חזק עלהם הרעב ותהי הארץ לפרעה׃
\par 21 ואת־העם העביר אתו לערים מקצה גבול־מצרים ועד־קצהו׃
\par 22 רק אדמת הכהנים לא קנה כי חק לכהנים מאת פרעה ואכלו את־חקם אשׁר נתן להם פרעה על־כן לא מכרו את־אדמתם׃
\par 23 ויאמר יוסף אל־העם הן קניתי אתכם היום ואת־אדמתכם לפרעה הא־לכם זרע וזרעתם את־האדמה׃
\par 24 והיה בתבואת ונתתם חמישׁית לפרעה וארבע הידת יהיה לכם לזרע השׂדה ולאכלכם ולאשׁר בבתיכם ולאכל לטפכם׃
\par 25 ויאמרו החיתנו נמצא־חן בעיני אדני והיינו עבדים לפרעה׃
\par 26 וישׂם אתה יוסף לחק עד־היום הזה על־אדמת מצרים לפרעה לחמשׁ רק אדמת הכהנים לבדם לא היתה לפרעה׃
\par 27 וישׁב ישׂראל בארץ מצרים בארץ גשׁן ויאחזו בה ויפרו וירבו מאד׃
\par 28 ויחי יעקב בארץ מצרים שׁבע עשׂרה שׁנה ויהי ימי־יעקב שׁני חייו שׁבע שׁנים וארבעים ומאת שׁנה׃
\par 29 ויקרבו ימי־ישׂראל למות ויקרא לבנו ליוסף ויאמר לו אם־נא מצאתי חן בעיניך שׂים־נא ידך תחת ירכי ועשׂית עמדי חסד ואמת אל־נא תקברני במצרים׃
\par 30 ושׁכבתי עם־אבתי ונשׂאתני ממצרים וקברתני בקברתם ויאמר אנכי אעשׂה כדברך׃
\par 31 ויאמר השׁבעה לי וישׁבע לו וישׁתחו ישׂראל על־ראשׁ המטה׃

\chapter{48}

\par 1 ויהי אחרי הדברים האלה ויאמר ליוסף הנה אביך חלה ויקח את־שׁני בניו עמו את־מנשׁה ואת־אפרים׃
\par 2 ויגד ליעקב ויאמר הנה בנך יוסף בא אליך ויתחזק ישׂראל וישׁב על־המטה׃
\par 3 ויאמר יעקב אל־יוסף אל שׁדי נראה־אלי בלוז בארץ כנען ויברך אתי׃
\par 4 ויאמר אלי הנני מפרך והרביתך ונתתיך לקהל עמים ונתתי את־הארץ הזאת לזרעך אחריך אחזת עולם׃
\par 5 ועתה שׁני־בניך הנולדים לך בארץ מצרים עד־באי אליך מצרימה לי־הם אפרים ומנשׁה כראובן ושׁמעון יהיו־לי׃
\par 6 ומולדתך אשׁר־הולדת אחריהם לך יהיו על שׁם אחיהם יקראו בנחלתם׃
\par 7 ואני בבאי מפדן מתה עלי רחל בארץ כנען בדרך בעוד כברת־ארץ לבא אפרתה ואקברה שׁם בדרך אפרת הוא בית לחם׃
\par 8 וירא ישׂראל את־בני יוסף ויאמר מי־אלה׃
\par 9 ויאמר יוסף אל־אביו בני הם אשׁר־נתן־לי אלהים בזה ויאמר קחם־נא אלי ואברכם׃
\par 10 ועיני ישׂראל כבדו מזקן לא יוכל לראות ויגשׁ אתם אליו וישׁק להם ויחבק להם׃
\par 11 ויאמר ישׂראל אל־יוסף ראה פניך לא פללתי והנה הראה אתי אלהים גם את־זרעך׃
\par 12 ויוצא יוסף אתם מעם ברכיו וישׁתחו לאפיו ארצה׃
\par 13 ויקח יוסף את־שׁניהם את־אפרים בימינו משׂמאל ישׂראל ואת־מנשׁה בשׂמאלו מימין ישׂראל ויגשׁ אליו׃
\par 14 וישׁלח ישׂראל את־ימינו וישׁת על־ראשׁ אפרים והוא הצעיר ואת־שׂמאלו על־ראשׁ מנשׁה שׂכל את־ידיו כי מנשׁה הבכור׃
\par 15 ויברך את־יוסף ויאמר האלהים אשׁר התהלכו אבתי לפניו אברהם ויצחק האלהים הרעה אתי מעודי עד־היום הזה׃
\par 16 המלאך הגאל אתי מכל־רע יברך את־הנערים ויקרא בהם שׁמי ושׁם אבתי אברהם ויצחק וידגו לרב בקרב הארץ׃
\par 17 וירא יוסף כי־ישׁית אביו יד־ימינו על־ראשׁ אפרים וירע בעיניו ויתמך יד־אביו להסיר אתה מעל ראשׁ־אפרים על־ראשׁ מנשׁה׃
\par 18 ויאמר יוסף אל־אביו לא־כן אבי כי־זה הבכר שׂים ימינך על־ראשׁו׃
\par 19 וימאן אביו ויאמר ידעתי בני ידעתי גם־הוא יהיה־לעם וגם־הוא יגדל ואולם אחיו הקטן יגדל ממנו וזרעו יהיה מלא־הגוים׃
\par 20 ויברכם ביום ההוא לאמור בך יברך ישׂראל לאמר ישׂמך אלהים כאפרים וכמנשׁה וישׂם את־אפרים לפני מנשׁה׃
\par 21 ויאמר ישׂראל אל־יוסף הנה אנכי מת והיה אלהים עמכם והשׁיב אתכם אל־ארץ אבתיכם׃
\par 22 ואני נתתי לך שׁכם אחד על־אחיך אשׁר לקחתי מיד האמרי בחרבי ובקשׁתי׃

\chapter{49}

\par 1 ויקרא יעקב אל־בניו ויאמר האספו ואגידה לכם את אשׁר־יקרא אתכם באחרית הימים׃
\par 2 הקבצו ושׁמעו בני יעקב ושׁמעו אל־ישׂראל אביכם׃
\par 3 ראובן בכרי אתה כחי וראשׁית אוני יתר שׂאת ויתר עז׃
\par 4 פחז כמים אל־תותר כי עלית משׁכבי אביך אז חללת יצועי עלה׃
\par 5 שׁמעון ולוי אחים כלי חמס מכרתיהם׃
\par 6 בסדם אל־תבא נפשׁי בקהלם אל־תחד כבדי כי באפם הרגו אישׁ וברצנם עקרו־שׁור׃
\par 7 ארור אפם כי עז ועברתם כי קשׁתה אחלקם ביעקב ואפיצם בישׂראל׃
\par 8 יהודה אתה יודוך אחיך ידך בערף איביך ישׁתחוו לך בני אביך׃
\par 9 גור אריה יהודה מטרף בני עלית כרע רבץ כאריה וכלביא מי יקימנו׃
\par 10 לא־יסור שׁבט מיהודה ומחקק מבין רגליו עד כי־יבא שׁילה ולו יקהת עמים׃
\par 11 אסרי לגפן עירה ולשׂרקה בני אתנו כבס ביין לבשׁו ובדם־ענבים סותה׃
\par 12 חכלילי עינים מיין ולבן־שׁנים מחלב׃
\par 13 זבולן לחוף ימים ישׁכן והוא לחוף אנית וירכתו על־צידן׃
\par 14 ישׂשכר חמר גרם רבץ בין המשׁפתים׃
\par 15 וירא מנחה כי טוב ואת־הארץ כי נעמה ויט שׁכמו לסבל ויהי למס־עבד׃
\par 16 דן ידין עמו כאחד שׁבטי ישׂראל׃
\par 17 יהי־דן נחשׁ עלי־דרך שׁפיפן עלי־ארח הנשׁך עקבי־סוס ויפל רכבו אחור׃
\par 18 לישׁועתך קויתי יהוה׃
\par 19 גד גדוד יגודנו והוא יגד עקב׃
\par 20 מאשׁר שׁמנה לחמו והוא יתן מעדני־מלך׃
\par 21 נפתלי אילה שׁלחה הנתן אמרי־שׁפר׃
\par 22 בן פרת יוסף בן פרת עלי־עין בנות צעדה עלי־שׁור׃
\par 23 וימררהו ורבו וישׂטמהו בעלי חצים׃
\par 24 ותשׁב באיתן קשׁתו ויפזו זרעי ידיו מידי אביר יעקב משׁם רעה אבן ישׂראל׃
\par 25 מאל אביך ויעזרך ואת שׁדי ויברכך ברכת שׁמים מעל ברכת תהום רבצת תחת ברכת שׁדים ורחם׃
\par 26 ברכת אביך גברו על־ברכת הורי עד־תאות גבעת עולם תהיין לראשׁ יוסף ולקדקד נזיר אחיו׃
\par 27 בנימין זאב יטרף בבקר יאכל עד ולערב יחלק שׁלל׃
\par 28 כל־אלה שׁבטי ישׂראל שׁנים עשׂר וזאת אשׁר־דבר להם אביהם ויברך אותם אישׁ אשׁר כברכתו ברך אתם׃
\par 29 ויצו אותם ויאמר אלהם אני נאסף אל־עמי קברו אתי אל־אבתי אל־המערה אשׁר בשׂדה עפרון החתי׃
\par 30 במערה אשׁר בשׂדה המכפלה אשׁר על־פני־ממרא בארץ כנען אשׁר קנה אברהם את־השׂדה מאת עפרן החתי לאחזת־קבר׃
\par 31 שׁמה קברו את־אברהם ואת שׂרה אשׁתו שׁמה קברו את־יצחק ואת רבקה אשׁתו ושׁמה קברתי את־לאה׃
\par 32 מקנה השׂדה והמערה אשׁר־בו מאת בני־חת׃
\par 33 ויכל יעקב לצות את־בניו ויאסף רגליו אל־המטה ויגוע ויאסף אל־עמיו׃

\chapter{50}

\par 1 ויפל יוסף על־פני אביו ויבך עליו וישׁק־לו׃
\par 2 ויצו יוסף את־עבדיו את־הרפאים לחנט את־אביו ויחנטו הרפאים את־ישׂראל׃
\par 3 וימלאו־לו ארבעים יום כי כן ימלאו ימי החנטים ויבכו אתו מצרים שׁבעים יום׃
\par 4 ויעברו ימי בכיתו וידבר יוסף אל־בית פרעה לאמר אם־נא מצאתי חן בעיניכם דברו־נא באזני פרעה לאמר׃
\par 5 אבי השׁביעני לאמר הנה אנכי מת בקברי אשׁר כריתי לי בארץ כנען שׁמה תקברני ועתה אעלה־נא ואקברה את־אבי ואשׁובה׃
\par 6 ויאמר פרעה עלה וקבר את־אביך כאשׁר השׁביעך׃
\par 7 ויעל יוסף לקבר את־אביו ויעלו אתו כל־עבדי פרעה זקני ביתו וכל זקני ארץ־מצרים׃
\par 8 וכל בית יוסף ואחיו ובית אביו רק טפם וצאנם ובקרם עזבו בארץ גשׁן׃
\par 9 ויעל עמו גם־רכב גם־פרשׁים ויהי המחנה כבד מאד׃
\par 10 ויבאו עד־גרן האטד אשׁר בעבר הירדן ויספדו־שׁם מספד גדול וכבד מאד ויעשׂ לאביו אבל שׁבעת ימים׃
\par 11 וירא יושׁב הארץ הכנעני את־האבל בגרן האטד ויאמרו אבל־כבד זה למצרים על־כן קרא שׁמה אבל מצרים אשׁר בעבר הירדן׃
\par 12 ויעשׂו בניו לו כן כאשׁר צום׃
\par 13 וישׂאו אתו בניו ארצה כנען ויקברו אתו במערת שׂדה המכפלה אשׁר קנה אברהם את־השׂדה לאחזת־קבר מאת עפרן החתי על־פני ממרא׃
\par 14 וישׁב יוסף מצרימה הוא ואחיו וכל־העלים אתו לקבר את־אביו אחרי קברו את־אביו׃
\par 15 ויראו אחי־יוסף כי־מת אביהם ויאמרו לו ישׂטמנו יוסף והשׁב ישׁיב לנו את כל־הרעה אשׁר גמלנו אתו׃
\par 16 ויצוו אל־יוסף לאמר אביך צוה לפני מותו לאמר׃
\par 17 כה־תאמרו ליוסף אנא שׂא נא פשׁע אחיך וחטאתם כי־רעה גמלוך ועתה שׂא נא לפשׁע עבדי אלהי אביך ויבך יוסף בדברם אליו׃
\par 18 וילכו גם־אחיו ויפלו לפניו ויאמרו הננו לך לעבדים׃
\par 19 ויאמר אלהם יוסף אל־תיראו כי התחת אלהים אני׃
\par 20 ואתם חשׁבתם עלי רעה אלהים חשׁבה לטבה למען עשׂה כיום הזה להחית עם־רב׃
\par 21 ועתה אל־תיראו אנכי אכלכל אתכם ואת־טפכם וינחם אותם וידבר על־לבם׃
\par 22 וישׁב יוסף במצרים הוא ובית אביו ויחי יוסף מאה ועשׂר שׁנים׃
\par 23 וירא יוסף לאפרים בני שׁלשׁים גם בני מכיר בן־מנשׁה ילדו על־ברכי יוסף׃
\par 24 ויאמר יוסף אל־אחיו אנכי מת ואלהים פקד יפקד אתכם והעלה אתכם מן־הארץ הזאת אל־הארץ אשׁר נשׁבע לאברהם ליצחק וליעקב׃
\par 25 וישׁבע יוסף את־בני ישׂראל לאמר פקד יפקד אלהים אתכם והעלתם את־עצמתי מזה׃
\par 26 וימת יוסף בן־מאה ועשׂר שׁנים ויחנטו אתו ויישׂם בארון במצרים׃


\end{document}