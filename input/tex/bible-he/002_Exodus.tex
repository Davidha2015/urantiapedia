\begin{document}

\title{שמות}


\chapter{1}

\par 1 ואלה שׁמות בני ישׂראל הבאים מצרימה את יעקב אישׁ וביתו באו׃
\par 2 ראובן שׁמעון לוי ויהודה׃
\par 3 ישׂשכר זבולן ובנימן׃
\par 4 דן ונפתלי גד ואשׁר׃
\par 5 ויהי כל־נפשׁ יצאי ירך־יעקב שׁבעים נפשׁ ויוסף היה במצרים׃
\par 6 וימת יוסף וכל־אחיו וכל הדור ההוא׃
\par 7 ובני ישׂראל פרו וישׁרצו וירבו ויעצמו במאד מאד ותמלא הארץ אתם׃
\par 8 ויקם מלך־חדשׁ על־מצרים אשׁר לא־ידע את־יוסף׃
\par 9 ויאמר אל־עמו הנה עם בני ישׂראל רב ועצום ממנו׃
\par 10 הבה נתחכמה לו פן־ירבה והיה כי־תקראנה מלחמה ונוסף גם־הוא על־שׂנאינו ונלחם־בנו ועלה מן־הארץ׃
\par 11 וישׂימו עליו שׂרי מסים למען ענתו בסבלתם ויבן ערי מסכנות לפרעה את־פתם ואת־רעמסס׃
\par 12 וכאשׁר יענו אתו כן ירבה וכן יפרץ ויקצו מפני בני ישׂראל׃
\par 13 ויעבדו מצרים את־בני ישׂראל בפרך׃
\par 14 וימררו את־חייהם בעבדה קשׁה בחמר ובלבנים ובכל־עבדה בשׂדה את כל־עבדתם אשׁר־עבדו בהם בפרך׃
\par 15 ויאמר מלך מצרים למילדת העברית אשׁר שׁם האחת שׁפרה ושׁם השׁנית פועה׃
\par 16 ויאמר בילדכן את־העבריות וראיתן על־האבנים אם־בן הוא והמתן אתו ואם־בת הוא וחיה׃
\par 17 ותיראן המילדת את־האלהים ולא עשׂו כאשׁר דבר אליהן מלך מצרים ותחיין את־הילדים׃
\par 18 ויקרא מלך־מצרים למילדת ויאמר להן מדוע עשׂיתן הדבר הזה ותחיין את־הילדים׃
\par 19 ותאמרן המילדת אל־פרעה כי לא כנשׁים המצרית העברית כי־חיות הנה בטרם תבוא אלהן המילדת וילדו׃
\par 20 וייטב אלהים למילדת וירב העם ויעצמו מאד׃
\par 21 ויהי כי־יראו המילדת את־האלהים ויעשׂ להם בתים׃
\par 22 ויצו פרעה לכל־עמו לאמר כל־הבן הילוד היארה תשׁליכהו וכל־הבת תחיון׃

\chapter{2}

\par 1 וילך אישׁ מבית לוי ויקח את־בת־לוי׃
\par 2 ותהר האשׁה ותלד בן ותרא אתו כי־טוב הוא ותצפנהו שׁלשׁה ירחים׃
\par 3 ולא־יכלה עוד הצפינו ותקח־לו תבת גמא ותחמרה בחמר ובזפת ותשׂם בה את־הילד ותשׂם בסוף על־שׂפת היאר׃
\par 4 ותתצב אחתו מרחק לדעה מה־יעשׂה לו׃
\par 5 ותרד בת־פרעה לרחץ על־היאר ונערתיה הלכת על־יד היאר ותרא את־התבה בתוך הסוף ותשׁלח את־אמתה ותקחה׃
\par 6 ותפתח ותראהו את־הילד והנה־נער בכה ותחמל עליו ותאמר מילדי העברים זה׃
\par 7 ותאמר אחתו אל־בת־פרעה האלך וקראתי לך אשׁה מינקת מן העברית ותינק לך את־הילד׃
\par 8 ותאמר־לה בת־פרעה לכי ותלך העלמה ותקרא את־אם הילד׃
\par 9 ותאמר לה בת־פרעה היליכי את־הילד הזה והינקהו לי ואני אתן את־שׂכרך ותקח האשׁה הילד ותניקהו׃
\par 10 ויגדל הילד ותבאהו לבת־פרעה ויהי־לה לבן ותקרא שׁמו משׁה ותאמר כי מן־המים משׁיתהו׃
\par 11 ויהי בימים ההם ויגדל משׁה ויצא אל־אחיו וירא בסבלתם וירא אישׁ מצרי מכה אישׁ־עברי מאחיו׃
\par 12 ויפן כה וכה וירא כי אין אישׁ ויך את־המצרי ויטמנהו בחול׃
\par 13 ויצא ביום השׁני והנה שׁני־אנשׁים עברים נצים ויאמר לרשׁע למה תכה רעך׃
\par 14 ויאמר מי שׂמך לאישׁ שׂר ושׁפט עלינו הלהרגני אתה אמר כאשׁר הרגת את־המצרי ויירא משׁה ויאמר אכן נודע הדבר׃
\par 15 וישׁמע פרעה את־הדבר הזה ויבקשׁ להרג את־משׁה ויברח משׁה מפני פרעה וישׁב בארץ־מדין וישׁב על־הבאר׃
\par 16 ולכהן מדין שׁבע בנות ותבאנה ותדלנה ותמלאנה את־הרהטים להשׁקות צאן אביהן׃
\par 17 ויבאו הרעים ויגרשׁום ויקם משׁה ויושׁען וישׁק את־צאנם׃
\par 18 ותבאנה אל־רעואל אביהן ויאמר מדוע מהרתן בא היום׃
\par 19 ותאמרן אישׁ מצרי הצילנו מיד הרעים וגם־דלה דלה לנו וישׁק את־הצאן׃
\par 20 ויאמר אל־בנתיו ואיו למה זה עזבתן את־האישׁ קראן לו ויאכל לחם׃
\par 21 ויואל משׁה לשׁבת את־האישׁ ויתן את־צפרה בתו למשׁה׃
\par 22 ותלד בן ויקרא את־שׁמו גרשׁם כי אמר גר הייתי בארץ נכריה׃
\par 23 ויהי בימים הרבים ההם וימת מלך מצרים ויאנחו בני־ישׂראל מן־העבדה ויזעקו ותעל שׁועתם אל־האלהים מן־העבדה׃
\par 24 וישׁמע אלהים את־נאקתם ויזכר אלהים את־בריתו את־אברהם את־יצחק ואת־יעקב׃
\par 25 וירא אלהים את־בני ישׂראל וידע אלהים׃

\chapter{3}

\par 1 ומשׁה היה רעה את־צאן יתרו חתנו כהן מדין וינהג את־הצאן אחר המדבר ויבא אל־הר האלהים חרבה׃
\par 2 וירא מלאך יהוה אליו בלבת־אשׁ מתוך הסנה וירא והנה הסנה בער באשׁ והסנה איננו אכל׃
\par 3 ויאמר משׁה אסרה־נא ואראה את־המראה הגדל הזה מדוע לא־יבער הסנה׃
\par 4 וירא יהוה כי סר לראות ויקרא אליו אלהים מתוך הסנה ויאמר משׁה משׁה ויאמר הנני׃
\par 5 ויאמר אל־תקרב הלם שׁל־נעליך מעל רגליך כי המקום אשׁר אתה עומד עליו אדמת־קדשׁ הוא׃
\par 6 ויאמר אנכי אלהי אביך אלהי אברהם אלהי יצחק ואלהי יעקב ויסתר משׁה פניו כי ירא מהביט אל־האלהים׃
\par 7 ויאמר יהוה ראה ראיתי את־עני עמי אשׁר במצרים ואת־צעקתם שׁמעתי מפני נגשׂיו כי ידעתי את־מכאביו׃
\par 8 וארד להצילו מיד מצרים ולהעלתו מן־הארץ ההוא אל־ארץ טובה ורחבה אל־ארץ זבת חלב ודבשׁ אל־מקום הכנעני והחתי והאמרי והפרזי והחוי והיבוסי׃
\par 9 ועתה הנה צעקת בני־ישׂראל באה אלי וגם־ראיתי את־הלחץ אשׁר מצרים לחצים אתם׃
\par 10 ועתה לכה ואשׁלחך אל־פרעה והוצא את־עמי בני־ישׂראל ממצרים׃
\par 11 ויאמר משׁה אל־האלהים מי אנכי כי אלך אל־פרעה וכי אוציא את־בני ישׂראל ממצרים׃
\par 12 ויאמר כי־אהיה עמך וזה־לך האות כי אנכי שׁלחתיך בהוציאך את־העם ממצרים תעבדון את־האלהים על ההר הזה׃
\par 13 ויאמר משׁה אל־האלהים הנה אנכי בא אל־בני ישׂראל ואמרתי להם אלהי אבותיכם שׁלחני אליכם ואמרו־לי מה־שׁמו מה אמר אלהם׃
\par 14 ויאמר אלהים אל־משׁה אהיה אשׁר אהיה ויאמר כה תאמר לבני ישׂראל אהיה שׁלחני אליכם׃
\par 15 ויאמר עוד אלהים אל־משׁה כה־תאמר אל־בני ישׂראל יהוה אלהי אבתיכם אלהי אברהם אלהי יצחק ואלהי יעקב שׁלחני אליכם זה־שׁמי לעלם וזה זכרי לדר דר׃
\par 16 לך ואספת את־זקני ישׂראל ואמרת אלהם יהוה אלהי אבתיכם נראה אלי אלהי אברהם יצחק ויעקב לאמר פקד פקדתי אתכם ואת־העשׂוי לכם במצרים׃
\par 17 ואמר אעלה אתכם מעני מצרים אל־ארץ הכנעני והחתי והאמרי והפרזי והחוי והיבוסי אל־ארץ זבת חלב ודבשׁ׃
\par 18 ושׁמעו לקלך ובאת אתה וזקני ישׂראל אל־מלך מצרים ואמרתם אליו יהוה אלהי העבריים נקרה עלינו ועתה נלכה־נא דרך שׁלשׁת ימים במדבר ונזבחה ליהוה אלהינו׃
\par 19 ואני ידעתי כי לא־יתן אתכם מלך מצרים להלך ולא ביד חזקה׃
\par 20 ושׁלחתי את־ידי והכיתי את־מצרים בכל נפלאתי אשׁר אעשׂה בקרבו ואחרי־כן ישׁלח אתכם׃
\par 21 ונתתי את־חן העם־הזה בעיני מצרים והיה כי תלכון לא תלכו ריקם׃
\par 22 ושׁאלה אשׁה משׁכנתה ומגרת ביתה כלי־כסף וכלי זהב ושׂמלת ושׂמתם על־בניכם ועל־בנתיכם ונצלתם את־מצרים׃

\chapter{4}

\par 1 ויען משׁה ויאמר והן לא־יאמינו לי ולא ישׁמעו בקלי כי יאמרו לא־נראה אליך יהוה׃
\par 2 ויאמר אליו יהוה מזה בידך ויאמר מטה׃
\par 3 ויאמר השׁליכהו ארצה וישׁלכהו ארצה ויהי לנחשׁ וינס משׁה מפניו׃
\par 4 ויאמר יהוה אל־משׁה שׁלח ידך ואחז בזנבו וישׁלח ידו ויחזק בו ויהי למטה בכפו׃
\par 5 למען יאמינו כי־נראה אליך יהוה אלהי אבתם אלהי אברהם אלהי יצחק ואלהי יעקב׃
\par 6 ויאמר יהוה לו עוד הבא־נא ידך בחיקך ויבא ידו בחיקו ויוצאה והנה ידו מצרעת כשׁלג׃
\par 7 ויאמר השׁב ידך אל־חיקך וישׁב ידו אל־חיקו ויוצאה מחיקו והנה־שׁבה כבשׂרו׃
\par 8 והיה אם־לא יאמינו לך ולא ישׁמעו לקל האת הראשׁון והאמינו לקל האת האחרון׃
\par 9 והיה אם־לא יאמינו גם לשׁני האתות האלה ולא ישׁמעון לקלך ולקחת ממימי היאר ושׁפכת היבשׁה והיו המים אשׁר תקח מן־היאר והיו לדם ביבשׁת׃
\par 10 ויאמר משׁה אל־יהוה בי אדני לא אישׁ דברים אנכי גם מתמול גם משׁלשׁם גם מאז דברך אל־עבדך כי כבד־פה וכבד לשׁון אנכי׃
\par 11 ויאמר יהוה אליו מי שׂם פה לאדם או מי־ישׂום אלם או חרשׁ או פקח או עור הלא אנכי יהוה׃
\par 12 ועתה לך ואנכי אהיה עם־פיך והוריתיך אשׁר תדבר׃
\par 13 ויאמר בי אדני שׁלח־נא ביד־תשׁלח׃
\par 14 ויחר־אף יהוה במשׁה ויאמר הלא אהרן אחיך הלוי ידעתי כי־דבר ידבר הוא וגם הנה־הוא יצא לקראתך וראך ושׂמח בלבו׃
\par 15 ודברת אליו ושׂמת את־הדברים בפיו ואנכי אהיה עם־פיך ועם־פיהו והוריתי אתכם את אשׁר תעשׂון׃
\par 16 ודבר־הוא לך אל־העם והיה הוא יהיה־לך לפה ואתה תהיה־לו לאלהים׃
\par 17 ואת־המטה הזה תקח בידך אשׁר תעשׂה־בו את־האתת׃
\par 18 וילך משׁה וישׁב אל־יתר חתנו ויאמר לו אלכה נא ואשׁובה אל־אחי אשׁר־במצרים ואראה העודם חיים ויאמר יתרו למשׁה לך לשׁלום׃
\par 19 ויאמר יהוה אל־משׁה במדין לך שׁב מצרים כי־מתו כל־האנשׁים המבקשׁים את־נפשׁך׃
\par 20 ויקח משׁה את־אשׁתו ואת־בניו וירכבם על־החמר וישׁב ארצה מצרים ויקח משׁה את־מטה האלהים בידו׃
\par 21 ויאמר יהוה אל־משׁה בלכתך לשׁוב מצרימה ראה כל־המפתים אשׁר־שׂמתי בידך ועשׂיתם לפני פרעה ואני אחזק את־לבו ולא ישׁלח את־העם׃
\par 22 ואמרת אל־פרעה כה אמר יהוה בני בכרי ישׂראל׃
\par 23 ואמר אליך שׁלח את־בני ויעבדני ותמאן לשׁלחו הנה אנכי הרג את־בנך בכרך׃
\par 24 ויהי בדרך במלון ויפגשׁהו יהוה ויבקשׁ המיתו׃
\par 25 ותקח צפרה צר ותכרת את־ערלת בנה ותגע לרגליו ותאמר כי חתן־דמים אתה לי׃
\par 26 וירף ממנו אז אמרה חתן דמים למולת׃
\par 27 ויאמר יהוה אל־אהרן לך לקראת משׁה המדברה וילך ויפגשׁהו בהר האלהים וישׁק־לו׃
\par 28 ויגד משׁה לאהרן את כל־דברי יהוה אשׁר שׁלחו ואת כל־האתת אשׁר צוהו׃
\par 29 וילך משׁה ואהרן ויאספו את־כל־זקני בני ישׂראל׃
\par 30 וידבר אהרן את כל־הדברים אשׁר־דבר יהוה אל־משׁה ויעשׂ האתת לעיני העם׃
\par 31 ויאמן העם וישׁמעו כי־פקד יהוה את־בני ישׂראל וכי ראה את־ענים ויקדו וישׁתחוו׃

\chapter{5}

\par 1 ואחר באו משׁה ואהרן ויאמרו אל־פרעה כה־אמר יהוה אלהי ישׂראל שׁלח את־עמי ויחגו לי במדבר׃
\par 2 ויאמר פרעה מי יהוה אשׁר אשׁמע בקלו לשׁלח את־ישׂראל לא ידעתי את־יהוה וגם את־ישׂראל לא אשׁלח׃
\par 3 ויאמרו אלהי העברים נקרא עלינו נלכה נא דרך שׁלשׁת ימים במדבר ונזבחה ליהוה אלהינו פן־יפגענו בדבר או בחרב׃
\par 4 ויאמר אלהם מלך מצרים למה משׁה ואהרן תפריעו את־העם ממעשׂיו לכו לסבלתיכם׃
\par 5 ויאמר פרעה הן־רבים עתה עם הארץ והשׁבתם אתם מסבלתם׃
\par 6 ויצו פרעה ביום ההוא את־הנגשׂים בעם ואת־שׁטריו לאמר׃
\par 7 לא תאספון לתת תבן לעם ללבן הלבנים כתמול שׁלשׁם הם ילכו וקשׁשׁו להם תבן׃
\par 8 ואת־מתכנת הלבנים אשׁר הם עשׂים תמול שׁלשׁם תשׂימו עליהם לא תגרעו ממנו כי־נרפים הם על־כן הם צעקים לאמר נלכה נזבחה לאלהינו׃
\par 9 תכבד העבדה על־האנשׁים ויעשׂו־בה ואל־ישׁעו בדברי־שׁקר׃
\par 10 ויצאו נגשׂי העם ושׁטריו ויאמרו אל־העם לאמר כה אמר פרעה אינני נתן לכם תבן׃
\par 11 אתם לכו קחו לכם תבן מאשׁר תמצאו כי אין נגרע מעבדתכם דבר׃
\par 12 ויפץ העם בכל־ארץ מצרים לקשׁשׁ קשׁ לתבן׃
\par 13 והנגשׂים אצים לאמר כלו מעשׂיכם דבר־יום ביומו כאשׁר בהיות התבן׃
\par 14 ויכו שׁטרי בני ישׂראל אשׁר־שׂמו עלהם נגשׂי פרעה לאמר מדוע לא כליתם חקכם ללבן כתמול שׁלשׁם גם־תמול גם־היום׃
\par 15 ויבאו שׁטרי בני ישׂראל ויצעקו אל־פרעה לאמר למה תעשׂה כה לעבדיך׃
\par 16 תבן אין נתן לעבדיך ולבנים אמרים לנו עשׂו והנה עבדיך מכים וחטאת עמך׃
\par 17 ויאמר נרפים אתם נרפים על־כן אתם אמרים נלכה נזבחה ליהוה׃
\par 18 ועתה לכו עבדו ותבן לא־ינתן לכם ותכן לבנים תתנו׃
\par 19 ויראו שׁטרי בני־ישׂראל אתם ברע לאמר לא־תגרעו מלבניכם דבר־יום ביומו׃
\par 20 ויפגעו את־משׁה ואת־אהרן נצבים לקראתם בצאתם מאת פרעה׃
\par 21 ויאמרו אלהם ירא יהוה עליכם וישׁפט אשׁר הבאשׁתם את־ריחנו בעיני פרעה ובעיני עבדיו לתת־חרב בידם להרגנו׃
\par 22 וישׁב משׁה אל־יהוה ויאמר אדני למה הרעתה לעם הזה למה זה שׁלחתני׃
\par 23 ומאז באתי אל־פרעה לדבר בשׁמך הרע לעם הזה והצל לא־הצלת את־עמך׃

\chapter{6}

\par 1 ויאמר יהוה אל־משׁה עתה תראה אשׁר אעשׂה לפרעה כי ביד חזקה ישׁלחם וביד חזקה יגרשׁם מארצו׃
\par 2 וידבר אלהים אל־משׁה ויאמר אליו אני יהוה׃
\par 3 וארא אל־אברהם אל־יצחק ואל־יעקב באל שׁדי ושׁמי יהוה לא נודעתי להם׃
\par 4 וגם הקמתי את־בריתי אתם לתת להם את־ארץ כנען את ארץ מגריהם אשׁר־גרו בה׃
\par 5 וגם אני שׁמעתי את־נאקת בני ישׂראל אשׁר מצרים מעבדים אתם ואזכר את־בריתי׃
\par 6 לכן אמר לבני־ישׂראל אני יהוה והוצאתי אתכם מתחת סבלת מצרים והצלתי אתכם מעבדתם וגאלתי אתכם בזרוע נטויה ובשׁפטים גדלים׃
\par 7 ולקחתי אתכם לי לעם והייתי לכם לאלהים וידעתם כי אני יהוה אלהיכם המוציא אתכם מתחת סבלות מצרים׃
\par 8 והבאתי אתכם אל־הארץ אשׁר נשׂאתי את־ידי לתת אתה לאברהם ליצחק וליעקב ונתתי אתה לכם מורשׁה אני יהוה׃
\par 9 וידבר משׁה כן אל־בני ישׂראל ולא שׁמעו אל־משׁה מקצר רוח ומעבדה קשׁה׃
\par 10 וידבר יהוה אל־משׁה לאמר׃
\par 11 בא דבר אל־פרעה מלך מצרים וישׁלח את־בני־ישׂראל מארצו׃
\par 12 וידבר משׁה לפני יהוה לאמר הן בני־ישׂראל לא־שׁמעו אלי ואיך ישׁמעני פרעה ואני ערל שׂפתים׃
\par 13 וידבר יהוה אל־משׁה ואל־אהרן ויצום אל־בני ישׂראל ואל־פרעה מלך מצרים להוציא את־בני־ישׂראל מארץ מצרים׃
\par 14 אלה ראשׁי בית־אבתם בני ראובן בכר ישׂראל חנוך ופלוא חצרן וכרמי אלה משׁפחת ראובן׃
\par 15 ובני שׁמעון ימואל וימין ואהד ויכין וצחר ושׁאול בן־הכנענית אלה משׁפחת שׁמעון׃
\par 16 ואלה שׁמות בני־לוי לתלדתם גרשׁון וקהת ומררי ושׁני חיי לוי שׁבע ושׁלשׁים ומאת שׁנה׃
\par 17 בני גרשׁון לבני ושׁמעי למשׁפחתם׃
\par 18 ובני קהת עמרם ויצהר וחברון ועזיאל ושׁני חיי קהת שׁלשׁ ושׁלשׁים ומאת שׁנה׃
\par 19 ובני מררי מחלי ומושׁי אלה משׁפחת הלוי לתלדתם׃
\par 20 ויקח עמרם את־יוכבד דדתו לו לאשׁה ותלד לו את־אהרן ואת־משׁה ושׁני חיי עמרם שׁבע ושׁלשׁים ומאת שׁנה׃
\par 21 ובני יצהר קרח ונפג וזכרי׃
\par 22 ובני עזיאל מישׁאל ואלצפן וסתרי׃
\par 23 ויקח אהרן את־אלישׁבע בת־עמינדב אחות נחשׁון לו לאשׁה ותלד לו את־נדב ואת־אביהוא את־אלעזר ואת־איתמר׃
\par 24 ובני קרח אסיר ואלקנה ואביאסף אלה משׁפחת הקרחי׃
\par 25 ואלעזר בן־אהרן לקח־לו מבנות פוטיאל לו לאשׁה ותלד לו את־פינחס אלה ראשׁי אבות הלוים למשׁפחתם׃
\par 26 הוא אהרן ומשׁה אשׁר אמר יהוה להם הוציאו את־בני ישׂראל מארץ מצרים על־צבאתם׃
\par 27 הם המדברים אל־פרעה מלך־מצרים להוציא את־בני־ישׂראל ממצרים הוא משׁה ואהרן׃
\par 28 ויהי ביום דבר יהוה אל־משׁה בארץ מצרים׃
\par 29 וידבר יהוה אל־משׁה לאמר אני יהוה דבר אל־פרעה מלך מצרים את כל־אשׁר אני דבר אליך׃
\par 30 ויאמר משׁה לפני יהוה הן אני ערל שׂפתים ואיך ישׁמע אלי פרעה׃

\chapter{7}

\par 1 ויאמר יהוה אל־משׁה ראה נתתיך אלהים לפרעה ואהרן אחיך יהיה נביאך׃
\par 2 אתה תדבר את כל־אשׁר אצוך ואהרן אחיך ידבר אל־פרעה ושׁלח את־בני־ישׂראל מארצו׃
\par 3 ואני אקשׁה את־לב פרעה והרביתי את־אתתי ואת־מופתי בארץ מצרים׃
\par 4 ולא־ישׁמע אלכם פרעה ונתתי את־ידי במצרים והוצאתי את־צבאתי את־עמי בני־ישׂראל מארץ מצרים בשׁפטים גדלים׃
\par 5 וידעו מצרים כי־אני יהוה בנטתי את־ידי על־מצרים והוצאתי את־בני־ישׂראל מתוכם׃
\par 6 ויעשׂ משׁה ואהרן כאשׁר צוה יהוה אתם כן עשׂו׃
\par 7 ומשׁה בן־שׁמנים שׁנה ואהרן בן־שׁלשׁ ושׁמנים שׁנה בדברם אל־פרעה׃
\par 8 ויאמר יהוה אל־משׁה ואל־אהרן לאמר׃
\par 9 כי ידבר אלכם פרעה לאמר תנו לכם מופת ואמרת אל־אהרן קח את־מטך והשׁלך לפני־פרעה יהי לתנין׃
\par 10 ויבא משׁה ואהרן אל־פרעה ויעשׂו כן כאשׁר צוה יהוה וישׁלך אהרן את־מטהו לפני פרעה ולפני עבדיו ויהי לתנין׃
\par 11 ויקרא גם־פרעה לחכמים ולמכשׁפים ויעשׂו גם־הם חרטמי מצרים בלהטיהם כן׃
\par 12 וישׁליכו אישׁ מטהו ויהיו לתנינם ויבלע מטה־אהרן את־מטתם׃
\par 13 ויחזק לב פרעה ולא שׁמע אלהם כאשׁר דבר יהוה׃
\par 14 ויאמר יהוה אל־משׁה כבד לב פרעה מאן לשׁלח העם׃
\par 15 לך אל־פרעה בבקר הנה יצא המימה ונצבת לקראתו על־שׂפת היאר והמטה אשׁר־נהפך לנחשׁ תקח בידך׃
\par 16 ואמרת אליו יהוה אלהי העברים שׁלחני אליך לאמר שׁלח את־עמי ויעבדני במדבר והנה לא־שׁמעת עד־כה׃
\par 17 כה אמר יהוה בזאת תדע כי אני יהוה הנה אנכי מכה במטה אשׁר־בידי על־המים אשׁר ביאר ונהפכו לדם׃
\par 18 והדגה אשׁר־ביאר תמות ובאשׁ היאר ונלאו מצרים לשׁתות מים מן־היאר׃
\par 19 ויאמר יהוה אל־משׁה אמר אל־אהרן קח מטך ונטה־ידך על־מימי מצרים על־נהרתם על־יאריהם ועל־אגמיהם ועל כל־מקוה מימיהם ויהיו־דם והיה דם בכל־ארץ מצרים ובעצים ובאבנים׃
\par 20 ויעשׂו־כן משׁה ואהרן כאשׁר צוה יהוה וירם במטה ויך את־המים אשׁר ביאר לעיני פרעה ולעיני עבדיו ויהפכו כל־המים אשׁר־ביאר לדם׃
\par 21 והדגה אשׁר־ביאר מתה ויבאשׁ היאר ולא־יכלו מצרים לשׁתות מים מן־היאר ויהי הדם בכל־ארץ מצרים׃
\par 22 ויעשׂו־כן חרטמי מצרים בלטיהם ויחזק לב־פרעה ולא־שׁמע אלהם כאשׁר דבר יהוה׃
\par 23 ויפן פרעה ויבא אל־ביתו ולא־שׁת לבו גם־לזאת׃
\par 24 ויחפרו כל־מצרים סביבת היאר מים לשׁתות כי לא יכלו לשׁתת ממימי היאר׃
\par 25 וימלא שׁבעת ימים אחרי הכות־יהוה את־היאר׃
\par 26 ויאמר יהוה אל־משׁה בא אל־פרעה ואמרת אליו כה אמר יהוה שׁלח את־עמי ויעבדני׃
\par 27 ואם־מאן אתה לשׁלח הנה אנכי נגף את־כל־גבולך בצפרדעים׃
\par 28 ושׁרץ היאר צפרדעים ועלו ובאו בביתך ובחדר משׁכבך ועל־מטתך ובבית עבדיך ובעמך ובתנוריך ובמשׁארותיך׃
\par 29 ובכה ובעמך ובכל־עבדיך יעלו הצפרדעים׃

\chapter{8}

\par 1 ויאמר יהוה אל־משׁה אמר אל־אהרן נטה את־ידך במטך על־הנהרת על־היארים ועל־האגמים והעל את־הצפרדעים על־ארץ מצרים׃
\par 2 ויט אהרן את־ידו על מימי מצרים ותעל הצפרדע ותכס את־ארץ מצרים׃
\par 3 ויעשׂו־כן החרטמים בלטיהם ויעלו את־הצפרדעים על־ארץ מצרים׃
\par 4 ויקרא פרעה למשׁה ולאהרן ויאמר העתירו אל־יהוה ויסר הצפרדעים ממני ומעמי ואשׁלחה את־העם ויזבחו ליהוה׃
\par 5 ויאמר משׁה לפרעה התפאר עלי למתי אעתיר לך ולעבדיך ולעמך להכרית הצפרדעים ממך ומבתיך רק ביאר תשׁארנה׃
\par 6 ויאמר למחר ויאמר כדברך למען תדע כי־אין כיהוה אלהינו׃
\par 7 וסרו הצפרדעים ממך ומבתיך ומעבדיך ומעמך רק ביאר תשׁארנה׃
\par 8 ויצא משׁה ואהרן מעם פרעה ויצעק משׁה אל־יהוה על־דבר הצפרדעים אשׁר־שׂם לפרעה׃
\par 9 ויעשׂ יהוה כדבר משׁה וימתו הצפרדעים מן־הבתים מן־החצרת ומן־השׂדת׃
\par 10 ויצברו אתם חמרם חמרם ותבאשׁ הארץ׃
\par 11 וירא פרעה כי היתה הרוחה והכבד את־לבו ולא שׁמע אלהם כאשׁר דבר יהוה׃
\par 12 ויאמר יהוה אל־משׁה אמר אל־אהרן נטה את־מטך והך את־עפר הארץ והיה לכנם בכל־ארץ מצרים׃
\par 13 ויעשׂו־כן ויט אהרן את־ידו במטהו ויך את־עפר הארץ ותהי הכנם באדם ובבהמה כל־עפר הארץ היה כנים בכל־ארץ מצרים׃
\par 14 ויעשׂו־כן החרטמים בלטיהם להוציא את־הכנים ולא יכלו ותהי הכנם באדם ובבהמה׃
\par 15 ויאמרו החרטמם אל־פרעה אצבע אלהים הוא ויחזק לב־פרעה ולא־שׁמע אלהם כאשׁר דבר יהוה׃
\par 16 ויאמר יהוה אל־משׁה השׁכם בבקר והתיצב לפני פרעה הנה יוצא המימה ואמרת אליו כה אמר יהוה שׁלח עמי ויעבדני׃
\par 17 כי אם־אינך משׁלח את־עמי הנני משׁליח בך ובעבדיך ובעמך ובבתיך את־הערב ומלאו בתי מצרים את־הערב וגם האדמה אשׁר־הם עליה׃
\par 18 והפליתי ביום ההוא את־ארץ גשׁן אשׁר עמי עמד עליה לבלתי היות־שׁם ערב למען תדע כי אני יהוה בקרב הארץ׃
\par 19 ושׂמתי פדת בין עמי ובין עמך למחר יהיה האת הזה׃
\par 20 ויעשׂ יהוה כן ויבא ערב כבד ביתה פרעה ובית עבדיו ובכל־ארץ מצרים תשׁחת הארץ מפני הערב׃
\par 21 ויקרא פרעה אל־משׁה ולאהרן ויאמר לכו זבחו לאלהיכם בארץ׃
\par 22 ויאמר משׁה לא נכון לעשׂות כן כי תועבת מצרים נזבח ליהוה אלהינו הן נזבח את־תועבת מצרים לעיניהם ולא יסקלנו׃
\par 23 דרך שׁלשׁת ימים נלך במדבר וזבחנו ליהוה אלהינו כאשׁר יאמר אלינו׃
\par 24 ויאמר פרעה אנכי אשׁלח אתכם וזבחתם ליהוה אלהיכם במדבר רק הרחק לא־תרחיקו ללכת העתירו בעדי׃
\par 25 ויאמר משׁה הנה אנכי יוצא מעמך והעתרתי אל־יהוה וסר הערב מפרעה מעבדיו ומעמו מחר רק אל־יסף פרעה התל לבלתי שׁלח את־העם לזבח ליהוה׃
\par 26 ויצא משׁה מעם פרעה ויעתר אל־יהוה׃
\par 27 ויעשׂ יהוה כדבר משׁה ויסר הערב מפרעה מעבדיו ומעמו לא נשׁאר אחד׃
\par 28 ויכבד פרעה את־לבו גם בפעם הזאת ולא שׁלח את־העם׃

\chapter{9}

\par 1 ויאמר יהוה אל־משׁה בא אל־פרעה ודברת אליו כה־אמר יהוה אלהי העברים שׁלח את־עמי ויעבדני׃
\par 2 כי אם־מאן אתה לשׁלח ועודך מחזיק בם׃
\par 3 הנה יד־יהוה הויה במקנך אשׁר בשׂדה בסוסים בחמרים בגמלים בבקר ובצאן דבר כבד מאד׃
\par 4 והפלה יהוה בין מקנה ישׂראל ובין מקנה מצרים ולא ימות מכל־לבני ישׂראל דבר׃
\par 5 וישׂם יהוה מועד לאמר מחר יעשׂה יהוה הדבר הזה בארץ׃
\par 6 ויעשׂ יהוה את־הדבר הזה ממחרת וימת כל מקנה מצרים וממקנה בני־ישׂראל לא־מת אחד׃
\par 7 וישׁלח פרעה והנה לא־מת ממקנה ישׂראל עד־אחד ויכבד לב פרעה ולא שׁלח את־העם׃
\par 8 ויאמר יהוה אל־משׁה ואל־אהרן קחו לכם מלא חפניכם פיח כבשׁן וזרקו משׁה השׁמימה לעיני פרעה׃
\par 9 והיה לאבק על כל־ארץ מצרים והיה על־האדם ועל־הבהמה לשׁחין פרח אבעבעת בכל־ארץ מצרים׃
\par 10 ויקחו את־פיח הכבשׁן ויעמדו לפני פרעה ויזרק אתו משׁה השׁמימה ויהי שׁחין אבעבעת פרח באדם ובבהמה׃
\par 11 ולא־יכלו החרטמים לעמד לפני משׁה מפני השׁחין כי־היה השׁחין בחרטמם ובכל־מצרים׃
\par 12 ויחזק יהוה את־לב פרעה ולא שׁמע אלהם כאשׁר דבר יהוה אל־משׁה׃
\par 13 ויאמר יהוה אל־משׁה השׁכם בבקר והתיצב לפני פרעה ואמרת אליו כה־אמר יהוה אלהי העברים שׁלח את־עמי ויעבדני׃
\par 14 כי בפעם הזאת אני שׁלח את־כל־מגפתי אל־לבך ובעבדיך ובעמך בעבור תדע כי אין כמני בכל־הארץ׃
\par 15 כי עתה שׁלחתי את־ידי ואך אותך ואת־עמך בדבר ותכחד מן־הארץ׃
\par 16 ואולם בעבור זאת העמדתיך בעבור הראתך את־כחי ולמען ספר שׁמי בכל־הארץ׃
\par 17 עודך מסתולל בעמי לבלתי שׁלחם׃
\par 18 הנני ממטיר כעת מחר ברד כבד מאד אשׁר לא־היה כמהו במצרים למן־היום הוסדה ועד־עתה׃
\par 19 ועתה שׁלח העז את־מקנך ואת כל־אשׁר לך בשׂדה כל־האדם והבהמה אשׁר־ימצא בשׂדה ולא יאסף הביתה וירד עלהם הברד ומתו׃
\par 20 הירא את־דבר יהוה מעבדי פרעה הניס את־עבדיו ואת־מקנהו אל־הבתים׃
\par 21 ואשׁר לא־שׂם לבו אל־דבר יהוה ויעזב את־עבדיו ואת־מקנהו בשׂדה׃
\par 22 ויאמר יהוה אל־משׁה נטה את־ידך על־השׁמים ויהי ברד בכל־ארץ מצרים על־האדם ועל־הבהמה ועל כל־עשׂב השׂדה בארץ מצרים׃
\par 23 ויט משׁה את־מטהו על־השׁמים ויהוה נתן קלת וברד ותהלך אשׁ ארצה וימטר יהוה ברד על־ארץ מצרים׃
\par 24 ויהי ברד ואשׁ מתלקחת בתוך הברד כבד מאד אשׁר לא־היה כמהו בכל־ארץ מצרים מאז היתה לגוי׃
\par 25 ויך הברד בכל־ארץ מצרים את כל־אשׁר בשׂדה מאדם ועד־בהמה ואת כל־עשׂב השׂדה הכה הברד ואת־כל־עץ השׂדה שׁבר׃
\par 26 רק בארץ גשׁן אשׁר־שׁם בני ישׂראל לא היה ברד׃
\par 27 וישׁלח פרעה ויקרא למשׁה ולאהרן ויאמר אלהם חטאתי הפעם יהוה הצדיק ואני ועמי הרשׁעים׃
\par 28 העתירו אל־יהוה ורב מהית קלת אלהים וברד ואשׁלחה אתכם ולא תספון לעמד׃
\par 29 ויאמר אליו משׁה כצאתי את־העיר אפרשׂ את־כפי אל־יהוה הקלות יחדלון והברד לא יהיה־עוד למען תדע כי ליהוה הארץ׃
\par 30 ואתה ועבדיך ידעתי כי טרם תיראון מפני יהוה אלהים׃
\par 31 והפשׁתה והשׂערה נכתה כי השׂערה אביב והפשׁתה גבעל׃
\par 32 והחטה והכסמת לא נכו כי אפילת הנה׃
\par 33 ויצא משׁה מעם פרעה את־העיר ויפרשׂ כפיו אל־יהוה ויחדלו הקלות והברד ומטר לא־נתך ארצה׃
\par 34 וירא פרעה כי־חדל המטר והברד והקלת ויסף לחטא ויכבד לבו הוא ועבדיו׃
\par 35 ויחזק לב פרעה ולא שׁלח את־בני ישׂראל כאשׁר דבר יהוה ביד־משׁה׃

\chapter{10}

\par 1 ויאמר יהוה אל־משׁה בא אל־פרעה כי־אני הכבדתי את־לבו ואת־לב עבדיו למען שׁתי אתתי אלה בקרבו׃
\par 2 ולמען תספר באזני בנך ובן־בנך את אשׁר התעללתי במצרים ואת־אתתי אשׁר־שׂמתי בם וידעתם כי־אני יהוה׃
\par 3 ויבא משׁה ואהרן אל־פרעה ויאמרו אליו כה־אמר יהוה אלהי העברים עד־מתי מאנת לענת מפני שׁלח עמי ויעבדני׃
\par 4 כי אם־מאן אתה לשׁלח את־עמי הנני מביא מחר ארבה בגבלך׃
\par 5 וכסה את־עין הארץ ולא יוכל לראת את־הארץ ואכל את־יתר הפלטה הנשׁארת לכם מן־הברד ואכל את־כל־העץ הצמח לכם מן־השׂדה׃
\par 6 ומלאו בתיך ובתי כל־עבדיך ובתי כל־מצרים אשׁר לא־ראו אבתיך ואבות אבתיך מיום היותם על־האדמה עד היום הזה ויפן ויצא מעם פרעה׃
\par 7 ויאמרו עבדי פרעה אליו עד־מתי יהיה זה לנו למוקשׁ שׁלח את־האנשׁים ויעבדו את־יהוה אלהיהם הטרם תדע כי אבדה מצרים׃
\par 8 ויושׁב את־משׁה ואת־אהרן אל־פרעה ויאמר אלהם לכו עבדו את־יהוה אלהיכם מי ומי ההלכים׃
\par 9 ויאמר משׁה בנערינו ובזקנינו נלך בבנינו ובבנותנו בצאננו ובבקרנו נלך כי חג־יהוה לנו׃
\par 10 ויאמר אלהם יהי כן יהוה עמכם כאשׁר אשׁלח אתכם ואת־טפכם ראו כי רעה נגד פניכם׃
\par 11 לא כן לכו־נא הגברים ועבדו את־יהוה כי אתה אתם מבקשׁים ויגרשׁ אתם מאת פני פרעה׃
\par 12 ויאמר יהוה אל־משׁה נטה ידך על־ארץ מצרים בארבה ויעל על־ארץ מצרים ויאכל את־כל־עשׂב הארץ את כל־אשׁר השׁאיר הברד׃
\par 13 ויט משׁה את־מטהו על־ארץ מצרים ויהוה נהג רוח קדים בארץ כל־היום ההוא וכל־הלילה הבקר היה ורוח הקדים נשׂא את־הארבה׃
\par 14 ויעל הארבה על כל־ארץ מצרים וינח בכל גבול מצרים כבד מאד לפניו לא־היה כן ארבה כמהו ואחריו לא יהיה־כן׃
\par 15 ויכס את־עין כל־הארץ ותחשׁך הארץ ויאכל את־כל־עשׂב הארץ ואת כל־פרי העץ אשׁר הותיר הברד ולא־נותר כל־ירק בעץ ובעשׂב השׂדה בכל־ארץ מצרים׃
\par 16 וימהר פרעה לקרא למשׁה ולאהרן ויאמר חטאתי ליהוה אלהיכם ולכם׃
\par 17 ועתה שׂא נא חטאתי אך הפעם והעתירו ליהוה אלהיכם ויסר מעלי רק את־המות הזה׃
\par 18 ויצא מעם פרעה ויעתר אל־יהוה׃
\par 19 ויהפך יהוה רוח־ים חזק מאד וישׂא את־הארבה ויתקעהו ימה סוף לא נשׁאר ארבה אחד בכל גבול מצרים׃
\par 20 ויחזק יהוה את־לב פרעה ולא שׁלח את־בני ישׂראל׃
\par 21 ויאמר יהוה אל־משׁה נטה ידך על־השׁמים ויהי חשׁך על־ארץ מצרים וימשׁ חשׁך׃
\par 22 ויט משׁה את־ידו על־השׁמים ויהי חשׁך־אפלה בכל־ארץ מצרים שׁלשׁת ימים׃
\par 23 לא־ראו אישׁ את־אחיו ולא־קמו אישׁ מתחתיו שׁלשׁת ימים ולכל־בני ישׂראל היה אור במושׁבתם׃
\par 24 ויקרא פרעה אל־משׁה ויאמר לכו עבדו את־יהוה רק צאנכם ובקרכם יצג גם־טפכם ילך עמכם׃
\par 25 ויאמר משׁה גם־אתה תתן בידנו זבחים ועלת ועשׂינו ליהוה אלהינו׃
\par 26 וגם־מקננו ילך עמנו לא תשׁאר פרסה כי ממנו נקח לעבד את־יהוה אלהינו ואנחנו לא־נדע מה־נעבד את־יהוה עד־באנו שׁמה׃
\par 27 ויחזק יהוה את־לב פרעה ולא אבה לשׁלחם׃
\par 28 ויאמר־לו פרעה לך מעלי השׁמר לך אל־תסף ראות פני כי ביום ראתך פני תמות׃
\par 29 ויאמר משׁה כן דברת לא־אסף עוד ראות פניך׃

\chapter{11}

\par 1 ויאמר יהוה אל־משׁה עוד נגע אחד אביא על־פרעה ועל־מצרים אחרי־כן ישׁלח אתכם מזה כשׁלחו כלה גרשׁ יגרשׁ אתכם מזה׃
\par 2 דבר־נא באזני העם וישׁאלו אישׁ מאת רעהו ואשׁה מאת רעותה כלי־כסף וכלי זהב׃
\par 3 ויתן יהוה את־חן העם בעיני מצרים גם האישׁ משׁה גדול מאד בארץ מצרים בעיני עבדי־פרעה ובעיני העם׃
\par 4 ויאמר משׁה כה אמר יהוה כחצת הלילה אני יוצא בתוך מצרים׃
\par 5 ומת כל־בכור בארץ מצרים מבכור פרעה הישׁב על־כסאו עד בכור השׁפחה אשׁר אחר הרחים וכל בכור בהמה׃
\par 6 והיתה צעקה גדלה בכל־ארץ מצרים אשׁר כמהו לא נהיתה וכמהו לא תסף׃
\par 7 ולכל בני ישׂראל לא יחרץ־כלב לשׁנו למאישׁ ועד־בהמה למען תדעון אשׁר יפלה יהוה בין מצרים ובין ישׂראל׃
\par 8 וירדו כל־עבדיך אלה אלי והשׁתחוו־לי לאמר צא אתה וכל־העם אשׁר־ברגליך ואחרי־כן אצא ויצא מעם־פרעה בחרי־אף׃
\par 9 ויאמר יהוה אל־משׁה לא־ישׁמע אליכם פרעה למען רבות מופתי בארץ מצרים׃
\par 10 ומשׁה ואהרן עשׂו את־כל־המפתים האלה לפני פרעה ויחזק יהוה את־לב פרעה ולא־שׁלח את־בני־ישׂראל מארצו׃

\chapter{12}

\par 1 ויאמר יהוה אל־משׁה ואל־אהרן בארץ מצרים לאמר׃
\par 2 החדשׁ הזה לכם ראשׁ חדשׁים ראשׁון הוא לכם לחדשׁי השׁנה׃
\par 3 דברו אל־כל־עדת ישׂראל לאמר בעשׂר לחדשׁ הזה ויקחו להם אישׁ שׂה לבית־אבת שׂה לבית׃
\par 4 ואם־ימעט הבית מהיות משׂה ולקח הוא ושׁכנו הקרב אל־ביתו במכסת נפשׁת אישׁ לפי אכלו תכסו על־השׂה׃
\par 5 שׂה תמים זכר בן־שׁנה יהיה לכם מן־הכבשׂים ומן־העזים תקחו׃
\par 6 והיה לכם למשׁמרת עד ארבעה עשׂר יום לחדשׁ הזה ושׁחטו אתו כל קהל עדת־ישׂראל בין הערבים׃
\par 7 ולקחו מן־הדם ונתנו על־שׁתי המזוזת ועל־המשׁקוף על הבתים אשׁר־יאכלו אתו בהם׃
\par 8 ואכלו את־הבשׂר בלילה הזה צלי־אשׁ ומצות על־מררים יאכלהו׃
\par 9 אל־תאכלו ממנו נא ובשׁל מבשׁל במים כי אם־צלי־אשׁ ראשׁו על־כרעיו ועל־קרבו׃
\par 10 ולא־תותירו ממנו עד־בקר והנתר ממנו עד־בקר באשׁ תשׂרפו׃
\par 11 וככה תאכלו אתו מתניכם חגרים נעליכם ברגליכם ומקלכם בידכם ואכלתם אתו בחפזון פסח הוא ליהוה׃
\par 12 ועברתי בארץ־מצרים בלילה הזה והכיתי כל־בכור בארץ מצרים מאדם ועד־בהמה ובכל־אלהי מצרים אעשׂה שׁפטים אני יהוה׃
\par 13 והיה הדם לכם לאת על הבתים אשׁר אתם שׁם וראיתי את־הדם ופסחתי עלכם ולא־יהיה בכם נגף למשׁחית בהכתי בארץ מצרים׃
\par 14 והיה היום הזה לכם לזכרון וחגתם אתו חג ליהוה לדרתיכם חקת עולם תחגהו׃
\par 15 שׁבעת ימים מצות תאכלו אך ביום הראשׁון תשׁביתו שׂאר מבתיכם כי כל־אכל חמץ ונכרתה הנפשׁ ההוא מישׂראל מיום הראשׁן עד־יום השׁבעי׃
\par 16 וביום הראשׁון מקרא־קדשׁ וביום השׁביעי מקרא־קדשׁ יהיה לכם כל־מלאכה לא־יעשׂה בהם אך אשׁר יאכל לכל־נפשׁ הוא לבדו יעשׂה לכם׃
\par 17 ושׁמרתם את־המצות כי בעצם היום הזה הוצאתי את־צבאותיכם מארץ מצרים ושׁמרתם את־היום הזה לדרתיכם חקת עולם׃
\par 18 בראשׁן בארבעה עשׂר יום לחדשׁ בערב תאכלו מצת עד יום האחד ועשׂרים לחדשׁ בערב׃
\par 19 שׁבעת ימים שׂאר לא ימצא בבתיכם כי כל־אכל מחמצת ונכרתה הנפשׁ ההוא מעדת ישׂראל בגר ובאזרח הארץ׃
\par 20 כל־מחמצת לא תאכלו בכל מושׁבתיכם תאכלו מצות׃
\par 21 ויקרא משׁה לכל־זקני ישׂראל ויאמר אלהם משׁכו וקחו לכם צאן למשׁפחתיכם ושׁחטו הפסח׃
\par 22 ולקחתם אגדת אזוב וטבלתם בדם אשׁר־בסף והגעתם אל־המשׁקוף ואל־שׁתי המזוזת מן־הדם אשׁר בסף ואתם לא תצאו אישׁ מפתח־ביתו עד־בקר׃
\par 23 ועבר יהוה לנגף את־מצרים וראה את־הדם על־המשׁקוף ועל שׁתי המזוזת ופסח יהוה על־הפתח ולא יתן המשׁחית לבא אל־בתיכם לנגף׃
\par 24 ושׁמרתם את־הדבר הזה לחק־לך ולבניך עד־עולם׃
\par 25 והיה כי־תבאו אל־הארץ אשׁר יתן יהוה לכם כאשׁר דבר ושׁמרתם את־העבדה הזאת׃
\par 26 והיה כי־יאמרו אליכם בניכם מה העבדה הזאת לכם׃
\par 27 ואמרתם זבח־פסח הוא ליהוה אשׁר פסח על־בתי בני־ישׂראל במצרים בנגפו את־מצרים ואת־בתינו הציל ויקד העם וישׁתחוו׃
\par 28 וילכו ויעשׂו בני ישׂראל כאשׁר צוה יהוה את־משׁה ואהרן כן עשׂו׃
\par 29 ויהי בחצי הלילה ויהוה הכה כל־בכור בארץ מצרים מבכר פרעה הישׁב על־כסאו עד בכור השׁבי אשׁר בבית הבור וכל בכור בהמה׃
\par 30 ויקם פרעה לילה הוא וכל־עבדיו וכל־מצרים ותהי צעקה גדלה במצרים כי־אין בית אשׁר אין־שׁם מת׃
\par 31 ויקרא למשׁה ולאהרן לילה ויאמר קומו צאו מתוך עמי גם־אתם גם־בני ישׂראל ולכו עבדו את־יהוה כדברכם׃
\par 32 גם־צאנכם גם־בקרכם קחו כאשׁר דברתם ולכו וברכתם גם־אתי׃
\par 33 ותחזק מצרים על־העם למהר לשׁלחם מן־הארץ כי אמרו כלנו מתים׃
\par 34 וישׂא העם את־בצקו טרם יחמץ משׁארתם צררת בשׂמלתם על־שׁכמם׃
\par 35 ובני־ישׂראל עשׂו כדבר משׁה וישׁאלו ממצרים כלי־כסף וכלי זהב ושׂמלת׃
\par 36 ויהוה נתן את־חן העם בעיני מצרים וישׁאלום וינצלו את־מצרים׃
\par 37 ויסעו בני־ישׂראל מרעמסס סכתה כשׁשׁ־מאות אלף רגלי הגברים לבד מטף׃
\par 38 וגם־ערב רב עלה אתם וצאן ובקר מקנה כבד מאד׃
\par 39 ויאפו את־הבצק אשׁר הוציאו ממצרים עגת מצות כי לא חמץ כי־גרשׁו ממצרים ולא יכלו להתמהמה וגם־צדה לא־עשׂו להם׃
\par 40 ומושׁב בני ישׂראל אשׁר ישׁבו במצרים שׁלשׁים שׁנה וארבע מאות שׁנה׃
\par 41 ויהי מקץ שׁלשׁים שׁנה וארבע מאות שׁנה ויהי בעצם היום הזה יצאו כל־צבאות יהוה מארץ מצרים׃
\par 42 ליל שׁמרים הוא ליהוה להוציאם מארץ מצרים הוא־הלילה הזה ליהוה שׁמרים לכל־בני ישׂראל לדרתם׃
\par 43 ויאמר יהוה אל־משׁה ואהרן זאת חקת הפסח כל־בן־נכר לא־יאכל בו׃
\par 44 וכל־עבד אישׁ מקנת־כסף ומלתה אתו אז יאכל בו׃
\par 45 תושׁב ושׂכיר לא־יאכל־בו׃
\par 46 בבית אחד יאכל לא־תוציא מן־הבית מן־הבשׂר חוצה ועצם לא תשׁברו־בו׃
\par 47 כל־עדת ישׂראל יעשׂו אתו׃
\par 48 וכי־יגור אתך גר ועשׂה פסח ליהוה המול לו כל־זכר ואז יקרב לעשׂתו והיה כאזרח הארץ וכל־ערל לא־יאכל בו׃
\par 49 תורה אחת יהיה לאזרח ולגר הגר בתוככם׃
\par 50 ויעשׂו כל־בני ישׂראל כאשׁר צוה יהוה את־משׁה ואת־אהרן כן עשׂו׃
\par 51 ויהי בעצם היום הזה הוציא יהוה את־בני ישׂראל מארץ מצרים על־צבאתם׃

\chapter{13}

\par 1 וידבר יהוה אל־משׁה לאמר׃
\par 2 קדשׁ־לי כל־בכור פטר כל־רחם בבני ישׂראל באדם ובבהמה לי הוא׃
\par 3 ויאמר משׁה אל־העם זכור את־היום הזה אשׁר יצאתם ממצרים מבית עבדים כי בחזק יד הוציא יהוה אתכם מזה ולא יאכל חמץ׃
\par 4 היום אתם יצאים בחדשׁ האביב׃
\par 5 והיה כי־יביאך יהוה אל־ארץ הכנעני והחתי והאמרי והחוי והיבוסי אשׁר נשׁבע לאבתיך לתת לך ארץ זבת חלב ודבשׁ ועבדת את־העבדה הזאת בחדשׁ הזה׃
\par 6 שׁבעת ימים תאכל מצת וביום השׁביעי חג ליהוה׃
\par 7 מצות יאכל את שׁבעת הימים ולא־יראה לך חמץ ולא־יראה לך שׂאר בכל־גבלך׃
\par 8 והגדת לבנך ביום ההוא לאמר בעבור זה עשׂה יהוה לי בצאתי ממצרים׃
\par 9 והיה לך לאות על־ידך ולזכרון בין עיניך למען תהיה תורת יהוה בפיך כי ביד חזקה הוצאך יהוה ממצרים׃
\par 10 ושׁמרת את־החקה הזאת למועדה מימים ימימה׃
\par 11 והיה כי־יבאך יהוה אל־ארץ הכנעני כאשׁר נשׁבע לך ולאבתיך ונתנה לך׃
\par 12 והעברת כל־פטר־רחם ליהוה וכל־פטר שׁגר בהמה אשׁר יהיה לך הזכרים ליהוה׃
\par 13 וכל־פטר חמר תפדה בשׂה ואם־לא תפדה וערפתו וכל בכור אדם בבניך תפדה׃
\par 14 והיה כי־ישׁאלך בנך מחר לאמר מה־זאת ואמרת אליו בחזק יד הוציאנו יהוה ממצרים מבית עבדים׃
\par 15 ויהי כי־הקשׁה פרעה לשׁלחנו ויהרג יהוה כל־בכור בארץ מצרים מבכר אדם ועד־בכור בהמה על־כן אני זבח ליהוה כל־פטר רחם הזכרים וכל־בכור בני אפדה׃
\par 16 והיה לאות על־ידכה ולטוטפת בין עיניך כי בחזק יד הוציאנו יהוה ממצרים׃
\par 17 ויהי בשׁלח פרעה את־העם ולא־נחם אלהים דרך ארץ פלשׁתים כי קרוב הוא כי אמר אלהים פן־ינחם העם בראתם מלחמה ושׁבו מצרימה׃
\par 18 ויסב אלהים את־העם דרך המדבר ים־סוף וחמשׁים עלו בני־ישׂראל מארץ מצרים׃
\par 19 ויקח משׁה את־עצמות יוסף עמו כי השׁבע השׁביע את־בני ישׂראל לאמר פקד יפקד אלהים אתכם והעליתם את־עצמתי מזה אתכם׃
\par 20 ויסעו מסכת ויחנו באתם בקצה המדבר׃
\par 21 ויהוה הלך לפניהם יומם בעמוד ענן לנחתם הדרך ולילה בעמוד אשׁ להאיר להם ללכת יומם ולילה׃
\par 22 לא־ימישׁ עמוד הענן יומם ועמוד האשׁ לילה לפני העם׃

\chapter{14}

\par 1 וידבר יהוה אל־משׁה לאמר׃
\par 2 דבר אל־בני ישׂראל וישׁבו ויחנו לפני פי החירת בין מגדל ובין הים לפני בעל צפן נכחו תחנו על־הים׃
\par 3 ואמר פרעה לבני ישׂראל נבכים הם בארץ סגר עליהם המדבר׃
\par 4 וחזקתי את־לב־פרעה ורדף אחריהם ואכבדה בפרעה ובכל־חילו וידעו מצרים כי־אני יהוה ויעשׂו־כן׃
\par 5 ויגד למלך מצרים כי ברח העם ויהפך לבב פרעה ועבדיו אל־העם ויאמרו מה־זאת עשׂינו כי־שׁלחנו את־ישׂראל מעבדנו׃
\par 6 ויאסר את־רכבו ואת־עמו לקח עמו׃
\par 7 ויקח שׁשׁ־מאות רכב בחור וכל רכב מצרים ושׁלשׁם על־כלו׃
\par 8 ויחזק יהוה את־לב פרעה מלך מצרים וירדף אחרי בני ישׂראל ובני ישׂראל יצאים ביד רמה׃
\par 9 וירדפו מצרים אחריהם וישׂיגו אותם חנים על־הים כל־סוס רכב פרעה ופרשׁיו וחילו על־פי החירת לפני בעל צפן׃
\par 10 ופרעה הקריב וישׂאו בני־ישׂראל את־עיניהם והנה מצרים נסע אחריהם וייראו מאד ויצעקו בני־ישׂראל אל־יהוה׃
\par 11 ויאמרו אל־משׁה המבלי אין־קברים במצרים לקחתנו למות במדבר מה־זאת עשׂית לנו להוציאנו ממצרים׃
\par 12 הלא־זה הדבר אשׁר דברנו אליך במצרים לאמר חדל ממנו ונעבדה את־מצרים כי טוב לנו עבד את־מצרים ממתנו במדבר׃
\par 13 ויאמר משׁה אל־העם אל־תיראו התיצבו וראו את־ישׁועת יהוה אשׁר־יעשׂה לכם היום כי אשׁר ראיתם את־מצרים היום לא תספו לראתם עוד עד־עולם׃
\par 14 יהוה ילחם לכם ואתם תחרשׁון׃
\par 15 ויאמר יהוה אל־משׁה מה־תצעק אלי דבר אל־בני־ישׂראל ויסעו׃
\par 16 ואתה הרם את־מטך ונטה את־ידך על־הים ובקעהו ויבאו בני־ישׂראל בתוך הים ביבשׁה׃
\par 17 ואני הנני מחזק את־לב מצרים ויבאו אחריהם ואכבדה בפרעה ובכל־חילו ברכבו ובפרשׁיו׃
\par 18 וידעו מצרים כי־אני יהוה בהכבדי בפרעה ברכבו ובפרשׁיו׃
\par 19 ויסע מלאך האלהים ההלך לפני מחנה ישׂראל וילך מאחריהם ויסע עמוד הענן מפניהם ויעמד מאחריהם׃
\par 20 ויבא בין מחנה מצרים ובין מחנה ישׂראל ויהי הענן והחשׁך ויאר את־הלילה ולא־קרב זה אל־זה כל־הלילה׃
\par 21 ויט משׁה את־ידו על־הים ויולך יהוה את־הים ברוח קדים עזה כל־הלילה וישׂם את־הים לחרבה ויבקעו המים׃
\par 22 ויבאו בני־ישׂראל בתוך הים ביבשׁה והמים להם חומה מימינם ומשׂמאלם׃
\par 23 וירדפו מצרים ויבאו אחריהם כל סוס פרעה רכבו ופרשׁיו אל־תוך הים׃
\par 24 ויהי באשׁמרת הבקר וישׁקף יהוה אל־מחנה מצרים בעמוד אשׁ וענן ויהם את מחנה מצרים׃
\par 25 ויסר את אפן מרכבתיו וינהגהו בכבדת ויאמר מצרים אנוסה מפני ישׂראל כי יהוה נלחם להם במצרים׃
\par 26 ויאמר יהוה אל־משׁה נטה את־ידך על־הים וישׁבו המים על־מצרים על־רכבו ועל־פרשׁיו׃
\par 27 ויט משׁה את־ידו על־הים וישׁב הים לפנות בקר לאיתנו ומצרים נסים לקראתו וינער יהוה את־מצרים בתוך הים׃
\par 28 וישׁבו המים ויכסו את־הרכב ואת־הפרשׁים לכל חיל פרעה הבאים אחריהם בים לא־נשׁאר בהם עד־אחד׃
\par 29 ובני ישׂראל הלכו ביבשׁה בתוך הים והמים להם חמה מימינם ומשׂמאלם׃
\par 30 ויושׁע יהוה ביום ההוא את־ישׂראל מיד מצרים וירא ישׂראל את־מצרים מת על־שׂפת הים׃
\par 31 וירא ישׂראל את־היד הגדלה אשׁר עשׂה יהוה במצרים וייראו העם את־יהוה ויאמינו ביהוה ובמשׁה עבדו׃

\chapter{15}

\par 1 אז ישׁיר־משׁה ובני ישׂראל את־השׁירה הזאת ליהוה ויאמרו לאמר אשׁירה ליהוה כי־גאה גאה סוס ורכבו רמה בים׃
\par 2 עזי וזמרת יה ויהי־לי לישׁועה זה אלי ואנוהו אלהי אבי וארממנהו׃
\par 3 יהוה אישׁ מלחמה יהוה שׁמו׃
\par 4 מרכבת פרעה וחילו ירה בים ומבחר שׁלשׁיו טבעו בים־סוף׃
\par 5 תהמת יכסימו ירדו במצולת כמו־אבן׃
\par 6 ימינך יהוה נאדרי בכח ימינך יהוה תרעץ אויב׃
\par 7 וברב גאונך תהרס קמיך תשׁלח חרנך יאכלמו כקשׁ׃
\par 8 וברוח אפיך נערמו מים נצבו כמו־נד נזלים קפאו תהמת בלב־ים׃
\par 9 אמר אויב ארדף אשׂיג אחלק שׁלל תמלאמו נפשׁי אריק חרבי תורישׁמו ידי׃
\par 10 נשׁפת ברוחך כסמו ים צללו כעופרת במים אדירים׃
\par 11 מי־כמכה באלם יהוה מי כמכה נאדר בקדשׁ נורא תהלת עשׂה פלא׃
\par 12 נטית ימינך תבלעמו ארץ׃
\par 13 נחית בחסדך עם־זו גאלת נהלת בעזך אל־נוה קדשׁך׃
\par 14 שׁמעו עמים ירגזון חיל אחז ישׁבי פלשׁת׃
\par 15 אז נבהלו אלופי אדום אילי מואב יאחזמו רעד נמגו כל ישׁבי כנען׃
\par 16 תפל עליהם אימתה ופחד בגדל זרועך ידמו כאבן עד־יעבר עמך יהוה עד־יעבר עם־זו קנית׃
\par 17 תבאמו ותטעמו בהר נחלתך מכון לשׁבתך פעלת יהוה מקדשׁ אדני כוננו ידיך׃
\par 18 יהוה ימלך לעלם ועד׃
\par 19 כי בא סוס פרעה ברכבו ובפרשׁיו בים וישׁב יהוה עלהם את־מי הים ובני ישׂראל הלכו ביבשׁה בתוך הים׃
\par 20 ותקח מרים הנביאה אחות אהרן את־התף בידה ותצאן כל־הנשׁים אחריה בתפים ובמחלת׃
\par 21 ותען להם מרים שׁירו ליהוה כי־גאה גאה סוס ורכבו רמה בים׃
\par 22 ויסע משׁה את־ישׂראל מים־סוף ויצאו אל־מדבר־שׁור וילכו שׁלשׁת־ימים במדבר ולא־מצאו מים׃
\par 23 ויבאו מרתה ולא יכלו לשׁתת מים ממרה כי מרים הם על־כן קרא־שׁמה מרה׃
\par 24 וילנו העם על־משׁה לאמר מה־נשׁתה׃
\par 25 ויצעק אל־יהוה ויורהו יהוה עץ וישׁלך אל־המים וימתקו המים שׁם שׂם לו חק ומשׁפט ושׁם נסהו׃
\par 26 ויאמר אם־שׁמוע תשׁמע לקול יהוה אלהיך והישׁר בעיניו תעשׂה והאזנת למצותיו ושׁמרת כל־חקיו כל־המחלה אשׁר־שׂמתי במצרים לא־אשׂים עליך כי אני יהוה רפאך׃
\par 27 ויבאו אילמה ושׁם שׁתים עשׂרה עינת מים ושׁבעים תמרים ויחנו־שׁם על־המים׃

\chapter{16}

\par 1 ויסעו מאילם ויבאו כל־עדת בני־ישׂראל אל־מדבר־סין אשׁר בין־אילם ובין סיני בחמשׁה עשׂר יום לחדשׁ השׁני לצאתם מארץ מצרים׃
\par 2 וילינו כל־עדת בני־ישׂראל על־משׁה ועל־אהרן במדבר׃
\par 3 ויאמרו אלהם בני ישׂראל מי־יתן מותנו ביד־יהוה בארץ מצרים בשׁבתנו על־סיר הבשׂר באכלנו לחם לשׂבע כי־הוצאתם אתנו אל־המדבר הזה להמית את־כל־הקהל הזה ברעב׃
\par 4 ויאמר יהוה אל־משׁה הנני ממטיר לכם לחם מן־השׁמים ויצא העם ולקטו דבר־יום ביומו למען אנסנו הילך בתורתי אם־לא׃
\par 5 והיה ביום השׁשׁי והכינו את אשׁר־יביאו והיה משׁנה על אשׁר־ילקטו יום יום׃
\par 6 ויאמר משׁה ואהרן אל־כל־בני ישׂראל ערב וידעתם כי יהוה הוציא אתכם מארץ מצרים׃
\par 7 ובקר וראיתם את־כבוד יהוה בשׁמעו את־תלנתיכם על־יהוה ונחנו מה כי תלונו עלינו׃
\par 8 ויאמר משׁה בתת יהוה לכם בערב בשׂר לאכל ולחם בבקר לשׂבע בשׁמע יהוה את־תלנתיכם אשׁר־אתם מלינם עליו ונחנו מה לא־עלינו תלנתיכם כי על־יהוה׃
\par 9 ויאמר משׁה אל־אהרן אמר אל־כל־עדת בני ישׂראל קרבו לפני יהוה כי שׁמע את תלנתיכם׃
\par 10 ויהי כדבר אהרן אל־כל־עדת בני־ישׂראל ויפנו אל־המדבר והנה כבוד יהוה נראה בענן׃
\par 11 וידבר יהוה אל־משׁה לאמר׃
\par 12 שׁמעתי את־תלונת בני ישׂראל דבר אלהם לאמר בין הערבים תאכלו בשׂר ובבקר תשׂבעו־לחם וידעתם כי אני יהוה אלהיכם׃
\par 13 ויהי בערב ותעל השׂלו ותכס את־המחנה ובבקר היתה שׁכבת הטל סביב למחנה׃
\par 14 ותעל שׁכבת הטל והנה על־פני המדבר דק מחספס דק ככפר על־הארץ׃
\par 15 ויראו בני־ישׂראל ויאמרו אישׁ אל־אחיו מן הוא כי לא ידעו מה־הוא ויאמר משׁה אלהם הוא הלחם אשׁר נתן יהוה לכם לאכלה׃
\par 16 זה הדבר אשׁר צוה יהוה לקטו ממנו אישׁ לפי אכלו עמר לגלגלת מספר נפשׁתיכם אישׁ לאשׁר באהלו תקחו׃
\par 17 ויעשׂו־כן בני ישׂראל וילקטו המרבה והממעיט׃
\par 18 וימדו בעמר ולא העדיף המרבה והממעיט לא החסיר אישׁ לפי־אכלו לקטו׃
\par 19 ויאמר משׁה אלהם אישׁ אל־יותר ממנו עד־בקר׃
\par 20 ולא־שׁמעו אל־משׁה ויותרו אנשׁים ממנו עד־בקר וירם תולעים ויבאשׁ ויקצף עלהם משׁה׃
\par 21 וילקטו אתו בבקר בבקר אישׁ כפי אכלו וחם השׁמשׁ ונמס׃
\par 22 ויהי ביום השׁשׁי לקטו לחם משׁנה שׁני העמר לאחד ויבאו כל־נשׂיאי העדה ויגידו למשׁה׃
\par 23 ויאמר אלהם הוא אשׁר דבר יהוה שׁבתון שׁבת־קדשׁ ליהוה מחר את אשׁר־תאפו אפו ואת אשׁר־תבשׁלו בשׁלו ואת כל־העדף הניחו לכם למשׁמרת עד־הבקר׃
\par 24 ויניחו אתו עד־הבקר כאשׁר צוה משׁה ולא הבאישׁ ורמה לא־היתה בו׃
\par 25 ויאמר משׁה אכלהו היום כי־שׁבת היום ליהוה היום לא תמצאהו בשׂדה׃
\par 26 שׁשׁת ימים תלקטהו וביום השׁביעי שׁבת לא יהיה־בו׃
\par 27 ויהי ביום השׁביעי יצאו מן־העם ללקט ולא מצאו׃
\par 28 ויאמר יהוה אל־משׁה עד־אנה מאנתם לשׁמר מצותי ותורתי׃
\par 29 ראו כי־יהוה נתן לכם השׁבת על־כן הוא נתן לכם ביום השׁשׁי לחם יומים שׁבו אישׁ תחתיו אל־יצא אישׁ ממקמו ביום השׁביעי׃
\par 30 וישׁבתו העם ביום השׁבעי׃
\par 31 ויקראו בית־ישׂראל את־שׁמו מן והוא כזרע גד לבן וטעמו כצפיחת בדבשׁ׃
\par 32 ויאמר משׁה זה הדבר אשׁר צוה יהוה מלא העמר ממנו למשׁמרת לדרתיכם למען יראו את־הלחם אשׁר האכלתי אתכם במדבר בהוציאי אתכם מארץ מצרים׃
\par 33 ויאמר משׁה אל־אהרן קח צנצנת אחת ותן־שׁמה מלא־העמר מן והנח אתו לפני יהוה למשׁמרת לדרתיכם׃
\par 34 כאשׁר צוה יהוה אל־משׁה ויניחהו אהרן לפני העדת למשׁמרת׃
\par 35 ובני ישׂראל אכלו את־המן ארבעים שׁנה עד־באם אל־ארץ נושׁבת את־המן אכלו עד־באם אל־קצה ארץ כנען׃
\par 36 והעמר עשׂרית האיפה הוא׃

\chapter{17}

\par 1 ויסעו כל־עדת בני־ישׂראל ממדבר־סין למסעיהם על־פי יהוה ויחנו ברפידים ואין מים לשׁתת העם׃
\par 2 וירב העם עם־משׁה ויאמרו תנו־לנו מים ונשׁתה ויאמר להם משׁה מה־תריבון עמדי מה־תנסון את־יהוה׃
\par 3 ויצמא שׁם העם למים וילן העם על־משׁה ויאמר למה זה העליתנו ממצרים להמית אתי ואת־בני ואת־מקני בצמא׃
\par 4 ויצעק משׁה אל־יהוה לאמר מה אעשׂה לעם הזה עוד מעט וסקלני׃
\par 5 ויאמר יהוה אל־משׁה עבר לפני העם וקח אתך מזקני ישׂראל ומטך אשׁר הכית בו את־היאר קח בידך והלכת׃
\par 6 הנני עמד לפניך שׁם על־הצור בחרב והכית בצור ויצאו ממנו מים ושׁתה העם ויעשׂ כן משׁה לעיני זקני ישׂראל׃
\par 7 ויקרא שׁם המקום מסה ומריבה על־ריב בני ישׂראל ועל נסתם את־יהוה לאמר הישׁ יהוה בקרבנו אם־אין׃
\par 8 ויבא עמלק וילחם עם־ישׂראל ברפידם׃
\par 9 ויאמר משׁה אל־יהושׁע בחר־לנו אנשׁים וצא הלחם בעמלק מחר אנכי נצב על־ראשׁ הגבעה ומטה האלהים בידי׃
\par 10 ויעשׂ יהושׁע כאשׁר אמר־לו משׁה להלחם בעמלק ומשׁה אהרן וחור עלו ראשׁ הגבעה׃
\par 11 והיה כאשׁר ירים משׁה ידו וגבר ישׂראל וכאשׁר יניח ידו וגבר עמלק׃
\par 12 וידי משׁה כבדים ויקחו־אבן וישׂימו תחתיו וישׁב עליה ואהרן וחור תמכו בידיו מזה אחד ומזה אחד ויהי ידיו אמונה עד־בא השׁמשׁ׃
\par 13 ויחלשׁ יהושׁע את־עמלק ואת־עמו לפי־חרב׃
\par 14 ויאמר יהוה אל־משׁה כתב זאת זכרון בספר ושׂים באזני יהושׁע כי־מחה אמחה את־זכר עמלק מתחת השׁמים׃
\par 15 ויבן משׁה מזבח ויקרא שׁמו יהוה נסי׃
\par 16 ויאמר כי־יד על־כס יה מלחמה ליהוה בעמלק מדר דר׃

\chapter{18}

\par 1 וישׁמע יתרו כהן מדין חתן משׁה את כל־אשׁר עשׂה אלהים למשׁה ולישׂראל עמו כי־הוציא יהוה את־ישׂראל ממצרים׃
\par 2 ויקח יתרו חתן משׁה את־צפרה אשׁת משׁה אחר שׁלוחיה׃
\par 3 ואת שׁני בניה אשׁר שׁם האחד גרשׁם כי אמר גר הייתי בארץ נכריה׃
\par 4 ושׁם האחד אליעזר כי־אלהי אבי בעזרי ויצלני מחרב פרעה׃
\par 5 ויבא יתרו חתן משׁה ובניו ואשׁתו אל־משׁה אל־המדבר אשׁר־הוא חנה שׁם הר האלהים׃
\par 6 ויאמר אל־משׁה אני חתנך יתרו בא אליך ואשׁתך ושׁני בניה עמה׃
\par 7 ויצא משׁה לקראת חתנו וישׁתחו וישׁק־לו וישׁאלו אישׁ־לרעהו לשׁלום ויבאו האהלה׃
\par 8 ויספר משׁה לחתנו את כל־אשׁר עשׂה יהוה לפרעה ולמצרים על אודת ישׂראל את כל־התלאה אשׁר מצאתם בדרך ויצלם יהוה׃
\par 9 ויחד יתרו על כל־הטובה אשׁר־עשׂה יהוה לישׂראל אשׁר הצילו מיד מצרים׃
\par 10 ויאמר יתרו ברוך יהוה אשׁר הציל אתכם מיד מצרים ומיד פרעה אשׁר הציל את־העם מתחת יד־מצרים׃
\par 11 עתה ידעתי כי־גדול יהוה מכל־האלהים כי בדבר אשׁר זדו עליהם׃
\par 12 ויקח יתרו חתן משׁה עלה וזבחים לאלהים ויבא אהרן וכל זקני ישׂראל לאכל־לחם עם־חתן משׁה לפני האלהים׃
\par 13 ויהי ממחרת וישׁב משׁה לשׁפט את־העם ויעמד העם על־משׁה מן־הבקר עד־הערב׃
\par 14 וירא חתן משׁה את כל־אשׁר־הוא עשׂה לעם ויאמר מה־הדבר הזה אשׁר אתה עשׂה לעם מדוע אתה יושׁב לבדך וכל־העם נצב עליך מן־בקר עד־ערב׃
\par 15 ויאמר משׁה לחתנו כי־יבא אלי העם לדרשׁ אלהים׃
\par 16 כי־יהיה להם דבר בא אלי ושׁפטתי בין אישׁ ובין רעהו והודעתי את־חקי האלהים ואת־תורתיו׃
\par 17 ויאמר חתן משׁה אליו לא־טוב הדבר אשׁר אתה עשׂה׃
\par 18 נבל תבל גם־אתה גם־העם הזה אשׁר עמך כי־כבד ממך הדבר לא־תוכל עשׂהו לבדך׃
\par 19 עתה שׁמע בקלי איעצך ויהי אלהים עמך היה אתה לעם מול האלהים והבאת אתה את־הדברים אל־האלהים׃
\par 20 והזהרתה אתהם את־החקים ואת־התורת והודעת להם את־הדרך ילכו בה ואת־המעשׂה אשׁר יעשׂון׃
\par 21 ואתה תחזה מכל־העם אנשׁי־חיל יראי אלהים אנשׁי אמת שׂנאי בצע ושׂמת עלהם שׂרי אלפים שׂרי מאות שׂרי חמשׁים ושׂרי עשׂרת׃
\par 22 ושׁפטו את־העם בכל־עת והיה כל־הדבר הגדל יביאו אליך וכל־הדבר הקטן ישׁפטו־הם והקל מעליך ונשׂאו אתך׃
\par 23 אם את־הדבר הזה תעשׂה וצוך אלהים ויכלת עמד וגם כל־העם הזה על־מקמו יבא בשׁלום׃
\par 24 וישׁמע משׁה לקול חתנו ויעשׂ כל אשׁר אמר׃
\par 25 ויבחר משׁה אנשׁי־חיל מכל־ישׂראל ויתן אתם ראשׁים על־העם שׂרי אלפים שׂרי מאות שׂרי חמשׁים ושׂרי עשׂרת׃
\par 26 ושׁפטו את־העם בכל־עת את־הדבר הקשׁה יביאון אל־משׁה וכל־הדבר הקטן ישׁפוטו הם׃
\par 27 וישׁלח משׁה את־חתנו וילך לו אל־ארצו׃

\chapter{19}

\par 1 בחדשׁ השׁלישׁי לצאת בני־ישׂראל מארץ מצרים ביום הזה באו מדבר סיני׃
\par 2 ויסעו מרפידים ויבאו מדבר סיני ויחנו במדבר ויחן־שׁם ישׂראל נגד ההר׃
\par 3 ומשׁה עלה אל־האלהים ויקרא אליו יהוה מן־ההר לאמר כה תאמר לבית יעקב ותגיד לבני ישׂראל׃
\par 4 אתם ראיתם אשׁר עשׂיתי למצרים ואשׂא אתכם על־כנפי נשׁרים ואבא אתכם אלי׃
\par 5 ועתה אם־שׁמוע תשׁמעו בקלי ושׁמרתם את־בריתי והייתם לי סגלה מכל־העמים כי־לי כל־הארץ׃
\par 6 ואתם תהיו־לי ממלכת כהנים וגוי קדושׁ אלה הדברים אשׁר תדבר אל־בני ישׂראל׃
\par 7 ויבא משׁה ויקרא לזקני העם וישׂם לפניהם את כל־הדברים האלה אשׁר צוהו יהוה׃
\par 8 ויענו כל־העם יחדו ויאמרו כל אשׁר־דבר יהוה נעשׂה וישׁב משׁה את־דברי העם אל־יהוה׃
\par 9 ויאמר יהוה אל־משׁה הנה אנכי בא אליך בעב הענן בעבור ישׁמע העם בדברי עמך וגם־בך יאמינו לעולם ויגד משׁה את־דברי העם אל־יהוה׃
\par 10 ויאמר יהוה אל־משׁה לך אל־העם וקדשׁתם היום ומחר וכבסו שׂמלתם׃
\par 11 והיו נכנים ליום השׁלישׁי כי ביום השׁלשׁי ירד יהוה לעיני כל־העם על־הר סיני׃
\par 12 והגבלת את־העם סביב לאמר השׁמרו לכם עלות בהר ונגע בקצהו כל־הנגע בהר מות יומת׃
\par 13 לא־תגע בו יד כי־סקול יסקל או־ירה יירה אם־בהמה אם־אישׁ לא יחיה במשׁך היבל המה יעלו בהר׃
\par 14 וירד משׁה מן־ההר אל־העם ויקדשׁ את־העם ויכבסו שׂמלתם׃
\par 15 ויאמר אל־העם היו נכנים לשׁלשׁת ימים אל־תגשׁו אל־אשׁה׃
\par 16 ויהי ביום השׁלישׁי בהית הבקר ויהי קלת וברקים וענן כבד על־ההר וקל שׁפר חזק מאד ויחרד כל־העם אשׁר במחנה׃
\par 17 ויוצא משׁה את־העם לקראת האלהים מן־המחנה ויתיצבו בתחתית ההר׃
\par 18 והר סיני עשׁן כלו מפני אשׁר ירד עליו יהוה באשׁ ויעל עשׁנו כעשׁן הכבשׁן ויחרד כל־ההר מאד׃
\par 19 ויהי קול השׁפר הולך וחזק מאד משׁה ידבר והאלהים יעננו בקול׃
\par 20 וירד יהוה על־הר סיני אל־ראשׁ ההר ויקרא יהוה למשׁה אל־ראשׁ ההר ויעל משׁה׃
\par 21 ויאמר יהוה אל־משׁה רד העד בעם פן־יהרסו אל־יהוה לראות ונפל ממנו רב׃
\par 22 וגם הכהנים הנגשׁים אל־יהוה יתקדשׁו פן־יפרץ בהם יהוה׃
\par 23 ויאמר משׁה אל־יהוה לא־יוכל העם לעלת אל־הר סיני כי־אתה העדתה בנו לאמר הגבל את־ההר וקדשׁתו׃
\par 24 ויאמר אליו יהוה לך־רד ועלית אתה ואהרן עמך והכהנים והעם אל־יהרסו לעלת אל־יהוה פן־יפרץ־בם׃
\par 25 וירד משׁה אל־העם ויאמר אלהם׃

\chapter{20}

\par 1 וידבר אלהים את כל־הדברים האלה לאמר׃
\par 2 אנכי יהוה אלהיך אשׁר הוצאתיך מארץ מצרים מבית עבדים׃
\par 3 לא יהיה־לך אלהים אחרים על־פני׃
\par 4 לא תעשׂה־לך פסל וכל־תמונה אשׁר בשׁמים ממעל ואשׁר בארץ מתחת ואשׁר במים מתחת לארץ׃
\par 5 לא־תשׁתחוה להם ולא תעבדם כי אנכי יהוה אלהיך אל קנא פקד עון אבת על־בנים על־שׁלשׁים ועל־רבעים לשׂנאי׃
\par 6 ועשׂה חסד לאלפים לאהבי ולשׁמרי מצותי׃
\par 7 לא תשׂא את־שׁם־יהוה אלהיך לשׁוא כי לא ינקה יהוה את אשׁר־ישׂא את־שׁמו לשׁוא׃
\par 8 זכור את־יום השׁבת לקדשׁו׃
\par 9 שׁשׁת ימים תעבד ועשׂית כל־מלאכתך׃
\par 10 ויום השׁביעי שׁבת ליהוה אלהיך לא־תעשׂה כל־מלאכה אתה ובנך־ובתך עבדך ואמתך ובהמתך וגרך אשׁר בשׁעריך׃
\par 11 כי שׁשׁת־ימים עשׂה יהוה את־השׁמים ואת־הארץ את־הים ואת־כל־אשׁר־בם וינח ביום השׁביעי על־כן ברך יהוה את־יום השׁבת ויקדשׁהו׃
\par 12 כבד את־אביך ואת־אמך למען יארכון ימיך על האדמה אשׁר־יהוה אלהיך נתן לך׃
\par 13 לא תרצח׃
\par 14 לא תנאף׃
\par 15 לא תגנב׃
\par 16 לא־תענה ברעך עד שׁקר׃
\par 17 לא תחמד בית רעך לא־תחמד אשׁת רעך ועבדו ואמתו ושׁורו וחמרו וכל אשׁר לרעך׃
\par 18 וכל־העם ראים את־הקולת ואת־הלפידם ואת קול השׁפר ואת־ההר עשׁן וירא העם וינעו ויעמדו מרחק׃
\par 19 ויאמרו אל־משׁה דבר־אתה עמנו ונשׁמעה ואל־ידבר עמנו אלהים פן־נמות׃
\par 20 ויאמר משׁה אל־העם אל־תיראו כי לבעבור נסות אתכם בא האלהים ובעבור תהיה יראתו על־פניכם לבלתי תחטאו׃
\par 21 ויעמד העם מרחק ומשׁה נגשׁ אל־הערפל אשׁר־שׁם האלהים׃
\par 22 ויאמר יהוה אל־משׁה כה תאמר אל־בני ישׂראל אתם ראיתם כי מן־השׁמים דברתי עמכם׃
\par 23 לא תעשׂון אתי אלהי כסף ואלהי זהב לא תעשׂו לכם׃
\par 24 מזבח אדמה תעשׂה־לי וזבחת עליו את־עלתיך ואת־שׁלמיך את־צאנך ואת־בקרך בכל־המקום אשׁר אזכיר את־שׁמי אבוא אליך וברכתיך׃
\par 25 ואם־מזבח אבנים תעשׂה־לי לא־תבנה אתהן גזית כי חרבך הנפת עליה ותחללה׃
\par 26 ולא־תעלה במעלת על־מזבחי אשׁר לא־תגלה ערותך עליו׃

\chapter{21}

\par 1 ואלה המשׁפטים אשׁר תשׂים לפניהם׃
\par 2 כי תקנה עבד עברי שׁשׁ שׁנים יעבד ובשׁבעת יצא לחפשׁי חנם׃
\par 3 אם־בגפו יבא בגפו יצא אם־בעל אשׁה הוא ויצאה אשׁתו עמו׃
\par 4 אם־אדניו יתן־לו אשׁה וילדה־לו בנים או בנות האשׁה וילדיה תהיה לאדניה והוא יצא בגפו׃
\par 5 ואם־אמר יאמר העבד אהבתי את־אדני את־אשׁתי ואת־בני לא אצא חפשׁי׃
\par 6 והגישׁו אדניו אל־האלהים והגישׁו אל־הדלת או אל־המזוזה ורצע אדניו את־אזנו במרצע ועבדו לעלם׃
\par 7 וכי־ימכר אישׁ את־בתו לאמה לא תצא כצאת העבדים׃
\par 8 אם־רעה בעיני אדניה אשׁר־לא יעדה והפדה לעם נכרי לא־ימשׁל למכרה בבגדו־בה׃
\par 9 ואם־לבנו ייעדנה כמשׁפט הבנות יעשׂה־לה׃
\par 10 אם־אחרת יקח־לו שׁארה כסותה וענתה לא יגרע׃
\par 11 ואם־שׁלשׁ־אלה לא יעשׂה לה ויצאה חנם אין כסף׃
\par 12 מכה אישׁ ומת מות יומת׃
\par 13 ואשׁר לא צדה והאלהים אנה לידו ושׂמתי לך מקום אשׁר ינוס שׁמה׃
\par 14 וכי־יזד אישׁ על־רעהו להרגו בערמה מעם מזבחי תקחנו למות׃
\par 15 ומכה אביו ואמו מות יומת׃
\par 16 וגנב אישׁ ומכרו ונמצא בידו מות יומת׃
\par 17 ומקלל אביו ואמו מות יומת׃
\par 18 וכי־יריבן אנשׁים והכה־אישׁ את־רעהו באבן או באגרף ולא ימות ונפל למשׁכב׃
\par 19 אם־יקום והתהלך בחוץ על־משׁענתו ונקה המכה רק שׁבתו יתן ורפא ירפא׃
\par 20 וכי־יכה אישׁ את־עבדו או את־אמתו בשׁבט ומת תחת ידו נקם ינקם׃
\par 21 אך אם־יום או יומים יעמד לא יקם כי כספו הוא׃
\par 22 וכי־ינצו אנשׁים ונגפו אשׁה הרה ויצאו ילדיה ולא יהיה אסון ענושׁ יענשׁ כאשׁר ישׁית עליו בעל האשׁה ונתן בפללים׃
\par 23 ואם־אסון יהיה ונתתה נפשׁ תחת נפשׁ׃
\par 24 עין תחת עין שׁן תחת שׁן יד תחת יד רגל תחת רגל׃
\par 25 כויה תחת כויה פצע תחת פצע חבורה תחת חבורה׃
\par 26 וכי־יכה אישׁ את־עין עבדו או־את־עין אמתו ושׁחתה לחפשׁי ישׁלחנו תחת עינו׃
\par 27 ואם־שׁן עבדו או־שׁן אמתו יפיל לחפשׁי ישׁלחנו תחת שׁנו׃
\par 28 וכי־יגח שׁור את־אישׁ או את־אשׁה ומת סקול יסקל השׁור ולא יאכל את־בשׂרו ובעל השׁור נקי׃
\par 29 ואם שׁור נגח הוא מתמל שׁלשׁם והועד בבעליו ולא ישׁמרנו והמית אישׁ או אשׁה השׁור יסקל וגם־בעליו יומת׃
\par 30 אם־כפר יושׁת עליו ונתן פדין נפשׁו ככל אשׁר־יושׁת עליו׃
\par 31 או־בן יגח או־בת יגח כמשׁפט הזה יעשׂה לו׃
\par 32 אם־עבד יגח השׁור או אמה כסף שׁלשׁים שׁקלים יתן לאדניו והשׁור יסקל׃
\par 33 וכי־יפתח אישׁ בור או כי־יכרה אישׁ בר ולא יכסנו ונפל־שׁמה שׁור או חמור׃
\par 34 בעל הבור ישׁלם כסף ישׁיב לבעליו והמת יהיה־לו׃
\par 35 וכי־יגף שׁור־אישׁ את־שׁור רעהו ומת ומכרו את־השׁור החי וחצו את־כספו וגם את־המת יחצון׃
\par 36 או נודע כי שׁור נגח הוא מתמול שׁלשׁם ולא ישׁמרנו בעליו שׁלם ישׁלם שׁור תחת השׁור והמת יהיה־לו׃
\par 37 כי יגנב־אישׁ שׁור או־שׂה וטבחו או מכרו חמשׁה בקר ישׁלם תחת השׁור וארבע־צאן תחת השׂה׃

\chapter{22}

\par 1 אם־במחתרת ימצא הגנב והכה ומת אין לו דמים׃
\par 2 אם־זרחה השׁמשׁ עליו דמים לו שׁלם ישׁלם אם־אין לו ונמכר בגנבתו׃
\par 3 אם־המצא תמצא בידו הגנבה משׁור עד־חמור עד־שׂה חיים שׁנים ישׁלם׃
\par 4 כי יבער־אישׁ שׂדה או־כרם ושׁלח את־בעירה ובער בשׂדה אחר מיטב שׂדהו ומיטב כרמו ישׁלם׃
\par 5 כי־תצא אשׁ ומצאה קצים ונאכל גדישׁ או הקמה או השׂדה שׁלם ישׁלם המבער את־הבערה׃
\par 6 כי־יתן אישׁ אל־רעהו כסף או־כלים לשׁמר וגנב מבית האישׁ אם־ימצא הגנב ישׁלם שׁנים׃
\par 7 אם־לא ימצא הגנב ונקרב בעל־הבית אל־האלהים אם־לא שׁלח ידו במלאכת רעהו׃
\par 8 על־כל־דבר־פשׁע על־שׁור על־חמור על־שׂה על־שׂלמה על־כל־אבדה אשׁר יאמר כי־הוא זה עד האלהים יבא דבר־שׁניהם אשׁר ירשׁיען אלהים ישׁלם שׁנים לרעהו׃
\par 9 כי־יתן אישׁ אל־רעהו חמור או־שׁור או־שׂה וכל־בהמה לשׁמר ומת או־נשׁבר או־נשׁבה אין ראה׃
\par 10 שׁבעת יהוה תהיה בין שׁניהם אם־לא שׁלח ידו במלאכת רעהו ולקח בעליו ולא ישׁלם׃
\par 11 ואם־גנב יגנב מעמו ישׁלם לבעליו׃
\par 12 אם־טרף יטרף יבאהו עד הטרפה לא ישׁלם׃
\par 13 וכי־ישׁאל אישׁ מעם רעהו ונשׁבר או־מת בעליו אין־עמו שׁלם ישׁלם׃
\par 14 אם־בעליו עמו לא ישׁלם אם־שׂכיר הוא בא בשׂכרו׃
\par 15 וכי־יפתה אישׁ בתולה אשׁר לא־ארשׂה ושׁכב עמה מהר ימהרנה לו לאשׁה׃
\par 16 אם־מאן ימאן אביה לתתה לו כסף ישׁקל כמהר הבתולת׃
\par 17 מכשׁפה לא תחיה׃
\par 18 כל־שׁכב עם־בהמה מות יומת׃
\par 19 זבח לאלהים יחרם בלתי ליהוה לבדו׃
\par 20 וגר לא־תונה ולא תלחצנו כי־גרים הייתם בארץ מצרים׃
\par 21 כל־אלמנה ויתום לא תענון׃
\par 22 אם־ענה תענה אתו כי אם־צעק יצעק אלי שׁמע אשׁמע צעקתו׃
\par 23 וחרה אפי והרגתי אתכם בחרב והיו נשׁיכם אלמנות ובניכם יתמים׃
\par 24 אם־כסף תלוה את־עמי את־העני עמך לא־תהיה לו כנשׁה לא־תשׂימון עליו נשׁך׃
\par 25 אם־חבל תחבל שׂלמת רעך עד־בא השׁמשׁ תשׁיבנו לו׃
\par 26 כי הוא כסותה לבדה הוא שׂמלתו לערו במה ישׁכב והיה כי־יצעק אלי ושׁמעתי כי־חנון אני׃
\par 27 אלהים לא תקלל ונשׂיא בעמך לא תאר׃
\par 28 מלאתך ודמעך לא תאחר בכור בניך תתן־לי׃
\par 29 כן־תעשׂה לשׁרך לצאנך שׁבעת ימים יהיה עם־אמו ביום השׁמיני תתנו־לי׃
\par 30 ואנשׁי־קדשׁ תהיון לי ובשׂר בשׂדה טרפה לא תאכלו לכלב תשׁלכון אתו׃

\chapter{23}

\par 1 לא תשׂא שׁמע שׁוא אל־תשׁת ידך עם־רשׁע להית עד חמס׃
\par 2 לא־תהיה אחרי־רבים לרעת ולא־תענה על־רב לנטת אחרי רבים להטת׃
\par 3 ודל לא תהדר בריבו׃
\par 4 כי תפגע שׁור איבך או חמרו תעה השׁב תשׁיבנו לו׃
\par 5 כי־תראה חמור שׂנאך רבץ תחת משׂאו וחדלת מעזב לו עזב תעזב עמו׃
\par 6 לא תטה משׁפט אבינך בריבו׃
\par 7 מדבר־שׁקר תרחק ונקי וצדיק אל־תהרג כי לא־אצדיק רשׁע׃
\par 8 ושׁחד לא תקח כי השׁחד יעור פקחים ויסלף דברי צדיקים׃
\par 9 וגר לא תלחץ ואתם ידעתם את־נפשׁ הגר כי־גרים הייתם בארץ מצרים׃
\par 10 ושׁשׁ שׁנים תזרע את־ארצך ואספת את־תבואתה׃
\par 11 והשׁביעת תשׁמטנה ונטשׁתה ואכלו אביני עמך ויתרם תאכל חית השׂדה כן־תעשׂה לכרמך לזיתך׃
\par 12 שׁשׁת ימים תעשׂה מעשׂיך וביום השׁביעי תשׁבת למען ינוח שׁורך וחמרך וינפשׁ בן־אמתך והגר׃
\par 13 ובכל אשׁר־אמרתי אליכם תשׁמרו ושׁם אלהים אחרים לא תזכירו לא ישׁמע על־פיך׃
\par 14 שׁלשׁ רגלים תחג לי בשׁנה׃
\par 15 את־חג המצות תשׁמר שׁבעת ימים תאכל מצות כאשׁר צויתך למועד חדשׁ האביב כי־בו יצאת ממצרים ולא־יראו פני ריקם׃
\par 16 וחג הקציר בכורי מעשׂיך אשׁר תזרע בשׂדה וחג האסף בצאת השׁנה באספך את־מעשׂיך מן־השׂדה׃
\par 17 שׁלשׁ פעמים בשׁנה יראה כל־זכורך אל־פני האדן יהוה׃
\par 18 לא־תזבח על־חמץ דם־זבחי ולא־ילין חלב־חגי עד־בקר׃
\par 19 ראשׁית בכורי אדמתך תביא בית יהוה אלהיך לא־תבשׁל גדי בחלב אמו׃
\par 20 הנה אנכי שׁלח מלאך לפניך לשׁמרך בדרך ולהביאך אל־המקום אשׁר הכנתי׃
\par 21 השׁמר מפניו ושׁמע בקלו אל־תמר בו כי לא ישׂא לפשׁעכם כי שׁמי בקרבו׃
\par 22 כי אם־שׁמוע תשׁמע בקלו ועשׂית כל אשׁר אדבר ואיבתי את־איביך וצרתי את־צרריך׃
\par 23 כי־ילך מלאכי לפניך והביאך אל־האמרי והחתי והפרזי והכנעני החוי והיבוסי והכחדתיו׃
\par 24 לא־תשׁתחוה לאלהיהם ולא תעבדם ולא תעשׂה כמעשׂיהם כי הרס תהרסם ושׁבר תשׁבר מצבתיהם׃
\par 25 ועבדתם את יהוה אלהיכם וברך את־לחמך ואת־מימיך והסרתי מחלה מקרבך׃
\par 26 לא תהיה משׁכלה ועקרה בארצך את־מספר ימיך אמלא׃
\par 27 את־אימתי אשׁלח לפניך והמתי את־כל־העם אשׁר תבא בהם ונתתי את־כל־איביך אליך ערף׃
\par 28 ושׁלחתי את־הצרעה לפניך וגרשׁה את־החוי את־הכנעני ואת־החתי מלפניך׃
\par 29 לא אגרשׁנו מפניך בשׁנה אחת פן־תהיה הארץ שׁממה ורבה עליך חית השׂדה׃
\par 30 מעט מעט אגרשׁנו מפניך עד אשׁר תפרה ונחלת את־הארץ׃
\par 31 ושׁתי את־גבלך מים־סוף ועד־ים פלשׁתים וממדבר עד־הנהר כי אתן בידכם את ישׁבי הארץ וגרשׁתמו מפניך׃
\par 32 לא־תכרת להם ולאלהיהם ברית׃
\par 33 לא ישׁבו בארצך פן־יחטיאו אתך לי כי תעבד את־אלהיהם כי־יהיה לך למוקשׁ׃

\chapter{24}

\par 1 ואל־משׁה אמר עלה אל־יהוה אתה ואהרן נדב ואביהוא ושׁבעים מזקני ישׂראל והשׁתחויתם מרחק׃
\par 2 ונגשׁ משׁה לבדו אל־יהוה והם לא יגשׁו והעם לא יעלו עמו׃
\par 3 ויבא משׁה ויספר לעם את כל־דברי יהוה ואת כל־המשׁפטים ויען כל־העם קול אחד ויאמרו כל־הדברים אשׁר־דבר יהוה נעשׂה׃
\par 4 ויכתב משׁה את כל־דברי יהוה וישׁכם בבקר ויבן מזבח תחת ההר ושׁתים עשׂרה מצבה לשׁנים עשׂר שׁבטי ישׂראל׃
\par 5 וישׁלח את־נערי בני ישׂראל ויעלו עלת ויזבחו זבחים שׁלמים ליהוה פרים׃
\par 6 ויקח משׁה חצי הדם וישׂם באגנת וחצי הדם זרק על־המזבח׃
\par 7 ויקח ספר הברית ויקרא באזני העם ויאמרו כל אשׁר־דבר יהוה נעשׂה ונשׁמע׃
\par 8 ויקח משׁה את־הדם ויזרק על־העם ויאמר הנה דם־הברית אשׁר כרת יהוה עמכם על כל־הדברים האלה׃
\par 9 ויעל משׁה ואהרן נדב ואביהוא ושׁבעים מזקני ישׂראל׃
\par 10 ויראו את אלהי ישׂראל ותחת רגליו כמעשׂה לבנת הספיר וכעצם השׁמים לטהר׃
\par 11 ואל־אצילי בני ישׂראל לא שׁלח ידו ויחזו את־האלהים ויאכלו וישׁתו׃
\par 12 ויאמר יהוה אל־משׁה עלה אלי ההרה והיה־שׁם ואתנה לך את־לחת האבן והתורה והמצוה אשׁר כתבתי להורתם׃
\par 13 ויקם משׁה ויהושׁע משׁרתו ויעל משׁה אל־הר האלהים׃
\par 14 ואל־הזקנים אמר שׁבו־לנו בזה עד אשׁר־נשׁוב אליכם והנה אהרן וחור עמכם מי־בעל דברים יגשׁ אלהם׃
\par 15 ויעל משׁה אל־ההר ויכס הענן את־ההר׃
\par 16 וישׁכן כבוד־יהוה על־הר סיני ויכסהו הענן שׁשׁת ימים ויקרא אל־משׁה ביום השׁביעי מתוך הענן׃
\par 17 ומראה כבוד יהוה כאשׁ אכלת בראשׁ ההר לעיני בני ישׂראל׃
\par 18 ויבא משׁה בתוך הענן ויעל אל־ההר ויהי משׁה בהר ארבעים יום וארבעים לילה׃

\chapter{25}

\par 1 וידבר יהוה אל־משׁה לאמר׃
\par 2 דבר אל־בני ישׂראל ויקחו־לי תרומה מאת כל־אישׁ אשׁר ידבנו לבו תקחו את־תרומתי׃
\par 3 וזאת התרומה אשׁר תקחו מאתם זהב וכסף ונחשׁת׃
\par 4 ותכלת וארגמן ותולעת שׁני ושׁשׁ ועזים׃
\par 5 וערת אילם מאדמים וערת תחשׁים ועצי שׁטים׃
\par 6 שׁמן למאר בשׂמים לשׁמן המשׁחה ולקטרת הסמים׃
\par 7 אבני־שׁהם ואבני מלאים לאפד ולחשׁן׃
\par 8 ועשׂו לי מקדשׁ ושׁכנתי בתוכם׃
\par 9 ככל אשׁר אני מראה אותך את תבנית המשׁכן ואת תבנית כל־כליו וכן תעשׂו׃
\par 10 ועשׂו ארון עצי שׁטים אמתים וחצי ארכו ואמה וחצי רחבו ואמה וחצי קמתו׃
\par 11 וצפית אתו זהב טהור מבית ומחוץ תצפנו ועשׂית עליו זר זהב סביב׃
\par 12 ויצקת לו ארבע טבעת זהב ונתתה על ארבע פעמתיו ושׁתי טבעת על־צלעו האחת ושׁתי טבעת על־צלעו השׁנית׃
\par 13 ועשׂית בדי עצי שׁטים וצפית אתם זהב׃
\par 14 והבאת את־הבדים בטבעת על צלעת הארן לשׂאת את־הארן בהם׃
\par 15 בטבעת הארן יהיו הבדים לא יסרו ממנו׃
\par 16 ונתת אל־הארן את העדת אשׁר אתן אליך׃
\par 17 ועשׂית כפרת זהב טהור אמתים וחצי ארכה ואמה וחצי רחבה׃
\par 18 ועשׂית שׁנים כרבים זהב מקשׁה תעשׂה אתם משׁני קצות הכפרת׃
\par 19 ועשׂה כרוב אחד מקצה מזה וכרוב־אחד מקצה מזה מן־הכפרת תעשׂו את־הכרבים על־שׁני קצותיו׃
\par 20 והיו הכרבים פרשׂי כנפים למעלה סככים בכנפיהם על־הכפרת ופניהם אישׁ אל־אחיו אל־הכפרת יהיו פני הכרבים׃
\par 21 ונתת את־הכפרת על־הארן מלמעלה ואל־הארן תתן את־העדת אשׁר אתן אליך׃
\par 22 ונועדתי לך שׁם ודברתי אתך מעל הכפרת מבין שׁני הכרבים אשׁר על־ארון העדת את כל־אשׁר אצוה אותך אל־בני ישׂראל׃
\par 23 ועשׂית שׁלחן עצי שׁטים אמתים ארכו ואמה רחבו ואמה וחצי קמתו׃
\par 24 וצפית אתו זהב טהור ועשׂית לו זר זהב סביב׃
\par 25 ועשׂית לו מסגרת טפח סביב ועשׂית זר־זהב למסגרתו סביב׃
\par 26 ועשׂית לו ארבע טבעת זהב ונתת את־הטבעת על ארבע הפאת אשׁר לארבע רגליו׃
\par 27 לעמת המסגרת תהיין הטבעת לבתים לבדים לשׂאת את־השׁלחן׃
\par 28 ועשׂית את־הבדים עצי שׁטים וצפית אתם זהב ונשׂא־בם את־השׁלחן׃
\par 29 ועשׂית קערתיו וכפתיו וקשׂותיו ומנקיתיו אשׁר יסך בהן זהב טהור תעשׂה אתם׃
\par 30 ונתת על־השׁלחן לחם פנים לפני תמיד׃
\par 31 ועשׂית מנרת זהב טהור מקשׁה תיעשׂה המנורה ירכה וקנה גביעיה כפתריה ופרחיה ממנה יהיו׃
\par 32 ושׁשׁה קנים יצאים מצדיה שׁלשׁה קני מנרה מצדה האחד ושׁלשׁה קני מנרה מצדה השׁני׃
\par 33 שׁלשׁה גבעים משׁקדים בקנה האחד כפתר ופרח ושׁלשׁה גבעים משׁקדים בקנה האחד כפתר ופרח כן לשׁשׁת הקנים היצאים מן־המנרה׃
\par 34 ובמנרה ארבעה גבעים משׁקדים כפתריה ופרחיה׃
\par 35 וכפתר תחת שׁני הקנים ממנה וכפתר תחת שׁני הקנים ממנה וכפתר תחת־שׁני הקנים ממנה לשׁשׁת הקנים היצאים מן־המנרה׃
\par 36 כפתריהם וקנתם ממנה יהיו כלה מקשׁה אחת זהב טהור׃
\par 37 ועשׂית את־נרתיה שׁבעה והעלה את־נרתיה והאיר על־עבר פניה׃
\par 38 ומלקחיה ומחתתיה זהב טהור׃
\par 39 ככר זהב טהור יעשׂה אתה את כל־הכלים האלה׃
\par 40 וראה ועשׂה בתבניתם אשׁר־אתה מראה בהר׃

\chapter{26}

\par 1 ואת־המשׁכן תעשׂה עשׂר יריעת שׁשׁ משׁזר ותכלת וארגמן ותלעת שׁני כרבים מעשׂה חשׁב תעשׂה אתם׃
\par 2 ארך היריעה האחת שׁמנה ועשׂרים באמה ורחב ארבע באמה היריעה האחת מדה אחת לכל־היריעת׃
\par 3 חמשׁ היריעת תהיין חברת אשׁה אל־אחתה וחמשׁ יריעת חברת אשׁה אל־אחתה׃
\par 4 ועשׂית ללאת תכלת על שׂפת היריעה האחת מקצה בחברת וכן תעשׂה בשׂפת היריעה הקיצונה במחברת השׁנית׃
\par 5 חמשׁים ללאת תעשׂה ביריעה האחת וחמשׁים ללאת תעשׂה בקצה היריעה אשׁר במחברת השׁנית מקבילת הללאת אשׁה אל־אחתה׃
\par 6 ועשׂית חמשׁים קרסי זהב וחברת את־היריעת אשׁה אל־אחתה בקרסים והיה המשׁכן אחד׃
\par 7 ועשׂית יריעת עזים לאהל על־המשׁכן עשׁתי־עשׂרה יריעת תעשׂה אתם׃
\par 8 ארך היריעה האחת שׁלשׁים באמה ורחב ארבע באמה היריעה האחת מדה אחת לעשׁתי עשׂרה יריעת׃
\par 9 וחברת את־חמשׁ היריעת לבד ואת־שׁשׁ היריעת לבד וכפלת את־היריעה השׁשׁית אל־מול פני האהל׃
\par 10 ועשׂית חמשׁים ללאת על שׂפת היריעה האחת הקיצנה בחברת וחמשׁים ללאת על שׂפת היריעה החברת השׁנית׃
\par 11 ועשׂית קרסי נחשׁת חמשׁים והבאת את־הקרסים בללאת וחברת את־האהל והיה אחד׃
\par 12 וסרח העדף ביריעת האהל חצי היריעה העדפת תסרח על אחרי המשׁכן׃
\par 13 והאמה מזה והאמה מזה בעדף בארך יריעת האהל יהיה סרוח על־צדי המשׁכן מזה ומזה לכסתו׃
\par 14 ועשׂית מכסה לאהל ערת אילם מאדמים ומכסה ערת תחשׁים מלמעלה׃
\par 15 ועשׂית את־הקרשׁים למשׁכן עצי שׁטים עמדים׃
\par 16 עשׂר אמות ארך הקרשׁ ואמה וחצי האמה רחב הקרשׁ האחד׃
\par 17 שׁתי ידות לקרשׁ האחד משׁלבת אשׁה אל־אחתה כן תעשׂה לכל קרשׁי המשׁכן׃
\par 18 ועשׂית את־הקרשׁים למשׁכן עשׂרים קרשׁ לפאת נגבה תימנה׃
\par 19 וארבעים אדני־כסף תעשׂה תחת עשׂרים הקרשׁ שׁני אדנים תחת־הקרשׁ האחד לשׁתי ידתיו ושׁני אדנים תחת־הקרשׁ האחד לשׁתי ידתיו׃
\par 20 ולצלע המשׁכן השׁנית לפאת צפון עשׂרים קרשׁ׃
\par 21 וארבעים אדניהם כסף שׁני אדנים תחת הקרשׁ האחד ושׁני אדנים תחת הקרשׁ האחד׃
\par 22 ולירכתי המשׁכן ימה תעשׂה שׁשׁה קרשׁים׃
\par 23 ושׁני קרשׁים תעשׂה למקצעת המשׁכן בירכתים׃
\par 24 ויהיו תאמם מלמטה ויחדו יהיו תמים על־ראשׁו אל־הטבעת האחת כן יהיה לשׁניהם לשׁני המקצעת יהיו׃
\par 25 והיו שׁמנה קרשׁים ואדניהם כסף שׁשׁה עשׂר אדנים שׁני אדנים תחת הקרשׁ האחד ושׁני אדנים תחת הקרשׁ האחד׃
\par 26 ועשׂית בריחם עצי שׁטים חמשׁה לקרשׁי צלע־המשׁכן האחד׃
\par 27 וחמשׁה בריחם לקרשׁי צלע־המשׁכן השׁנית וחמשׁה בריחם לקרשׁי צלע המשׁכן לירכתים ימה׃
\par 28 והבריח התיכן בתוך הקרשׁים מברח מן־הקצה אל־הקצה׃
\par 29 ואת־הקרשׁים תצפה זהב ואת־טבעתיהם תעשׂה זהב בתים לבריחם וצפית את־הבריחם זהב׃
\par 30 והקמת את־המשׁכן כמשׁפטו אשׁר הראית בהר׃
\par 31 ועשׂית פרכת תכלת וארגמן ותולעת שׁני ושׁשׁ משׁזר מעשׂה חשׁב יעשׂה אתה כרבים׃
\par 32 ונתתה אתה על־ארבעה עמודי שׁטים מצפים זהב וויהם זהב על־ארבעה אדני־כסף׃
\par 33 ונתתה את־הפרכת תחת הקרסים והבאת שׁמה מבית לפרכת את ארון העדות והבדילה הפרכת לכם בין הקדשׁ ובין קדשׁ הקדשׁים׃
\par 34 ונתת את־הכפרת על ארון העדת בקדשׁ הקדשׁים׃
\par 35 ושׂמת את־השׁלחן מחוץ לפרכת ואת־המנרה נכח השׁלחן על צלע המשׁכן תימנה והשׁלחן תתן על־צלע צפון׃
\par 36 ועשׂית מסך לפתח האהל תכלת וארגמן ותולעת שׁני ושׁשׁ משׁזר מעשׂה רקם׃
\par 37 ועשׂית למסך חמשׁה עמודי שׁטים וצפית אתם זהב וויהם זהב ויצקת להם חמשׁה אדני נחשׁת׃

\chapter{27}

\par 1 ועשׂית את־המזבח עצי שׁטים חמשׁ אמות ארך וחמשׁ אמות רחב רבוע יהיה המזבח ושׁלשׁ אמות קמתו׃
\par 2 ועשׂית קרנתיו על ארבע פנתיו ממנו תהיין קרנתיו וצפית אתו נחשׁת׃
\par 3 ועשׂית סירתיו לדשׁנו ויעיו ומזרקתיו ומזלגתיו ומחתתיו לכל־כליו תעשׂה נחשׁת׃
\par 4 ועשׂית לו מכבר מעשׂה רשׁת נחשׁת ועשׂית על־הרשׁת ארבע טבעת נחשׁת על ארבע קצותיו׃
\par 5 ונתתה אתה תחת כרכב המזבח מלמטה והיתה הרשׁת עד חצי המזבח׃
\par 6 ועשׂית בדים למזבח בדי עצי שׁטים וצפית אתם נחשׁת׃
\par 7 והובא את־בדיו בטבעת והיו הבדים על־שׁתי צלעת המזבח בשׂאת אתו׃
\par 8 נבוב לחת תעשׂה אתו כאשׁר הראה אתך בהר כן יעשׂו׃
\par 9 ועשׂית את חצר המשׁכן לפאת נגב־תימנה קלעים לחצר שׁשׁ משׁזר מאה באמה ארך לפאה האחת׃
\par 10 ועמדיו עשׂרים ואדניהם עשׂרים נחשׁת ווי העמדים וחשׁקיהם כסף׃
\par 11 וכן לפאת צפון בארך קלעים מאה ארך ועמדו עשׂרים ואדניהם עשׂרים נחשׁת ווי העמדים וחשׁקיהם כסף׃
\par 12 ורחב החצר לפאת־ים קלעים חמשׁים אמה עמדיהם עשׂרה ואדניהם עשׂרה׃
\par 13 ורחב החצר לפאת קדמה מזרחה חמשׁים אמה׃
\par 14 וחמשׁ עשׂרה אמה קלעים לכתף עמדיהם שׁלשׁה ואדניהם שׁלשׁה׃
\par 15 ולכתף השׁנית חמשׁ עשׂרה קלעים עמדיהם שׁלשׁה ואדניהם שׁלשׁה׃
\par 16 ולשׁער החצר מסך עשׂרים אמה תכלת וארגמן ותולעת שׁני ושׁשׁ משׁזר מעשׂה רקם עמדיהם ארבעה ואדניהם ארבעה׃
\par 17 כל־עמודי החצר סביב מחשׁקים כסף וויהם כסף ואדניהם נחשׁת׃
\par 18 ארך החצר מאה באמה ורחב חמשׁים בחמשׁים וקמה חמשׁ אמות שׁשׁ משׁזר ואדניהם נחשׁת׃
\par 19 לכל כלי המשׁכן בכל עבדתו וכל־יתדתיו וכל־יתדת החצר נחשׁת׃
\par 20 ואתה תצוה את־בני ישׂראל ויקחו אליך שׁמן זית זך כתית למאור להעלת נר תמיד׃
\par 21 באהל מועד מחוץ לפרכת אשׁר על־העדת יערך אתו אהרן ובניו מערב עד־בקר לפני יהוה חקת עולם לדרתם מאת בני ישׂראל׃

\chapter{28}

\par 1 ואתה הקרב אליך את־אהרן אחיך ואת־בניו אתו מתוך בני ישׂראל לכהנו־לי אהרן נדב ואביהוא אלעזר ואיתמר בני אהרן׃
\par 2 ועשׂית בגדי־קדשׁ לאהרן אחיך לכבוד ולתפארת׃
\par 3 ואתה תדבר אל־כל־חכמי־לב אשׁר מלאתיו רוח חכמה ועשׂו את־בגדי אהרן לקדשׁו לכהנו־לי׃
\par 4 ואלה הבגדים אשׁר יעשׂו חשׁן ואפוד ומעיל וכתנת תשׁבץ מצנפת ואבנט ועשׂו בגדי־קדשׁ לאהרן אחיך ולבניו לכהנו־לי׃
\par 5 והם יקחו את־הזהב ואת־התכלת ואת־הארגמן ואת־תולעת השׁני ואת־השׁשׁ׃
\par 6 ועשׂו את־האפד זהב תכלת וארגמן תולעת שׁני ושׁשׁ משׁזר מעשׂה חשׁב׃
\par 7 שׁתי כתפת חברת יהיה־לו אל־שׁני קצותיו וחבר׃
\par 8 וחשׁב אפדתו אשׁר עליו כמעשׂהו ממנו יהיה זהב תכלת וארגמן ותולעת שׁני ושׁשׁ משׁזר׃
\par 9 ולקחת את־שׁתי אבני־שׁהם ופתחת עליהם שׁמות בני ישׂראל׃
\par 10 שׁשׁה משׁמתם על האבן האחת ואת־שׁמות השׁשׁה הנותרים על־האבן השׁנית כתולדתם׃
\par 11 מעשׂה חרשׁ אבן פתוחי חתם תפתח את־שׁתי האבנים על־שׁמת בני ישׂראל מסבת משׁבצות זהב תעשׂה אתם׃
\par 12 ושׂמת את־שׁתי האבנים על כתפת האפד אבני זכרן לבני ישׂראל ונשׂא אהרן את־שׁמותם לפני יהוה על־שׁתי כתפיו לזכרן׃
\par 13 ועשׂית משׁבצת זהב׃
\par 14 ושׁתי שׁרשׁרת זהב טהור מגבלת תעשׂה אתם מעשׂה עבת ונתתה את־שׁרשׁרת העבתת על־המשׁבצת׃
\par 15 ועשׂית חשׁן משׁפט מעשׂה חשׁב כמעשׂה אפד תעשׂנו זהב תכלת וארגמן ותולעת שׁני ושׁשׁ משׁזר תעשׂה אתו׃
\par 16 רבוע יהיה כפול זרת ארכו וזרת רחבו׃
\par 17 ומלאת בו מלאת אבן ארבעה טורים אבן טור אדם פטדה וברקת הטור האחד׃
\par 18 והטור השׁני נפך ספיר ויהלם׃
\par 19 והטור השׁלישׁי לשׁם שׁבו ואחלמה׃
\par 20 והטור הרביעי תרשׁישׁ ושׁהם וישׁפה משׁבצים זהב יהיו במלואתם׃
\par 21 והאבנים תהיין על־שׁמת בני־ישׂראל שׁתים עשׂרה על־שׁמתם פתוחי חותם אישׁ על־שׁמו תהיין לשׁני עשׂר שׁבט׃
\par 22 ועשׂית על־החשׁן שׁרשׁת גבלת מעשׂה עבת זהב טהור׃
\par 23 ועשׂית על־החשׁן שׁתי טבעות זהב ונתת את־שׁתי הטבעות על־שׁני קצות החשׁן׃
\par 24 ונתתה את־שׁתי עבתת הזהב על־שׁתי הטבעת אל־קצות החשׁן׃
\par 25 ואת שׁתי קצות שׁתי העבתת תתן על־שׁתי המשׁבצות ונתתה על־כתפות האפד אל־מול פניו׃
\par 26 ועשׂית שׁתי טבעות זהב ושׂמת אתם על־שׁני קצות החשׁן על־שׂפתו אשׁר אל־עבר האפוד ביתה׃
\par 27 ועשׂית שׁתי טבעות זהב ונתתה אתם על־שׁתי כתפות האפוד מלמטה ממול פניו לעמת מחברתו ממעל לחשׁב האפוד׃
\par 28 וירכסו את־החשׁן מטבעתו אל־טבעת האפוד בפתיל תכלת להיות על־חשׁב האפוד ולא־יזח החשׁן מעל האפוד׃
\par 29 ונשׂא אהרן את־שׁמות בני־ישׂראל בחשׁן המשׁפט על־לבו בבאו אל־הקדשׁ לזכרן לפני־יהוה תמיד׃
\par 30 ונתת אל־חשׁן המשׁפט את־האורים ואת־התמים והיו על־לב אהרן בבאו לפני יהוה ונשׂא אהרן את־משׁפט בני־ישׂראל על־לבו לפני יהוה תמיד׃
\par 31 ועשׂית את־מעיל האפוד כליל תכלת׃
\par 32 והיה פי־ראשׁו בתוכו שׂפה יהיה לפיו סביב מעשׂה ארג כפי תחרא יהיה־לו לא יקרע׃
\par 33 ועשׂית על־שׁוליו רמני תכלת וארגמן ותולעת שׁני על־שׁוליו סביב ופעמני זהב בתוכם סביב׃
\par 34 פעמן זהב ורמון פעמן זהב ורמון על־שׁולי המעיל סביב׃
\par 35 והיה על־אהרן לשׁרת ונשׁמע קולו בבאו אל־הקדשׁ לפני יהוה ובצאתו ולא ימות׃
\par 36 ועשׂית ציץ זהב טהור ופתחת עליו פתוחי חתם קדשׁ ליהוה׃
\par 37 ושׂמת אתו על־פתיל תכלת והיה על־המצנפת אל־מול פני־המצנפת יהיה׃
\par 38 והיה על־מצח אהרן ונשׂא אהרן את־עון הקדשׁים אשׁר יקדישׁו בני ישׂראל לכל־מתנת קדשׁיהם והיה על־מצחו תמיד לרצון להם לפני יהוה׃
\par 39 ושׁבצת הכתנת שׁשׁ ועשׂית מצנפת שׁשׁ ואבנט תעשׂה מעשׂה רקם׃
\par 40 ולבני אהרן תעשׂה כתנת ועשׂית להם אבנטים ומגבעות תעשׂה להם לכבוד ולתפארת׃
\par 41 והלבשׁת אתם את־אהרן אחיך ואת־בניו אתו ומשׁחת אתם ומלאת את־ידם וקדשׁת אתם וכהנו לי׃
\par 42 ועשׂה להם מכנסי־בד לכסות בשׂר ערוה ממתנים ועד־ירכים יהיו׃
\par 43 והיו על־אהרן ועל־בניו בבאם אל־אהל מועד או בגשׁתם אל־המזבח לשׁרת בקדשׁ ולא־ישׂאו עון ומתו חקת עולם לו ולזרעו אחריו׃

\chapter{29}

\par 1 וזה הדבר אשׁר־תעשׂה להם לקדשׁ אתם לכהן לי לקח פר אחד בן־בקר ואילם שׁנים תמימם׃
\par 2 ולחם מצות וחלת מצת בלולת בשׁמן ורקיקי מצות משׁחים בשׁמן סלת חטים תעשׂה אתם׃
\par 3 ונתת אותם על־סל אחד והקרבת אתם בסל ואת־הפר ואת שׁני האילם׃
\par 4 ואת־אהרן ואת־בניו תקריב אל־פתח אהל מועד ורחצת אתם במים׃
\par 5 ולקחת את־הבגדים והלבשׁת את־אהרן את־הכתנת ואת מעיל האפד ואת־האפד ואת־החשׁן ואפדת לו בחשׁב האפד׃
\par 6 ושׂמת המצנפת על־ראשׁו ונתת את־נזר הקדשׁ על־המצנפת׃
\par 7 ולקחת את־שׁמן המשׁחה ויצקת על־ראשׁו ומשׁחת אתו׃
\par 8 ואת־בניו תקריב והלבשׁתם כתנת׃
\par 9 וחגרת אתם אבנט אהרן ובניו וחבשׁת להם מגבעת והיתה להם כהנה לחקת עולם ומלאת יד־אהרן ויד־בניו׃
\par 10 והקרבת את־הפר לפני אהל מועד וסמך אהרן ובניו את־ידיהם על־ראשׁ הפר׃
\par 11 ושׁחטת את־הפר לפני יהוה פתח אהל מועד׃
\par 12 ולקחת מדם הפר ונתתה על־קרנת המזבח באצבעך ואת־כל־הדם תשׁפך אל־יסוד המזבח׃
\par 13 ולקחת את־כל־החלב המכסה את־הקרב ואת היתרת על־הכבד ואת שׁתי הכלית ואת־החלב אשׁר עליהן והקטרת המזבחה׃
\par 14 ואת־בשׂר הפר ואת־ערו ואת־פרשׁו תשׂרף באשׁ מחוץ למחנה חטאת הוא׃
\par 15 ואת־האיל האחד תקח וסמכו אהרן ובניו את־ידיהם על־ראשׁ האיל׃
\par 16 ושׁחטת את־האיל ולקחת את־דמו וזרקת על־המזבח סביב׃
\par 17 ואת־האיל תנתח לנתחיו ורחצת קרבו וכרעיו ונתת על־נתחיו ועל־ראשׁו׃
\par 18 והקטרת את־כל־האיל המזבחה עלה הוא ליהוה ריח ניחוח אשׁה ליהוה הוא׃
\par 19 ולקחת את האיל השׁני וסמך אהרן ובניו את־ידיהם על־ראשׁ האיל׃
\par 20 ושׁחטת את־האיל ולקחת מדמו ונתתה על־תנוך אזן אהרן ועל־תנוך אזן בניו הימנית ועל־בהן ידם הימנית ועל־בהן רגלם הימנית וזרקת את־הדם על־המזבח סביב׃
\par 21 ולקחת מן־הדם אשׁר על־המזבח ומשׁמן המשׁחה והזית על־אהרן ועל־בגדיו ועל־בניו ועל־בגדי בניו אתו וקדשׁ הוא ובגדיו ובניו ובגדי בניו אתו׃
\par 22 ולקחת מן־האיל החלב והאליה ואת־החלב המכסה את־הקרב ואת יתרת הכבד ואת שׁתי הכלית ואת־החלב אשׁר עליהן ואת שׁוק הימין כי איל מלאים הוא׃
\par 23 וככר לחם אחת וחלת לחם שׁמן אחת ורקיק אחד מסל המצות אשׁר לפני יהוה׃
\par 24 ושׂמת הכל על כפי אהרן ועל כפי בניו והנפת אתם תנופה לפני יהוה׃
\par 25 ולקחת אתם מידם והקטרת המזבחה על־העלה לריח ניחוח לפני יהוה אשׁה הוא ליהוה׃
\par 26 ולקחת את־החזה מאיל המלאים אשׁר לאהרן והנפת אתו תנופה לפני יהוה והיה לך למנה׃
\par 27 וקדשׁת את חזה התנופה ואת שׁוק התרומה אשׁר הונף ואשׁר הורם מאיל המלאים מאשׁר לאהרן ומאשׁר לבניו׃
\par 28 והיה לאהרן ולבניו לחק־עולם מאת בני ישׂראל כי תרומה הוא ותרומה יהיה מאת בני־ישׂראל מזבחי שׁלמיהם תרומתם ליהוה׃
\par 29 ובגדי הקדשׁ אשׁר לאהרן יהיו לבניו אחריו למשׁחה בהם ולמלא־בם את־ידם׃
\par 30 שׁבעת ימים ילבשׁם הכהן תחתיו מבניו אשׁר יבא אל־אהל מועד לשׁרת בקדשׁ׃
\par 31 ואת איל המלאים תקח ובשׁלת את־בשׂרו במקם קדשׁ׃
\par 32 ואכל אהרן ובניו את־בשׂר האיל ואת־הלחם אשׁר בסל פתח אהל מועד׃
\par 33 ואכלו אתם אשׁר כפר בהם למלא את־ידם לקדשׁ אתם וזר לא־יאכל כי־קדשׁ הם׃
\par 34 ואם־יותר מבשׂר המלאים ומן־הלחם עד־הבקר ושׂרפת את־הנותר באשׁ לא יאכל כי־קדשׁ הוא׃
\par 35 ועשׂית לאהרן ולבניו ככה ככל אשׁר־צויתי אתכה שׁבעת ימים תמלא ידם׃
\par 36 ופר חטאת תעשׂה ליום על־הכפרים וחטאת על־המזבח בכפרך עליו ומשׁחת אתו לקדשׁו׃
\par 37 שׁבעת ימים תכפר על־המזבח וקדשׁת אתו והיה המזבח קדשׁ קדשׁים כל־הנגע במזבח יקדשׁ׃
\par 38 וזה אשׁר תעשׂה על־המזבח כבשׂים בני־שׁנה שׁנים ליום תמיד׃
\par 39 את־הכבשׂ האחד תעשׂה בבקר ואת הכבשׂ השׁני תעשׂה בין הערבים׃
\par 40 ועשׂרן סלת בלול בשׁמן כתית רבע ההין ונסך רביעת ההין יין לכבשׂ האחד׃
\par 41 ואת הכבשׂ השׁני תעשׂה בין הערבים כמנחת הבקר וכנסכה תעשׂה־לה לריח ניחח אשׁה ליהוה׃
\par 42 עלת תמיד לדרתיכם פתח אהל־מועד לפני יהוה אשׁר אועד לכם שׁמה לדבר אליך שׁם׃
\par 43 ונעדתי שׁמה לבני ישׂראל ונקדשׁ בכבדי׃
\par 44 וקדשׁתי את־אהל מועד ואת־המזבח ואת־אהרן ואת־בניו אקדשׁ לכהן לי׃
\par 45 ושׁכנתי בתוך בני ישׂראל והייתי להם לאלהים׃
\par 46 וידעו כי אני יהוה אלהיהם אשׁר הוצאתי אתם מארץ מצרים לשׁכני בתוכם אני יהוה אלהיהם׃

\chapter{30}

\par 1 ועשׂית מזבח מקטר קטרת עצי שׁטים תעשׂה אתו׃
\par 2 אמה ארכו ואמה רחבו רבוע יהיה ואמתים קמתו ממנו קרנתיו׃
\par 3 וצפית אתו זהב טהור את־גגו ואת־קירתיו סביב ואת־קרנתיו ועשׂית לו זר זהב סביב׃
\par 4 ושׁתי טבעת זהב תעשׂה־לו מתחת לזרו על שׁתי צלעתיו תעשׂה על־שׁני צדיו והיה לבתים לבדים לשׂאת אתו בהמה׃
\par 5 ועשׂית את־הבדים עצי שׁטים וצפית אתם זהב׃
\par 6 ונתתה אתו לפני הפרכת אשׁר על־ארן העדת לפני הכפרת אשׁר על־העדת אשׁר אועד לך שׁמה׃
\par 7 והקטיר עליו אהרן קטרת סמים בבקר בבקר בהיטיבו את־הנרת יקטירנה׃
\par 8 ובהעלת אהרן את־הנרת בין הערבים יקטירנה קטרת תמיד לפני יהוה לדרתיכם׃
\par 9 לא־תעלו עליו קטרת זרה ועלה ומנחה ונסך לא תסכו עליו׃
\par 10 וכפר אהרן על־קרנתיו אחת בשׁנה מדם חטאת הכפרים אחת בשׁנה יכפר עליו לדרתיכם קדשׁ־קדשׁים הוא ליהוה׃
\par 11 וידבר יהוה אל־משׁה לאמר׃
\par 12 כי תשׂא את־ראשׁ בני־ישׂראל לפקדיהם ונתנו אישׁ כפר נפשׁו ליהוה בפקד אתם ולא־יהיה בהם נגף בפקד אתם׃
\par 13 זה יתנו כל־העבר על־הפקדים מחצית השׁקל בשׁקל הקדשׁ עשׂרים גרה השׁקל מחצית השׁקל תרומה ליהוה׃
\par 14 כל העבר על־הפקדים מבן עשׂרים שׁנה ומעלה יתן תרומת יהוה׃
\par 15 העשׁיר לא־ירבה והדל לא ימעיט ממחצית השׁקל לתת את־תרומת יהוה לכפר על־נפשׁתיכם׃
\par 16 ולקחת את־כסף הכפרים מאת בני ישׂראל ונתת אתו על־עבדת אהל מועד והיה לבני ישׂראל לזכרון לפני יהוה לכפר על־נפשׁתיכם׃
\par 17 וידבר יהוה אל־משׁה לאמר׃
\par 18 ועשׂית כיור נחשׁת וכנו נחשׁת לרחצה ונתת אתו בין־אהל מועד ובין המזבח ונתת שׁמה מים׃
\par 19 ורחצו אהרן ובניו ממנו את־ידיהם ואת־רגליהם׃
\par 20 בבאם אל־אהל מועד ירחצו־מים ולא ימתו או בגשׁתם אל־המזבח לשׁרת להקטיר אשׁה ליהוה׃
\par 21 ורחצו ידיהם ורגליהם ולא ימתו והיתה להם חק־עולם לו ולזרעו לדרתם׃
\par 22 וידבר יהוה אל־משׁה לאמר׃
\par 23 ואתה קח־לך בשׂמים ראשׁ מר־דרור חמשׁ מאות וקנמן־בשׂם מחציתו חמשׁים ומאתים וקנה־בשׂם חמשׁים ומאתים׃
\par 24 וקדה חמשׁ מאות בשׁקל הקדשׁ ושׁמן זית הין׃
\par 25 ועשׂית אתו שׁמן משׁחת־קדשׁ רקח מרקחת מעשׂה רקח שׁמן משׁחת־קדשׁ יהיה׃
\par 26 ומשׁחת בו את־אהל מועד ואת ארון העדת׃
\par 27 ואת־השׁלחן ואת־כל־כליו ואת־המנרה ואת־כליה ואת מזבח הקטרת׃
\par 28 ואת־מזבח העלה ואת־כל־כליו ואת־הכיר ואת־כנו׃
\par 29 וקדשׁת אתם והיו קדשׁ קדשׁים כל־הנגע בהם יקדשׁ׃
\par 30 ואת־אהרן ואת־בניו תמשׁח וקדשׁת אתם לכהן לי׃
\par 31 ואל־בני ישׂראל תדבר לאמר שׁמן משׁחת־קדשׁ יהיה זה לי לדרתיכם׃
\par 32 על־בשׂר אדם לא ייסך ובמתכנתו לא תעשׂו כמהו קדשׁ הוא קדשׁ יהיה לכם׃
\par 33 אישׁ אשׁר ירקח כמהו ואשׁר יתן ממנו על־זר ונכרת מעמיו׃
\par 34 ויאמר יהוה אל־משׁה קח־לך סמים נטף ושׁחלת וחלבנה סמים ולבנה זכה בד בבד יהיה׃
\par 35 ועשׂית אתה קטרת רקח מעשׂה רוקח ממלח טהור קדשׁ׃
\par 36 ושׁחקת ממנה הדק ונתתה ממנה לפני העדת באהל מועד אשׁר אועד לך שׁמה קדשׁ קדשׁים תהיה לכם׃
\par 37 והקטרת אשׁר תעשׂה במתכנתה לא תעשׂו לכם קדשׁ תהיה לך ליהוה׃
\par 38 אישׁ אשׁר־יעשׂה כמוה להריח בה ונכרת מעמיו׃

\chapter{31}

\par 1 וידבר יהוה אל־משׁה לאמר׃
\par 2 ראה קראתי בשׁם בצלאל בן־אורי בן־חור למטה יהודה׃
\par 3 ואמלא אתו רוח אלהים בחכמה ובתבונה ובדעת ובכל־מלאכה׃
\par 4 לחשׁב מחשׁבת לעשׂות בזהב ובכסף ובנחשׁת׃
\par 5 ובחרשׁת אבן למלאת ובחרשׁת עץ לעשׂות בכל־מלאכה׃
\par 6 ואני הנה נתתי אתו את אהליאב בן־אחיסמך למטה־דן ובלב כל־חכם־לב נתתי חכמה ועשׂו את כל־אשׁר צויתך׃
\par 7 את אהל מועד ואת־הארן לעדת ואת־הכפרת אשׁר עליו ואת כל־כלי האהל׃
\par 8 ואת־השׁלחן ואת־כליו ואת־המנרה הטהרה ואת־כל־כליה ואת מזבח הקטרת׃
\par 9 ואת־מזבח העלה ואת־כל־כליו ואת־הכיור ואת־כנו׃
\par 10 ואת בגדי השׂרד ואת־בגדי הקדשׁ לאהרן הכהן ואת־בגדי בניו לכהן׃
\par 11 ואת שׁמן המשׁחה ואת־קטרת הסמים לקדשׁ ככל אשׁר־צויתך יעשׂו׃
\par 12 ויאמר יהוה אל־משׁה לאמר׃
\par 13 ואתה דבר אל־בני ישׂראל לאמר אך את־שׁבתתי תשׁמרו כי אות הוא ביני וביניכם לדרתיכם לדעת כי אני יהוה מקדשׁכם׃
\par 14 ושׁמרתם את־השׁבת כי קדשׁ הוא לכם מחלליה מות יומת כי כל־העשׂה בה מלאכה ונכרתה הנפשׁ ההוא מקרב עמיה׃
\par 15 שׁשׁת ימים יעשׂה מלאכה וביום השׁביעי שׁבת שׁבתון קדשׁ ליהוה כל־העשׂה מלאכה ביום השׁבת מות יומת׃
\par 16 ושׁמרו בני־ישׂראל את־השׁבת לעשׂות את־השׁבת לדרתם ברית עולם׃
\par 17 ביני ובין בני ישׂראל אות הוא לעלם כי־שׁשׁת ימים עשׂה יהוה את־השׁמים ואת־הארץ וביום השׁביעי שׁבת וינפשׁ׃
\par 18 ויתן אל־משׁה ככלתו לדבר אתו בהר סיני שׁני לחת העדת לחת אבן כתבים באצבע אלהים׃

\chapter{32}

\par 1 וירא העם כי־בשׁשׁ משׁה לרדת מן־ההר ויקהל העם על־אהרן ויאמרו אליו קום עשׂה־לנו אלהים אשׁר ילכו לפנינו כי־זה משׁה האישׁ אשׁר העלנו מארץ מצרים לא ידענו מה־היה לו׃
\par 2 ויאמר אלהם אהרן פרקו נזמי הזהב אשׁר באזני נשׁיכם בניכם ובנתיכם והביאו אלי׃
\par 3 ויתפרקו כל־העם את־נזמי הזהב אשׁר באזניהם ויביאו אל־אהרן׃
\par 4 ויקח מידם ויצר אתו בחרט ויעשׂהו עגל מסכה ויאמרו אלה אלהיך ישׂראל אשׁר העלוך מארץ מצרים׃
\par 5 וירא אהרן ויבן מזבח לפניו ויקרא אהרן ויאמר חג ליהוה מחר׃
\par 6 וישׁכימו ממחרת ויעלו עלת ויגשׁו שׁלמים וישׁב העם לאכל ושׁתו ויקמו לצחק׃
\par 7 וידבר יהוה אל־משׁה לך־רד כי שׁחת עמך אשׁר העלית מארץ מצרים׃
\par 8 סרו מהר מן־הדרך אשׁר צויתם עשׂו להם עגל מסכה וישׁתחוו־לו ויזבחו־לו ויאמרו אלה אלהיך ישׂראל אשׁר העלוך מארץ מצרים׃
\par 9 ויאמר יהוה אל־משׁה ראיתי את־העם הזה והנה עם־קשׁה־ערף הוא׃
\par 10 ועתה הניחה לי ויחר־אפי בהם ואכלם ואעשׂה אותך לגוי גדול׃
\par 11 ויחל משׁה את־פני יהוה אלהיו ויאמר למה יהוה יחרה אפך בעמך אשׁר הוצאת מארץ מצרים בכח גדול וביד חזקה׃
\par 12 למה יאמרו מצרים לאמר ברעה הוציאם להרג אתם בהרים ולכלתם מעל פני האדמה שׁוב מחרון אפך והנחם על־הרעה לעמך׃
\par 13 זכר לאברהם ליצחק ולישׂראל עבדיך אשׁר נשׁבעת להם בך ותדבר אלהם ארבה את־זרעכם ככוכבי השׁמים וכל־הארץ הזאת אשׁר אמרתי אתן לזרעכם ונחלו לעלם׃
\par 14 וינחם יהוה על־הרעה אשׁר דבר לעשׂות לעמו׃
\par 15 ויפן וירד משׁה מן־ההר ושׁני לחת העדת בידו לחת כתבים משׁני עבריהם מזה ומזה הם כתבים׃
\par 16 והלחת מעשׂה אלהים המה והמכתב מכתב אלהים הוא חרות על־הלחת׃
\par 17 וישׁמע יהושׁע את־קול העם ברעה ויאמר אל־משׁה קול מלחמה במחנה׃
\par 18 ויאמר אין קול ענות גבורה ואין קול ענות חלושׁה קול ענות אנכי שׁמע׃
\par 19 ויהי כאשׁר קרב אל־המחנה וירא את־העגל ומחלת ויחר־אף משׁה וישׁלך מידו את־הלחת וישׁבר אתם תחת ההר׃
\par 20 ויקח את־העגל אשׁר עשׂו וישׂרף באשׁ ויטחן עד אשׁר־דק ויזר על־פני המים וישׁק את־בני ישׂראל׃
\par 21 ויאמר משׁה אל־אהרן מה־עשׂה לך העם הזה כי־הבאת עליו חטאה גדלה׃
\par 22 ויאמר אהרן אל־יחר אף אדני אתה ידעת את־העם כי ברע הוא׃
\par 23 ויאמרו לי עשׂה־לנו אלהים אשׁר ילכו לפנינו כי־זה משׁה האישׁ אשׁר העלנו מארץ מצרים לא ידענו מה־היה לו׃
\par 24 ואמר להם למי זהב התפרקו ויתנו־לי ואשׁלכהו באשׁ ויצא העגל הזה׃
\par 25 וירא משׁה את־העם כי פרע הוא כי־פרעה אהרן לשׁמצה בקמיהם׃
\par 26 ויעמד משׁה בשׁער המחנה ויאמר מי ליהוה אלי ויאספו אליו כל־בני לוי׃
\par 27 ויאמר להם כה־אמר יהוה אלהי ישׂראל שׂימו אישׁ־חרבו על־ירכו עברו ושׁובו משׁער לשׁער במחנה והרגו אישׁ־את־אחיו ואישׁ את־רעהו ואישׁ את־קרבו׃
\par 28 ויעשׂו בני־לוי כדבר משׁה ויפל מן־העם ביום ההוא כשׁלשׁת אלפי אישׁ׃
\par 29 ויאמר משׁה מלאו ידכם היום ליהוה כי אישׁ בבנו ובאחיו ולתת עליכם היום ברכה׃
\par 30 ויהי ממחרת ויאמר משׁה אל־העם אתם חטאתם חטאה גדלה ועתה אעלה אל־יהוה אולי אכפרה בעד חטאתכם׃
\par 31 וישׁב משׁה אל־יהוה ויאמר אנא חטא העם הזה חטאה גדלה ויעשׂו להם אלהי זהב׃
\par 32 ועתה אם־תשׂא חטאתם ואם־אין מחני נא מספרך אשׁר כתבת׃
\par 33 ויאמר יהוה אל־משׁה מי אשׁר חטא־לי אמחנו מספרי׃
\par 34 ועתה לך נחה את־העם אל אשׁר־דברתי לך הנה מלאכי ילך לפניך וביום פקדי ופקדתי עלהם חטאתם׃
\par 35 ויגף יהוה את־העם על אשׁר עשׂו את־העגל אשׁר עשׂה אהרן׃

\chapter{33}

\par 1 וידבר יהוה אל־משׁה לך עלה מזה אתה והעם אשׁר העלית מארץ מצרים אל־הארץ אשׁר נשׁבעתי לאברהם ליצחק וליעקב לאמר לזרעך אתננה׃
\par 2 ושׁלחתי לפניך מלאך וגרשׁתי את־הכנעני האמרי והחתי והפרזי החוי והיבוסי׃
\par 3 אל־ארץ זבת חלב ודבשׁ כי לא אעלה בקרבך כי עם־קשׁה־ערף אתה פן־אכלך בדרך׃
\par 4 וישׁמע העם את־הדבר הרע הזה ויתאבלו ולא־שׁתו אישׁ עדיו עליו׃
\par 5 ויאמר יהוה אל־משׁה אמר אל־בני־ישׂראל אתם עם־קשׁה־ערף רגע אחד אעלה בקרבך וכליתיך ועתה הורד עדיך מעליך ואדעה מה אעשׂה־לך׃
\par 6 ויתנצלו בני־ישׂראל את־עדים מהר חורב׃
\par 7 ומשׁה יקח את־האהל ונטה־לו מחוץ למחנה הרחק מן־המחנה וקרא לו אהל מועד והיה כל־מבקשׁ יהוה יצא אל־אהל מועד אשׁר מחוץ למחנה׃
\par 8 והיה כצאת משׁה אל־האהל יקומו כל־העם ונצבו אישׁ פתח אהלו והביטו אחרי משׁה עד־באו האהלה׃
\par 9 והיה כבא משׁה האהלה ירד עמוד הענן ועמד פתח האהל ודבר עם־משׁה׃
\par 10 וראה כל־העם את־עמוד הענן עמד פתח האהל וקם כל־העם והשׁתחוו אישׁ פתח אהלו׃
\par 11 ודבר יהוה אל־משׁה פנים אל־פנים כאשׁר ידבר אישׁ אל־רעהו ושׁב אל־המחנה ומשׁרתו יהושׁע בן־נון נער לא ימישׁ מתוך האהל׃
\par 12 ויאמר משׁה אל־יהוה ראה אתה אמר אלי העל את־העם הזה ואתה לא הודעתני את אשׁר־תשׁלח עמי ואתה אמרת ידעתיך בשׁם וגם־מצאת חן בעיני׃
\par 13 ועתה אם־נא מצאתי חן בעיניך הודעני נא את־דרכך ואדעך למען אמצא־חן בעיניך וראה כי עמך הגוי הזה׃
\par 14 ויאמר פני ילכו והנחתי לך׃
\par 15 ויאמר אליו אם־אין פניך הלכים אל־תעלנו מזה׃
\par 16 ובמה יודע אפוא כי־מצאתי חן בעיניך אני ועמך הלוא בלכתך עמנו ונפלינו אני ועמך מכל־העם אשׁר על־פני האדמה׃
\par 17 ויאמר יהוה אל־משׁה גם את־הדבר הזה אשׁר דברת אעשׂה כי־מצאת חן בעיני ואדעך בשׁם׃
\par 18 ויאמר הראני נא את־כבדך׃
\par 19 ויאמר אני אעביר כל־טובי על־פניך וקראתי בשׁם יהוה לפניך וחנתי את־אשׁר אחן ורחמתי את־אשׁר ארחם׃
\par 20 ויאמר לא תוכל לראת את־פני כי לא־יראני האדם וחי׃
\par 21 ויאמר יהוה הנה מקום אתי ונצבת על־הצור׃
\par 22 והיה בעבר כבדי ושׂמתיך בנקרת הצור ושׂכתי כפי עליך עד־עברי׃
\par 23 והסרתי את־כפי וראית את־אחרי ופני לא יראו׃

\chapter{34}

\par 1 ויאמר יהוה אל־משׁה פסל־לך שׁני־לחת אבנים כראשׁנים וכתבתי על־הלחת את־הדברים אשׁר היו על־הלחת הראשׁנים אשׁר שׁברת׃
\par 2 והיה נכון לבקר ועלית בבקר אל־הר סיני ונצבת לי שׁם על־ראשׁ ההר׃
\par 3 ואישׁ לא־יעלה עמך וגם־אישׁ אל־ירא בכל־ההר גם־הצאן והבקר אל־ירעו אל־מול ההר ההוא׃
\par 4 ויפסל שׁני־לחת אבנים כראשׁנים וישׁכם משׁה בבקר ויעל אל־הר סיני כאשׁר צוה יהוה אתו ויקח בידו שׁני לחת אבנים׃
\par 5 וירד יהוה בענן ויתיצב עמו שׁם ויקרא בשׁם יהוה׃
\par 6 ויעבר יהוה על־פניו ויקרא יהוה יהוה אל רחום וחנון ארך אפים ורב־חסד ואמת׃
\par 7 נצר חסד לאלפים נשׂא עון ופשׁע וחטאה ונקה לא ינקה פקד עון אבות על־בנים ועל־בני בנים על־שׁלשׁים ועל־רבעים׃
\par 8 וימהר משׁה ויקד ארצה וישׁתחו׃
\par 9 ויאמר אם־נא מצאתי חן בעיניך אדני ילך־נא אדני בקרבנו כי עם־קשׁה־ערף הוא וסלחת לעוננו ולחטאתנו ונחלתנו׃
\par 10 ויאמר הנה אנכי כרת ברית נגד כל־עמך אעשׂה נפלאת אשׁר לא־נבראו בכל־הארץ ובכל־הגוים וראה כל־העם אשׁר־אתה בקרבו את־מעשׂה יהוה כי־נורא הוא אשׁר אני עשׂה עמך׃
\par 11 שׁמר־לך את אשׁר אנכי מצוך היום הנני גרשׁ מפניך את־האמרי והכנעני והחתי והפרזי והחוי והיבוסי׃
\par 12 השׁמר לך פן־תכרת ברית ליושׁב הארץ אשׁר אתה בא עליה פן־יהיה למוקשׁ בקרבך׃
\par 13 כי את־מזבחתם תתצון ואת־מצבתם תשׁברון ואת־אשׁריו תכרתון׃
\par 14 כי לא תשׁתחוה לאל אחר כי יהוה קנא שׁמו אל קנא הוא׃
\par 15 פן־תכרת ברית ליושׁב הארץ וזנו אחרי אלהיהם וזבחו לאלהיהם וקרא לך ואכלת מזבחו׃
\par 16 ולקחת מבנתיו לבניך וזנו בנתיו אחרי אלהיהן והזנו את־בניך אחרי אלהיהן׃
\par 17 אלהי מסכה לא תעשׂה־לך׃
\par 18 את־חג המצות תשׁמר שׁבעת ימים תאכל מצות אשׁר צויתך למועד חדשׁ האביב כי בחדשׁ האביב יצאת ממצרים׃
\par 19 כל־פטר רחם לי וכל־מקנך תזכר פטר שׁור ושׂה׃
\par 20 ופטר חמור תפדה בשׂה ואם־לא תפדה וערפתו כל בכור בניך תפדה ולא־יראו פני ריקם׃
\par 21 שׁשׁת ימים תעבד וביום השׁביעי תשׁבת בחרישׁ ובקציר תשׁבת׃
\par 22 וחג שׁבעת תעשׂה לך בכורי קציר חטים וחג האסיף תקופת השׁנה׃
\par 23 שׁלשׁ פעמים בשׁנה יראה כל־זכורך את־פני האדן יהוה אלהי ישׂראל׃
\par 24 כי־אורישׁ גוים מפניך והרחבתי את־גבלך ולא־יחמד אישׁ את־ארצך בעלתך לראות את־פני יהוה אלהיך שׁלשׁ פעמים בשׁנה׃
\par 25 לא־תשׁחט על־חמץ דם־זבחי ולא־ילין לבקר זבח חג הפסח׃
\par 26 ראשׁית בכורי אדמתך תביא בית יהוה אלהיך לא־תבשׁל גדי בחלב אמו׃
\par 27 ויאמר יהוה אל־משׁה כתב־לך את־הדברים האלה כי על־פי הדברים האלה כרתי אתך ברית ואת־ישׂראל׃
\par 28 ויהי־שׁם עם־יהוה ארבעים יום וארבעים לילה לחם לא אכל ומים לא שׁתה ויכתב על־הלחת את דברי הברית עשׂרת הדברים׃
\par 29 ויהי ברדת משׁה מהר סיני ושׁני לחת העדת ביד־משׁה ברדתו מן־ההר ומשׁה לא־ידע כי קרן עור פניו בדברו אתו׃
\par 30 וירא אהרן וכל־בני ישׂראל את־משׁה והנה קרן עור פניו וייראו מגשׁת אליו׃
\par 31 ויקרא אלהם משׁה וישׁבו אליו אהרן וכל־הנשׂאים בעדה וידבר משׁה אלהם׃
\par 32 ואחרי־כן נגשׁו כל־בני ישׂראל ויצום את כל־אשׁר דבר יהוה אתו בהר סיני׃
\par 33 ויכל משׁה מדבר אתם ויתן על־פניו מסוה׃
\par 34 ובבא משׁה לפני יהוה לדבר אתו יסיר את־המסוה עד־צאתו ויצא ודבר אל־בני ישׂראל את אשׁר יצוה׃
\par 35 וראו בני־ישׂראל את־פני משׁה כי קרן עור פני משׁה והשׁיב משׁה את־המסוה על־פניו עד־באו לדבר אתו׃

\chapter{35}

\par 1 ויקהל משׁה את־כל־עדת בני ישׂראל ויאמר אלהם אלה הדברים אשׁר־צוה יהוה לעשׂת אתם׃
\par 2 שׁשׁת ימים תעשׂה מלאכה וביום השׁביעי יהיה לכם קדשׁ שׁבת שׁבתון ליהוה כל־העשׂה בו מלאכה יומת׃
\par 3 לא־תבערו אשׁ בכל משׁבתיכם ביום השׁבת׃
\par 4 ויאמר משׁה אל־כל־עדת בני־ישׂראל לאמר זה הדבר אשׁר־צוה יהוה לאמר׃
\par 5 קחו מאתכם תרומה ליהוה כל נדיב לבו יביאה את תרומת יהוה זהב וכסף ונחשׁת׃
\par 6 ותכלת וארגמן ותולעת שׁני ושׁשׁ ועזים׃
\par 7 וערת אילם מאדמים וערת תחשׁים ועצי שׂטים׃
\par 8 ושׁמן למאור ובשׂמים לשׁמן המשׁחה ולקטרת הסמים׃
\par 9 ואבני־שׁהם ואבני מלאים לאפוד ולחשׁן׃
\par 10 וכל־חכם־לב בכם יבאו ויעשׂו את כל־אשׁר צוה יהוה׃
\par 11 את־המשׁכן את־אהלו ואת־מכסהו את־קרסיו ואת־קרשׁיו את־בריחו את־עמדיו ואת־אדניו׃
\par 12 את־הארן ואת־בדיו את־הכפרת ואת פרכת המסך׃
\par 13 את־השׁלחן ואת־בדיו ואת־כל־כליו ואת לחם הפנים׃
\par 14 ואת־מנרת המאור ואת־כליה ואת־נרתיה ואת שׁמן המאור׃
\par 15 ואת־מזבח הקטרת ואת־בדיו ואת שׁמן המשׁחה ואת קטרת הסמים ואת־מסך הפתח לפתח המשׁכן׃
\par 16 את מזבח העלה ואת־מכבר הנחשׁת אשׁר־לו את־בדיו ואת־כל־כליו את־הכיר ואת־כנו׃
\par 17 את קלעי החצר את־עמדיו ואת־אדניה ואת מסך שׁער החצר׃
\par 18 את־יתדת המשׁכן ואת־יתדת החצר ואת־מיתריהם׃
\par 19 את־בגדי השׂרד לשׁרת בקדשׁ את־בגדי הקדשׁ לאהרן הכהן ואת־בגדי בניו לכהן׃
\par 20 ויצאו כל־עדת בני־ישׂראל מלפני משׁה׃
\par 21 ויבאו כל־אישׁ אשׁר־נשׂאו לבו וכל אשׁר נדבה רוחו אתו הביאו את־תרומת יהוה למלאכת אהל מועד ולכל־עבדתו ולבגדי הקדשׁ׃
\par 22 ויבאו האנשׁים על־הנשׁים כל נדיב לב הביאו חח ונזם וטבעת וכומז כל־כלי זהב וכל־אישׁ אשׁר הניף תנופת זהב ליהוה׃
\par 23 וכל־אישׁ אשׁר־נמצא אתו תכלת וארגמן ותולעת שׁני ושׁשׁ ועזים וערת אילם מאדמים וערת תחשׁים הביאו׃
\par 24 כל־מרים תרומת כסף ונחשׁת הביאו את תרומת יהוה וכל אשׁר נמצא אתו עצי שׁטים לכל־מלאכת העבדה הביאו׃
\par 25 וכל־אשׁה חכמת־לב בידיה טוו ויביאו מטוה את־התכלת ואת־הארגמן את־תולעת השׁני ואת־השׁשׁ׃
\par 26 וכל־הנשׁים אשׁר נשׂא לבן אתנה בחכמה טוו את־העזים׃
\par 27 והנשׂאם הביאו את אבני השׁהם ואת אבני המלאים לאפוד ולחשׁן׃
\par 28 ואת־הבשׂם ואת־השׁמן למאור ולשׁמן המשׁחה ולקטרת הסמים׃
\par 29 כל־אישׁ ואשׁה אשׁר נדב לבם אתם להביא לכל־המלאכה אשׁר צוה יהוה לעשׂות ביד־משׁה הביאו בני־ישׂראל נדבה ליהוה׃
\par 30 ויאמרמשׁה אל־בני ישׂראל ראו קרא יהוה בשׁם בצלאל בן־אורי בן־חור למטה יהודה׃
\par 31 וימלא אתו רוח אלהים בחכמה בתבונה ובדעת ובכל־מלאכה׃
\par 32 ולחשׁב מחשׁבת לעשׂת בזהב ובכסף ובנחשׁת׃
\par 33 ובחרשׁת אבן למלאת ובחרשׁת עץ לעשׂות בכל־מלאכת מחשׁבת׃
\par 34 ולהורת נתן בלבו הוא ואהליאב בן־אחיסמך למטה־דן׃
\par 35 מלא אתם חכמת־לב לעשׂות כל־מלאכת חרשׁ וחשׁב ורקם בתכלת ובארגמן בתולעת השׁני ובשׁשׁ וארג עשׂי כל־מלאכה וחשׁבי מחשׁבת׃

\chapter{36}

\par 1 ועשׂה בצלאל ואהליאב וכל אישׁ חכם־לב אשׁר נתן יהוה חכמה ותבונה בהמה לדעת לעשׂת את־כל־מלאכת עבדת הקדשׁ לכל אשׁר־צוה יהוה׃
\par 2 ויקרא משׁה אל־בצלאל ואל־אהליאב ואל כל־אישׁ חכם־לב אשׁר נתן יהוה חכמה בלבו כל אשׁר נשׂאו לבו לקרבה אל־המלאכה לעשׂת אתה׃
\par 3 ויקחו מלפני משׁה את כל־התרומה אשׁר הביאו בני ישׂראל למלאכת עבדת הקדשׁ לעשׂת אתה והם הביאו אליו עוד נדבה בבקר בבקר׃
\par 4 ויבאו כל־החכמים העשׂים את כל־מלאכת הקדשׁ אישׁ־אישׁ ממלאכתו אשׁר־המה עשׂים׃
\par 5 ויאמרו אל־משׁה לאמר מרבים העם להביא מדי העבדה למלאכה אשׁר־צוה יהוה לעשׂת אתה׃
\par 6 ויצו משׁה ויעבירו קול במחנה לאמר אישׁ ואשׁה אל־יעשׂו־עוד מלאכה לתרומת הקדשׁ ויכלא העם מהביא׃
\par 7 והמלאכה היתה דים לכל־המלאכה לעשׂות אתה והותר׃
\par 8 ויעשׂו כל־חכם־לב בעשׂי המלאכה את־המשׁכן עשׂר יריעת שׁשׁ משׁזר ותכלת וארגמן ותולעת שׁני כרבים מעשׂה חשׁב עשׂה אתם׃
\par 9 ארך היריעה האחת שׁמנה ועשׂרים באמה ורחב ארבע באמה היריעה האחת מדה אחת לכל־היריעת׃
\par 10 ויחבר את־חמשׁ היריעת אחת אל־אחת וחמשׁ יריעת חבר אחת אל־אחת׃
\par 11 ויעשׂ ללאת תכלת על שׂפת היריעה האחת מקצה במחברת כן עשׂה בשׂפת היריעה הקיצונה במחברת השׁנית׃
\par 12 חמשׁים ללאת עשׂה ביריעה האחת וחמשׁים ללאת עשׂה בקצה היריעה אשׁר במחברת השׁנית מקבילת הללאת אחת אל־אחת׃
\par 13 ויעשׂ חמשׁים קרסי זהב ויחבר את־היריעת אחת אל־אחת בקרסים ויהי המשׁכן אחד׃
\par 14 ויעשׂ יריעת עזים לאהל על־המשׁכן עשׁתי־עשׂרה יריעת עשׂה אתם׃
\par 15 ארך היריעה האחת שׁלשׁים באמה וארבע אמות רחב היריעה האחת מדה אחת לעשׁתי עשׂרה יריעת׃
\par 16 ויחבר את־חמשׁ היריעת לבד ואת־שׁשׁ היריעת לבד׃
\par 17 ויעשׂ ללאת חמשׁים על שׂפת היריעה הקיצנה במחברת וחמשׁים ללאת עשׂה על־שׂפת היריעה החברת השׁנית׃
\par 18 ויעשׂ קרסי נחשׁת חמשׁים לחבר את־האהל להית אחד׃
\par 19 ויעשׂ מכסה לאהל ערת אילם מאדמים ומכסה ערת תחשׁים מלמעלה׃
\par 20 ויעשׂ את־הקרשׁים למשׁכן עצי שׁטים עמדים׃
\par 21 עשׂר אמת ארך הקרשׁ ואמה וחצי האמה רחב הקרשׁ האחד׃
\par 22 שׁתי ידת לקרשׁ האחד משׁלבת אחת אל־אחת כן עשׂה לכל קרשׁי המשׁכן׃
\par 23 ויעשׂ את־הקרשׁים למשׁכן עשׂרים קרשׁים לפאת נגב תימנה׃
\par 24 וארבעים אדני־כסף עשׂה תחת עשׂרים הקרשׁים שׁני אדנים תחת־הקרשׁ האחד לשׁתי ידתיו ושׁני אדנים תחת־הקרשׁ האחד לשׁתי ידתיו׃
\par 25 ולצלע המשׁכן השׁנית לפאת צפון עשׂה עשׂרים קרשׁים׃
\par 26 וארבעים אדניהם כסף שׁני אדנים תחת הקרשׁ האחד ושׁני אדנים תחת הקרשׁ האחד׃
\par 27 ולירכתי המשׁכן ימה עשׂה שׁשׁה קרשׁים׃
\par 28 ושׁני קרשׁים עשׂה למקצעת המשׁכן בירכתים׃
\par 29 והיו תואמם מלמטה ויחדו יהיו תמים אל־ראשׁו אל־הטבעת האחת כן עשׂה לשׁניהם לשׁני המקצעת׃
\par 30 והיו שׁמנה קרשׁים ואדניהם כסף שׁשׁה עשׂר אדנים שׁני אדנים שׁני אדנים תחת הקרשׁ האחד׃
\par 31 ויעשׂ בריחי עצי שׁטים חמשׁה לקרשׁי צלע־המשׁכן האחת׃
\par 32 וחמשׁה בריחם לקרשׁי צלע־המשׁכן השׁנית וחמשׁה בריחם לקרשׁי המשׁכן לירכתים ימה׃
\par 33 ויעשׂ את־הבריח התיכן לברח בתוך הקרשׁים מן־הקצה אל־הקצה׃
\par 34 ואת־הקרשׁים צפה זהב ואת־טבעתם עשׂה זהב בתים לבריחם ויצף את־הבריחם זהב׃
\par 35 ויעשׂ את־הפרכת תכלת וארגמן ותולעת שׁני ושׁשׁ משׁזר מעשׂה חשׁב עשׂה אתה כרבים׃
\par 36 ויעשׂ לה ארבעה עמודי שׁטים ויצפם זהב וויהם זהב ויצק להם ארבעה אדני־כסף׃
\par 37 ויעשׂ מסך לפתח האהל תכלת וארגמן ותולעת שׁני ושׁשׁ משׁזר מעשׂה רקם׃
\par 38 ואת־עמודיו חמשׁה ואת־וויהם וצפה ראשׁיהם וחשׁקיהם זהב ואדניהם חמשׁה נחשׁת׃

\chapter{37}

\par 1 ויעשׂ בצלאל את־הארן עצי שׁטים אמתים וחצי ארכו ואמה וחצי רחבו ואמה וחצי קמתו׃
\par 2 ויצפהו זהב טהור מבית ומחוץ ויעשׂ לו זר זהב סביב׃
\par 3 ויצק לו ארבע טבעת זהב על ארבע פעמתיו ושׁתי טבעת על־צלעו האחת ושׁתי טבעת על־צלעו השׁנית׃
\par 4 ויעשׂ בדי עצי שׁטים ויצף אתם זהב׃
\par 5 ויבא את־הבדים בטבעת על צלעת הארן לשׂאת את־הארן׃
\par 6 ויעשׂ כפרת זהב טהור אמתים וחצי ארכה ואמה וחצי רחבה׃
\par 7 ויעשׂ שׁני כרבים זהב מקשׁה עשׂה אתם משׁני קצות הכפרת׃
\par 8 כרוב־אחד מקצה מזה וכרוב־אחד מקצה מזה מן־הכפרת עשׂה את־הכרבים משׁני קצוותו׃
\par 9 ויהיו הכרבים פרשׂי כנפים למעלה סככים בכנפיהם על־הכפרת ופניהם אישׁ אל־אחיו אל־הכפרת היו פני הכרבים׃
\par 10 ויעשׂ את־השׁלחן עצי שׁטים אמתים ארכו ואמה רחבו ואמה וחצי קמתו׃
\par 11 ויצף אתו זהב טהור ויעשׂ לו זר זהב סביב׃
\par 12 ויעשׂ לו מסגרת טפח סביב ויעשׂ זר־זהב למסגרתו סביב׃
\par 13 ויצק לו ארבע טבעת זהב ויתן את־הטבעת על ארבע הפאת אשׁר לארבע רגליו׃
\par 14 לעמת המסגרת היו הטבעת בתים לבדים לשׂאת את־השׁלחן׃
\par 15 ויעשׂ את־הבדים עצי שׁטים ויצף אתם זהב לשׂאת את־השׁלחן׃
\par 16 ויעשׂ את־הכלים אשׁר על־השׁלחן את־קערתיו ואת־כפתיו ואת מנקיתיו ואת־הקשׂות אשׁר יסך בהן זהב טהור׃
\par 17 ויעשׂ את־המנרה זהב טהור מקשׁה עשׂה את־המנרה ירכה וקנה גביעיה כפתריה ופרחיה ממנה היו׃
\par 18 ושׁשׁה קנים יצאים מצדיה שׁלשׁה קני מנרה מצדה האחד ושׁלשׁה קני מנרה מצדה השׁני׃
\par 19 שׁלשׁה גבעים משׁקדים בקנה האחד כפתר ופרח ושׁלשׁה גבעים משׁקדים בקנה אחד כפתר ופרח כן לשׁשׁת הקנים היצאים מן־המנרה׃
\par 20 ובמנרה ארבעה גבעים משׁקדים כפתריה ופרחיה׃
\par 21 וכפתר תחת שׁני הקנים ממנה וכפתר תחת שׁני הקנים ממנה וכפתר תחת־שׁני הקנים ממנה לשׁשׁת הקנים היצאים ממנה׃
\par 22 כפתריהם וקנתם ממנה היו כלה מקשׁה אחת זהב טהור׃
\par 23 ויעשׂ את־נרתיה שׁבעה ומלקחיה ומחתתיה זהב טהור׃
\par 24 ככר זהב טהור עשׂה אתה ואת כל־כליה׃
\par 25 ויעשׂ את־מזבח הקטרת עצי שׁטים אמה ארכו ואמה רחבו רבוע ואמתים קמתו ממנו היו קרנתיו׃
\par 26 ויצף אתו זהב טהור את־גגו ואת־קירתיו סביב ואת־קרנתיו ויעשׂ לו זר זהב סביב׃
\par 27 ושׁתי טבעת זהב עשׂה־לו מתחת לזרו על שׁתי צלעתיו על שׁני צדיו לבתים לבדים לשׂאת אתו בהם׃
\par 28 ויעשׂ את־הבדים עצי שׁטים ויצף אתם זהב׃
\par 29 ויעשׂ את־שׁמן המשׁחה קדשׁ ואת־קטרת הסמים טהור מעשׂה רקח׃

\chapter{38}

\par 1 ויעשׂ את־מזבח העלה עצי שׁטים חמשׁ אמות ארכו וחמשׁ־אמות רחבו רבוע ושׁלשׁ אמות קמתו׃
\par 2 ויעשׂ קרנתיו על ארבע פנתיו ממנו היו קרנתיו ויצף אתו נחשׁת׃
\par 3 ויעשׂ את־כל־כלי המזבח את־הסירת ואת־היעים ואת־המזרקת את־המזלגת ואת־המחתת כל־כליו עשׂה נחשׁת׃
\par 4 ויעשׂ למזבח מכבר מעשׂה רשׁת נחשׁת תחת כרכבו מלמטה עד־חציו׃
\par 5 ויצק ארבע טבעת בארבע הקצות למכבר הנחשׁת בתים לבדים׃
\par 6 ויעשׂ את־הבדים עצי שׁטים ויצף אתם נחשׁת׃
\par 7 ויבא את־הבדים בטבעת על צלעת המזבח לשׂאת אתו בהם נבוב לחת עשׂה אתו׃
\par 8 ויעשׂ את הכיור נחשׁת ואת כנו נחשׁת במראת הצבאת אשׁר צבאו פתח אהל מועד׃
\par 9 ויעשׂ את־החצר לפאת נגב תימנה קלעי החצר שׁשׁ משׁזר מאה באמה׃
\par 10 עמודיהם עשׂרים ואדניהם עשׂרים נחשׁת ווי העמודים וחשׁקיהם כסף׃
\par 11 ולפאת צפון מאה באמה עמודיהם עשׂרים ואדניהם עשׂרים נחשׁת ווי העמודים וחשׁקיהם כסף׃
\par 12 ולפאת־ים קלעים חמשׁים באמה עמודיהם עשׂרה ואדניהם עשׂרה ווי העמדים וחשׁוקיהם כסף׃
\par 13 ולפאת קדמה מזרחה חמשׁים אמה׃
\par 14 קלעים חמשׁ־עשׂרה אמה אל־הכתף עמודיהם שׁלשׁה ואדניהם שׁלשׁה׃
\par 15 ולכתף השׁנית מזה ומזה לשׁער החצר קלעים חמשׁ עשׂרה אמה עמדיהם שׁלשׁה ואדניהם שׁלשׁה׃
\par 16 כל־קלעי החצר סביב שׁשׁ משׁזר׃
\par 17 והאדנים לעמדים נחשׁת ווי העמודים וחשׁוקיהם כסף וצפוי ראשׁיהם כסף והם מחשׁקים כסף כל עמדי החצר׃
\par 18 ומסך שׁער החצר מעשׂה רקם תכלת וארגמן ותולעת שׁני ושׁשׁ משׁזר ועשׂרים אמה ארך וקומה ברחב חמשׁ אמות לעמת קלעי החצר׃
\par 19 ועמדיהם ארבעה ואדניהם ארבעה נחשׁת וויהם כסף וצפוי ראשׁיהם וחשׁקיהם כסף׃
\par 20 וכל־היתדת למשׁכן ולחצר סביב נחשׁת׃
\par 21 אלה פקודי המשׁכן משׁכן העדת אשׁר פקד על־פי משׁה עבדת הלוים ביד איתמר בן־אהרן הכהן׃
\par 22 ובצלאל בן־אורי בן־חור למטה יהודה עשׂה את כל־אשׁר־צוה יהוה את־משׁה׃
\par 23 ואתו אהליאב בן־אחיסמך למטה־דן חרשׁ וחשׁב ורקם בתכלת ובארגמן ובתולעת השׁני ובשׁשׁ׃
\par 24 כל־הזהב העשׂוי למלאכה בכל מלאכת הקדשׁ ויהי זהב התנופה תשׁע ועשׂרים ככר ושׁבע מאות ושׁלשׁים שׁקל בשׁקל הקדשׁ׃
\par 25 וכסף פקודי העדה מאת ככר ואלף ושׁבע מאות וחמשׁה ושׁבעים שׁקל בשׁקל הקדשׁ׃
\par 26 בקע לגלגלת מחצית השׁקל בשׁקל הקדשׁ לכל העבר על־הפקדים מבן עשׂרים שׁנה ומעלה לשׁשׁ־מאות אלף ושׁלשׁת אלפים וחמשׁ מאות וחמשׁים׃
\par 27 ויהי מאת ככר הכסף לצקת את אדני הקדשׁ ואת אדני הפרכת מאת אדנים למאת הככר ככר לאדן׃
\par 28 ואת־האלף ושׁבע המאות וחמשׁה ושׁבעים עשׂה ווים לעמודים וצפה ראשׁיהם וחשׁק אתם׃
\par 29 ונחשׁת התנופה שׁבעים ככר ואלפים וארבע־מאות שׁקל׃
\par 30 ויעשׂ בה את־אדני פתח אהל מועד ואת מזבח הנחשׁת ואת־מכבר הנחשׁת אשׁר־לו ואת כל־כלי המזבח׃
\par 31 ואת־אדני החצר סביב ואת־אדני שׁער החצר ואת כל־יתדת המשׁכן ואת־כל־יתדת החצר סביב׃

\chapter{39}

\par 1 ומן־התכלת והארגמן ותולעת השׁני עשׂו בגדי־שׂרד לשׁרת בקדשׁ ויעשׂו את־בגדי הקדשׁ אשׁר לאהרן כאשׁר צוה יהוה את־משׁה׃
\par 2 ויעשׂ את־האפד זהב תכלת וארגמן ותולעת שׁני ושׁשׁ משׁזר׃
\par 3 וירקעו את־פחי הזהב וקצץ פתילם לעשׂות בתוך התכלת ובתוך הארגמן ובתוך תולעת השׁני ובתוך השׁשׁ מעשׂה חשׁב׃
\par 4 כתפת עשׂו־לו חברת על־שׁני קצוותו חבר׃
\par 5 וחשׁב אפדתו אשׁר עליו ממנו הוא כמעשׂהו זהב תכלת וארגמן ותולעת שׁני ושׁשׁ משׁזר כאשׁר צוה יהוה את־משׁה׃
\par 6 ויעשׂו את־אבני השׁהם מסבת משׁבצת זהב מפתחת פתוחי חותם על־שׁמות בני ישׂראל׃
\par 7 וישׂם אתם על כתפת האפד אבני זכרון לבני ישׂראל כאשׁר צוה יהוה את־משׁה׃
\par 8 ויעשׂ את־החשׁן מעשׂה חשׁב כמעשׂה אפד זהב תכלת וארגמן ותולעת שׁני ושׁשׁ משׁזר׃
\par 9 רבוע היה כפול עשׂו את־החשׁן זרת ארכו וזרת רחבו כפול׃
\par 10 וימלאו־בו ארבעה טורי אבן טור אדם פטדה וברקת הטור האחד׃
\par 11 והטור השׁני נפך ספיר ויהלם׃
\par 12 והטור השׁלישׁי לשׁם שׁבו ואחלמה׃
\par 13 והטור הרביעי תרשׁישׁ שׁהם וישׁפה מוסבת משׁבצת זהב במלאתם׃
\par 14 והאבנים על־שׁמת בני־ישׂראל הנה שׁתים עשׂרה על־שׁמתם פתוחי חתם אישׁ על־שׁמו לשׁנים עשׂר שׁבט׃
\par 15 ויעשׂו על־החשׁן שׁרשׁרת גבלת מעשׂה עבת זהב טהור׃
\par 16 ויעשׂו שׁתי משׁבצת זהב ושׁתי טבעת זהב ויתנו את־שׁתי הטבעת על־שׁני קצות החשׁן׃
\par 17 ויתנו שׁתי העבתת הזהב על־שׁתי הטבעת על־קצות החשׁן׃
\par 18 ואת שׁתי קצות שׁתי העבתת נתנו על־שׁתי המשׁבצת ויתנם על־כתפת האפד אל־מול פניו׃
\par 19 ויעשׂו שׁתי טבעת זהב וישׂימו על־שׁני קצות החשׁן על־שׂפתו אשׁר אל־עבר האפד ביתה׃
\par 20 ויעשׂו שׁתי טבעת זהב ויתנם על־שׁתי כתפת האפד מלמטה ממול פניו לעמת מחברתו ממעל לחשׁב האפד׃
\par 21 וירכסו את־החשׁן מטבעתיו אל־טבעת האפד בפתיל תכלת להית על־חשׁב האפד ולא־יזח החשׁן מעל האפד כאשׁר צוה יהוה את־משׁה׃
\par 22 ויעשׂ את־מעיל האפד מעשׂה ארג כליל תכלת׃
\par 23 ופי־המעיל בתוכו כפי תחרא שׂפה לפיו סביב לא יקרע׃
\par 24 ויעשׂו על־שׁולי המעיל רמוני תכלת וארגמן ותולעת שׁני משׁזר׃
\par 25 ויעשׂו פעמני זהב טהור ויתנו את־הפעמנים בתוך הרמנים על־שׁולי המעיל סביב בתוך הרמנים׃
\par 26 פעמן ורמן פעמן ורמן על־שׁולי המעיל סביב לשׁרת כאשׁר צוה יהוה את־משׁה׃
\par 27 ויעשׂו את־הכתנת שׁשׁ מעשׂה ארג לאהרן ולבניו׃
\par 28 ואת המצנפת שׁשׁ ואת־פארי המגבעת שׁשׁ ואת־מכנסי הבד שׁשׁ משׁזר׃
\par 29 ואת־האבנט שׁשׁ משׁזר ותכלת וארגמן ותולעת שׁני מעשׂה רקם כאשׁר צוה יהוה את־משׁה׃
\par 30 ויעשׂו את־ציץ נזר־הקדשׁ זהב טהור ויכתבו עליו מכתב פתוחי חותם קדשׁ ליהוה׃
\par 31 ויתנו עליו פתיל תכלת לתת על־המצנפת מלמעלה כאשׁר צוה יהוה את־משׁה׃
\par 32 ותכל כל־עבדת משׁכן אהל מועד ויעשׂו בני ישׂראל ככל אשׁר צוה יהוה את־משׁה כן עשׂו׃
\par 33 ויביאו את־המשׁכן אל־משׁה את־האהל ואת־כל־כליו קרסיו קרשׁיו בריחו ועמדיו ואדניו׃
\par 34 ואת־מכסה עורת האילם המאדמים ואת־מכסה ערת התחשׁים ואת פרכת המסך׃
\par 35 את־ארון העדת ואת־בדיו ואת הכפרת׃
\par 36 את־השׁלחן את־כל־כליו ואת לחם הפנים׃
\par 37 את־המנרה הטהרה את־נרתיה נרת המערכה ואת־כל־כליה ואת שׁמן המאור׃
\par 38 ואת מזבח הזהב ואת שׁמן המשׁחה ואת קטרת הסמים ואת מסך פתח האהל׃
\par 39 את מזבח הנחשׁת ואת־מכבר הנחשׁת אשׁר־לו את־בדיו ואת־כל־כליו את־הכיר ואת־כנו׃
\par 40 את קלעי החצר את־עמדיה ואת־אדניה ואת־המסך לשׁער החצר את־מיתריו ויתדתיה ואת כל־כלי עבדת המשׁכן לאהל מועד׃
\par 41 את־בגדי השׂרד לשׁרת בקדשׁ את־בגדי הקדשׁ לאהרן הכהן ואת־בגדי בניו לכהן׃
\par 42 ככל אשׁר־צוה יהוה את־משׁה כן עשׂו בני ישׂראל את כל־העבדה׃
\par 43 וירא משׁה את־כל־המלאכה והנה עשׂו אתה כאשׁר צוה יהוה כן עשׂו ויברך אתם משׁה׃

\chapter{40}

\par 1 וידבר יהוה אל־משׁה לאמר׃
\par 2 ביום־החדשׁ הראשׁון באחד לחדשׁ תקים את־משׁכן אהל מועד׃
\par 3 ושׂמת שׁם את ארון העדות וסכת על־הארן את־הפרכת׃
\par 4 והבאת את־השׁלחן וערכת את־ערכו והבאת את־המנרה והעלית את־נרתיה׃
\par 5 ונתתה את־מזבח הזהב לקטרת לפני ארון העדת ושׂמת את־מסך הפתח למשׁכן׃
\par 6 ונתתה את מזבח העלה לפני פתח משׁכן אהל־מועד׃
\par 7 ונתת את־הכיר בין־אהל מועד ובין המזבח ונתת שׁם מים׃
\par 8 ושׂמת את־החצר סביב ונתת את־מסך שׁער החצר׃
\par 9 ולקחת את־שׁמן המשׁחה ומשׁחת את־המשׁכן ואת־כל־אשׁר־בו וקדשׁת אתו ואת־כל־כליו והיה קדשׁ׃
\par 10 ומשׁחת את־מזבח העלה ואת־כל־כליו וקדשׁת את־המזבח והיה המזבח קדשׁ קדשׁים׃
\par 11 ומשׁחת את־הכיר ואת־כנו וקדשׁת אתו׃
\par 12 והקרבת את־אהרן ואת־בניו אל־פתח אהל מועד ורחצת אתם במים׃
\par 13 והלבשׁת את־אהרן את בגדי הקדשׁ ומשׁחת אתו וקדשׁת אתו וכהן לי׃
\par 14 ואת־בניו תקריב והלבשׁת אתם כתנת׃
\par 15 ומשׁחת אתם כאשׁר משׁחת את־אביהם וכהנו לי והיתה להית להם משׁחתם לכהנת עולם לדרתם׃
\par 16 ויעשׂ משׁה ככל אשׁר צוה יהוה אתו כן עשׂה׃
\par 17 ויהי בחדשׁ הראשׁון בשׁנה השׁנית באחד לחדשׁ הוקם המשׁכן׃
\par 18 ויקם משׁה את־המשׁכן ויתן את־אדניו וישׂם את־קרשׁיו ויתן את־בריחיו ויקם את־עמודיו׃
\par 19 ויפרשׂ את־האהל על־המשׁכן וישׂם את־מכסה האהל עליו מלמעלה כאשׁר צוה יהוה את־משׁה׃
\par 20 ויקח ויתן את־העדת אל־הארן וישׂם את־הבדים על־הארן ויתן את־הכפרת על־הארן מלמעלה׃
\par 21 ויבא את־הארן אל־המשׁכן וישׂם את פרכת המסך ויסך על ארון העדות כאשׁר צוה יהוה את־משׁה׃
\par 22 ויתן את־השׁלחן באהל מועד על ירך המשׁכן צפנה מחוץ לפרכת׃
\par 23 ויערך עליו ערך לחם לפני יהוה כאשׁר צוה יהוה את־משׁה׃
\par 24 וישׂם את־המנרה באהל מועד נכח השׁלחן על ירך המשׁכן נגבה׃
\par 25 ויעל הנרת לפני יהוה כאשׁר צוה יהוה את־משׁה׃
\par 26 וישׂם את־מזבח הזהב באהל מועד לפני הפרכת׃
\par 27 ויקטר עליו קטרת סמים כאשׁר צוה יהוה את־משׁה׃
\par 28 וישׂם את־מסך הפתח למשׁכן׃
\par 29 ואת מזבח העלה שׂם פתח משׁכן אהל־מועד ויעל עליו את־העלה ואת־המנחה כאשׁר צוה יהוה את־משׁה׃
\par 30 וישׂם את־הכיר בין־אהל מועד ובין המזבח ויתן שׁמה מים לרחצה׃
\par 31 ורחצו ממנו משׁה ואהרן ובניו את־ידיהם ואת־רגליהם׃
\par 32 בבאם אל־אהל מועד ובקרבתם אל־המזבח ירחצו כאשׁר צוה יהוה את־משׁה׃
\par 33 ויקם את־החצר סביב למשׁכן ולמזבח ויתן את־מסך שׁער החצר ויכל משׁה את־המלאכה׃
\par 34 ויכס הענן את־אהל מועד וכבוד יהוה מלא את־המשׁכן׃
\par 35 ולא־יכל משׁה לבוא אל־אהל מועד כי־שׁכן עליו הענן וכבוד יהוה מלא את־המשׁכן׃
\par 36 ובהעלות הענן מעל המשׁכן יסעו בני ישׂראל בכל מסעיהם׃
\par 37 ואם־לא יעלה הענן ולא יסעו עד־יום העלתו׃
\par 38 כי ענן יהוה על־המשׁכן יומם ואשׁ תהיה לילה בו לעיני כל־בית־ישׂראל בכל־מסעיהם׃


\end{document}