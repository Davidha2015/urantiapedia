\begin{document}

\title{Exodus}

Exo 1:1  ואלה שׁמות בני ישׂראל הבאים מצרימה את יעקב אישׁ וביתו באו׃
Exo 1:2  ראובן שׁמעון לוי ויהודה׃
Exo 1:3  ישׂשכר זבולן ובנימן׃
Exo 1:4  דן ונפתלי גד ואשׁר׃
Exo 1:5  ויהי כל־נפשׁ יצאי ירך־יעקב שׁבעים נפשׁ ויוסף היה במצרים׃
Exo 1:6  וימת יוסף וכל־אחיו וכל הדור ההוא׃
Exo 1:7  ובני ישׂראל פרו וישׁרצו וירבו ויעצמו במאד מאד ותמלא הארץ אתם׃
Exo 1:8  ויקם מלך־חדשׁ על־מצרים אשׁר לא־ידע את־יוסף׃
Exo 1:9  ויאמר אל־עמו הנה עם בני ישׂראל רב ועצום ממנו׃
Exo 1:10  הבה נתחכמה לו פן־ירבה והיה כי־תקראנה מלחמה ונוסף גם־הוא על־שׂנאינו ונלחם־בנו ועלה מן־הארץ׃
Exo 1:11  וישׂימו עליו שׂרי מסים למען ענתו בסבלתם ויבן ערי מסכנות לפרעה את־פתם ואת־רעמסס׃
Exo 1:12  וכאשׁר יענו אתו כן ירבה וכן יפרץ ויקצו מפני בני ישׂראל׃
Exo 1:13  ויעבדו מצרים את־בני ישׂראל בפרך׃
Exo 1:14  וימררו את־חייהם בעבדה קשׁה בחמר ובלבנים ובכל־עבדה בשׂדה את כל־עבדתם אשׁר־עבדו בהם בפרך׃
Exo 1:15  ויאמר מלך מצרים למילדת העברית אשׁר שׁם האחת שׁפרה ושׁם השׁנית פועה׃
Exo 1:16  ויאמר בילדכן את־העבריות וראיתן על־האבנים אם־בן הוא והמתן אתו ואם־בת הוא וחיה׃
Exo 1:17  ותיראן המילדת את־האלהים ולא עשׂו כאשׁר דבר אליהן מלך מצרים ותחיין את־הילדים׃
Exo 1:18  ויקרא מלך־מצרים למילדת ויאמר להן מדוע עשׂיתן הדבר הזה ותחיין את־הילדים׃
Exo 1:19  ותאמרן המילדת אל־פרעה כי לא כנשׁים המצרית העברית כי־חיות הנה בטרם תבוא אלהן המילדת וילדו׃
Exo 1:20  וייטב אלהים למילדת וירב העם ויעצמו מאד׃
Exo 1:21  ויהי כי־יראו המילדת את־האלהים ויעשׂ להם בתים׃
Exo 1:22  ויצו פרעה לכל־עמו לאמר כל־הבן הילוד היארה תשׁליכהו וכל־הבת תחיון׃
Exo 2:1  וילך אישׁ מבית לוי ויקח את־בת־לוי׃
Exo 2:2  ותהר האשׁה ותלד בן ותרא אתו כי־טוב הוא ותצפנהו שׁלשׁה ירחים׃
Exo 2:3  ולא־יכלה עוד הצפינו ותקח־לו תבת גמא ותחמרה בחמר ובזפת ותשׂם בה את־הילד ותשׂם בסוף על־שׂפת היאר׃
Exo 2:4  ותתצב אחתו מרחק לדעה מה־יעשׂה לו׃
Exo 2:5  ותרד בת־פרעה לרחץ על־היאר ונערתיה הלכת על־יד היאר ותרא את־התבה בתוך הסוף ותשׁלח את־אמתה ותקחה׃
Exo 2:6  ותפתח ותראהו את־הילד והנה־נער בכה ותחמל עליו ותאמר מילדי העברים זה׃
Exo 2:7  ותאמר אחתו אל־בת־פרעה האלך וקראתי לך אשׁה מינקת מן העברית ותינק לך את־הילד׃
Exo 2:8  ותאמר־לה בת־פרעה לכי ותלך העלמה ותקרא את־אם הילד׃
Exo 2:9  ותאמר לה בת־פרעה היליכי את־הילד הזה והינקהו לי ואני אתן את־שׂכרך ותקח האשׁה הילד ותניקהו׃
Exo 2:10  ויגדל הילד ותבאהו לבת־פרעה ויהי־לה לבן ותקרא שׁמו משׁה ותאמר כי מן־המים משׁיתהו׃
Exo 2:11  ויהי בימים ההם ויגדל משׁה ויצא אל־אחיו וירא בסבלתם וירא אישׁ מצרי מכה אישׁ־עברי מאחיו׃
Exo 2:12  ויפן כה וכה וירא כי אין אישׁ ויך את־המצרי ויטמנהו בחול׃
Exo 2:13  ויצא ביום השׁני והנה שׁני־אנשׁים עברים נצים ויאמר לרשׁע למה תכה רעך׃
Exo 2:14  ויאמר מי שׂמך לאישׁ שׂר ושׁפט עלינו הלהרגני אתה אמר כאשׁר הרגת את־המצרי ויירא משׁה ויאמר אכן נודע הדבר׃
Exo 2:15  וישׁמע פרעה את־הדבר הזה ויבקשׁ להרג את־משׁה ויברח משׁה מפני פרעה וישׁב בארץ־מדין וישׁב על־הבאר׃
Exo 2:16  ולכהן מדין שׁבע בנות ותבאנה ותדלנה ותמלאנה את־הרהטים להשׁקות צאן אביהן׃
Exo 2:17  ויבאו הרעים ויגרשׁום ויקם משׁה ויושׁען וישׁק את־צאנם׃
Exo 2:18  ותבאנה אל־רעואל אביהן ויאמר מדוע מהרתן בא היום׃
Exo 2:19  ותאמרן אישׁ מצרי הצילנו מיד הרעים וגם־דלה דלה לנו וישׁק את־הצאן׃
Exo 2:20  ויאמר אל־בנתיו ואיו למה זה עזבתן את־האישׁ קראן לו ויאכל לחם׃
Exo 2:21  ויואל משׁה לשׁבת את־האישׁ ויתן את־צפרה בתו למשׁה׃
Exo 2:22  ותלד בן ויקרא את־שׁמו גרשׁם כי אמר גר הייתי בארץ נכריה׃
Exo 2:23  ויהי בימים הרבים ההם וימת מלך מצרים ויאנחו בני־ישׂראל מן־העבדה ויזעקו ותעל שׁועתם אל־האלהים מן־העבדה׃
Exo 2:24  וישׁמע אלהים את־נאקתם ויזכר אלהים את־בריתו את־אברהם את־יצחק ואת־יעקב׃
Exo 2:25  וירא אלהים את־בני ישׂראל וידע אלהים׃
Exo 3:1  ומשׁה היה רעה את־צאן יתרו חתנו כהן מדין וינהג את־הצאן אחר המדבר ויבא אל־הר האלהים חרבה׃
Exo 3:2  וירא מלאך יהוה אליו בלבת־אשׁ מתוך הסנה וירא והנה הסנה בער באשׁ והסנה איננו אכל׃
Exo 3:3  ויאמר משׁה אסרה־נא ואראה את־המראה הגדל הזה מדוע לא־יבער הסנה׃
Exo 3:4  וירא יהוה כי סר לראות ויקרא אליו אלהים מתוך הסנה ויאמר משׁה משׁה ויאמר הנני׃
Exo 3:5  ויאמר אל־תקרב הלם שׁל־נעליך מעל רגליך כי המקום אשׁר אתה עומד עליו אדמת־קדשׁ הוא׃
Exo 3:6  ויאמר אנכי אלהי אביך אלהי אברהם אלהי יצחק ואלהי יעקב ויסתר משׁה פניו כי ירא מהביט אל־האלהים׃
Exo 3:7  ויאמר יהוה ראה ראיתי את־עני עמי אשׁר במצרים ואת־צעקתם שׁמעתי מפני נגשׂיו כי ידעתי את־מכאביו׃
Exo 3:8  וארד להצילו מיד מצרים ולהעלתו מן־הארץ ההוא אל־ארץ טובה ורחבה אל־ארץ זבת חלב ודבשׁ אל־מקום הכנעני והחתי והאמרי והפרזי והחוי והיבוסי׃
Exo 3:9  ועתה הנה צעקת בני־ישׂראל באה אלי וגם־ראיתי את־הלחץ אשׁר מצרים לחצים אתם׃
Exo 3:10  ועתה לכה ואשׁלחך אל־פרעה והוצא את־עמי בני־ישׂראל ממצרים׃
Exo 3:11  ויאמר משׁה אל־האלהים מי אנכי כי אלך אל־פרעה וכי אוציא את־בני ישׂראל ממצרים׃
Exo 3:12  ויאמר כי־אהיה עמך וזה־לך האות כי אנכי שׁלחתיך בהוציאך את־העם ממצרים תעבדון את־האלהים על ההר הזה׃
Exo 3:13  ויאמר משׁה אל־האלהים הנה אנכי בא אל־בני ישׂראל ואמרתי להם אלהי אבותיכם שׁלחני אליכם ואמרו־לי מה־שׁמו מה אמר אלהם׃
Exo 3:14  ויאמר אלהים אל־משׁה אהיה אשׁר אהיה ויאמר כה תאמר לבני ישׂראל אהיה שׁלחני אליכם׃
Exo 3:15  ויאמר עוד אלהים אל־משׁה כה־תאמר אל־בני ישׂראל יהוה אלהי אבתיכם אלהי אברהם אלהי יצחק ואלהי יעקב שׁלחני אליכם זה־שׁמי לעלם וזה זכרי לדר דר׃
Exo 3:16  לך ואספת את־זקני ישׂראל ואמרת אלהם יהוה אלהי אבתיכם נראה אלי אלהי אברהם יצחק ויעקב לאמר פקד פקדתי אתכם ואת־העשׂוי לכם במצרים׃
Exo 3:17  ואמר אעלה אתכם מעני מצרים אל־ארץ הכנעני והחתי והאמרי והפרזי והחוי והיבוסי אל־ארץ זבת חלב ודבשׁ׃
Exo 3:18  ושׁמעו לקלך ובאת אתה וזקני ישׂראל אל־מלך מצרים ואמרתם אליו יהוה אלהי העבריים נקרה עלינו ועתה נלכה־נא דרך שׁלשׁת ימים במדבר ונזבחה ליהוה אלהינו׃
Exo 3:19  ואני ידעתי כי לא־יתן אתכם מלך מצרים להלך ולא ביד חזקה׃
Exo 3:20  ושׁלחתי את־ידי והכיתי את־מצרים בכל נפלאתי אשׁר אעשׂה בקרבו ואחרי־כן ישׁלח אתכם׃
Exo 3:21  ונתתי את־חן העם־הזה בעיני מצרים והיה כי תלכון לא תלכו ריקם׃
Exo 3:22  ושׁאלה אשׁה משׁכנתה ומגרת ביתה כלי־כסף וכלי זהב ושׂמלת ושׂמתם על־בניכם ועל־בנתיכם ונצלתם את־מצרים׃
Exo 4:1  ויען משׁה ויאמר והן לא־יאמינו לי ולא ישׁמעו בקלי כי יאמרו לא־נראה אליך יהוה׃
Exo 4:2  ויאמר אליו יהוה מזה בידך ויאמר מטה׃
Exo 4:3  ויאמר השׁליכהו ארצה וישׁלכהו ארצה ויהי לנחשׁ וינס משׁה מפניו׃
Exo 4:4  ויאמר יהוה אל־משׁה שׁלח ידך ואחז בזנבו וישׁלח ידו ויחזק בו ויהי למטה בכפו׃
Exo 4:5  למען יאמינו כי־נראה אליך יהוה אלהי אבתם אלהי אברהם אלהי יצחק ואלהי יעקב׃
Exo 4:6  ויאמר יהוה לו עוד הבא־נא ידך בחיקך ויבא ידו בחיקו ויוצאה והנה ידו מצרעת כשׁלג׃
Exo 4:7  ויאמר השׁב ידך אל־חיקך וישׁב ידו אל־חיקו ויוצאה מחיקו והנה־שׁבה כבשׂרו׃
Exo 4:8  והיה אם־לא יאמינו לך ולא ישׁמעו לקל האת הראשׁון והאמינו לקל האת האחרון׃
Exo 4:9  והיה אם־לא יאמינו גם לשׁני האתות האלה ולא ישׁמעון לקלך ולקחת ממימי היאר ושׁפכת היבשׁה והיו המים אשׁר תקח מן־היאר והיו לדם ביבשׁת׃
Exo 4:10  ויאמר משׁה אל־יהוה בי אדני לא אישׁ דברים אנכי גם מתמול גם משׁלשׁם גם מאז דברך אל־עבדך כי כבד־פה וכבד לשׁון אנכי׃
Exo 4:11  ויאמר יהוה אליו מי שׂם פה לאדם או מי־ישׂום אלם או חרשׁ או פקח או עור הלא אנכי יהוה׃
Exo 4:12  ועתה לך ואנכי אהיה עם־פיך והוריתיך אשׁר תדבר׃
Exo 4:13  ויאמר בי אדני שׁלח־נא ביד־תשׁלח׃
Exo 4:14  ויחר־אף יהוה במשׁה ויאמר הלא אהרן אחיך הלוי ידעתי כי־דבר ידבר הוא וגם הנה־הוא יצא לקראתך וראך ושׂמח בלבו׃
Exo 4:15  ודברת אליו ושׂמת את־הדברים בפיו ואנכי אהיה עם־פיך ועם־פיהו והוריתי אתכם את אשׁר תעשׂון׃
Exo 4:16  ודבר־הוא לך אל־העם והיה הוא יהיה־לך לפה ואתה תהיה־לו לאלהים׃
Exo 4:17  ואת־המטה הזה תקח בידך אשׁר תעשׂה־בו את־האתת׃
Exo 4:18  וילך משׁה וישׁב אל־יתר חתנו ויאמר לו אלכה נא ואשׁובה אל־אחי אשׁר־במצרים ואראה העודם חיים ויאמר יתרו למשׁה לך לשׁלום׃
Exo 4:19  ויאמר יהוה אל־משׁה במדין לך שׁב מצרים כי־מתו כל־האנשׁים המבקשׁים את־נפשׁך׃
Exo 4:20  ויקח משׁה את־אשׁתו ואת־בניו וירכבם על־החמר וישׁב ארצה מצרים ויקח משׁה את־מטה האלהים בידו׃
Exo 4:21  ויאמר יהוה אל־משׁה בלכתך לשׁוב מצרימה ראה כל־המפתים אשׁר־שׂמתי בידך ועשׂיתם לפני פרעה ואני אחזק את־לבו ולא ישׁלח את־העם׃
Exo 4:22  ואמרת אל־פרעה כה אמר יהוה בני בכרי ישׂראל׃
Exo 4:23  ואמר אליך שׁלח את־בני ויעבדני ותמאן לשׁלחו הנה אנכי הרג את־בנך בכרך׃
Exo 4:24  ויהי בדרך במלון ויפגשׁהו יהוה ויבקשׁ המיתו׃
Exo 4:25  ותקח צפרה צר ותכרת את־ערלת בנה ותגע לרגליו ותאמר כי חתן־דמים אתה לי׃
Exo 4:26  וירף ממנו אז אמרה חתן דמים למולת׃
Exo 4:27  ויאמר יהוה אל־אהרן לך לקראת משׁה המדברה וילך ויפגשׁהו בהר האלהים וישׁק־לו׃
Exo 4:28  ויגד משׁה לאהרן את כל־דברי יהוה אשׁר שׁלחו ואת כל־האתת אשׁר צוהו׃
Exo 4:29  וילך משׁה ואהרן ויאספו את־כל־זקני בני ישׂראל׃
Exo 4:30  וידבר אהרן את כל־הדברים אשׁר־דבר יהוה אל־משׁה ויעשׂ האתת לעיני העם׃
Exo 4:31  ויאמן העם וישׁמעו כי־פקד יהוה את־בני ישׂראל וכי ראה את־ענים ויקדו וישׁתחוו׃
Exo 5:1  ואחר באו משׁה ואהרן ויאמרו אל־פרעה כה־אמר יהוה אלהי ישׂראל שׁלח את־עמי ויחגו לי במדבר׃
Exo 5:2  ויאמר פרעה מי יהוה אשׁר אשׁמע בקלו לשׁלח את־ישׂראל לא ידעתי את־יהוה וגם את־ישׂראל לא אשׁלח׃
Exo 5:3  ויאמרו אלהי העברים נקרא עלינו נלכה נא דרך שׁלשׁת ימים במדבר ונזבחה ליהוה אלהינו פן־יפגענו בדבר או בחרב׃
Exo 5:4  ויאמר אלהם מלך מצרים למה משׁה ואהרן תפריעו את־העם ממעשׂיו לכו לסבלתיכם׃
Exo 5:5  ויאמר פרעה הן־רבים עתה עם הארץ והשׁבתם אתם מסבלתם׃
Exo 5:6  ויצו פרעה ביום ההוא את־הנגשׂים בעם ואת־שׁטריו לאמר׃
Exo 5:7  לא תאספון לתת תבן לעם ללבן הלבנים כתמול שׁלשׁם הם ילכו וקשׁשׁו להם תבן׃
Exo 5:8  ואת־מתכנת הלבנים אשׁר הם עשׂים תמול שׁלשׁם תשׂימו עליהם לא תגרעו ממנו כי־נרפים הם על־כן הם צעקים לאמר נלכה נזבחה לאלהינו׃
Exo 5:9  תכבד העבדה על־האנשׁים ויעשׂו־בה ואל־ישׁעו בדברי־שׁקר׃
Exo 5:10  ויצאו נגשׂי העם ושׁטריו ויאמרו אל־העם לאמר כה אמר פרעה אינני נתן לכם תבן׃
Exo 5:11  אתם לכו קחו לכם תבן מאשׁר תמצאו כי אין נגרע מעבדתכם דבר׃
Exo 5:12  ויפץ העם בכל־ארץ מצרים לקשׁשׁ קשׁ לתבן׃
Exo 5:13  והנגשׂים אצים לאמר כלו מעשׂיכם דבר־יום ביומו כאשׁר בהיות התבן׃
Exo 5:14  ויכו שׁטרי בני ישׂראל אשׁר־שׂמו עלהם נגשׂי פרעה לאמר מדוע לא כליתם חקכם ללבן כתמול שׁלשׁם גם־תמול גם־היום׃
Exo 5:15  ויבאו שׁטרי בני ישׂראל ויצעקו אל־פרעה לאמר למה תעשׂה כה לעבדיך׃
Exo 5:16  תבן אין נתן לעבדיך ולבנים אמרים לנו עשׂו והנה עבדיך מכים וחטאת עמך׃
Exo 5:17  ויאמר נרפים אתם נרפים על־כן אתם אמרים נלכה נזבחה ליהוה׃
Exo 5:18  ועתה לכו עבדו ותבן לא־ינתן לכם ותכן לבנים תתנו׃
Exo 5:19  ויראו שׁטרי בני־ישׂראל אתם ברע לאמר לא־תגרעו מלבניכם דבר־יום ביומו׃
Exo 5:20  ויפגעו את־משׁה ואת־אהרן נצבים לקראתם בצאתם מאת פרעה׃
Exo 5:21  ויאמרו אלהם ירא יהוה עליכם וישׁפט אשׁר הבאשׁתם את־ריחנו בעיני פרעה ובעיני עבדיו לתת־חרב בידם להרגנו׃
Exo 5:22  וישׁב משׁה אל־יהוה ויאמר אדני למה הרעתה לעם הזה למה זה שׁלחתני׃
Exo 5:23  ומאז באתי אל־פרעה לדבר בשׁמך הרע לעם הזה והצל לא־הצלת את־עמך׃
Exo 6:1  ויאמר יהוה אל־משׁה עתה תראה אשׁר אעשׂה לפרעה כי ביד חזקה ישׁלחם וביד חזקה יגרשׁם מארצו׃
Exo 6:2  וידבר אלהים אל־משׁה ויאמר אליו אני יהוה׃
Exo 6:3  וארא אל־אברהם אל־יצחק ואל־יעקב באל שׁדי ושׁמי יהוה לא נודעתי להם׃
Exo 6:4  וגם הקמתי את־בריתי אתם לתת להם את־ארץ כנען את ארץ מגריהם אשׁר־גרו בה׃
Exo 6:5  וגם אני שׁמעתי את־נאקת בני ישׂראל אשׁר מצרים מעבדים אתם ואזכר את־בריתי׃
Exo 6:6  לכן אמר לבני־ישׂראל אני יהוה והוצאתי אתכם מתחת סבלת מצרים והצלתי אתכם מעבדתם וגאלתי אתכם בזרוע נטויה ובשׁפטים גדלים׃
Exo 6:7  ולקחתי אתכם לי לעם והייתי לכם לאלהים וידעתם כי אני יהוה אלהיכם המוציא אתכם מתחת סבלות מצרים׃
Exo 6:8  והבאתי אתכם אל־הארץ אשׁר נשׂאתי את־ידי לתת אתה לאברהם ליצחק וליעקב ונתתי אתה לכם מורשׁה אני יהוה׃
Exo 6:9  וידבר משׁה כן אל־בני ישׂראל ולא שׁמעו אל־משׁה מקצר רוח ומעבדה קשׁה׃
Exo 6:10  וידבר יהוה אל־משׁה לאמר׃
Exo 6:11  בא דבר אל־פרעה מלך מצרים וישׁלח את־בני־ישׂראל מארצו׃
Exo 6:12  וידבר משׁה לפני יהוה לאמר הן בני־ישׂראל לא־שׁמעו אלי ואיך ישׁמעני פרעה ואני ערל שׂפתים׃
Exo 6:13  וידבר יהוה אל־משׁה ואל־אהרן ויצום אל־בני ישׂראל ואל־פרעה מלך מצרים להוציא את־בני־ישׂראל מארץ מצרים׃
Exo 6:14  אלה ראשׁי בית־אבתם בני ראובן בכר ישׂראל חנוך ופלוא חצרן וכרמי אלה משׁפחת ראובן׃
Exo 6:15  ובני שׁמעון ימואל וימין ואהד ויכין וצחר ושׁאול בן־הכנענית אלה משׁפחת שׁמעון׃
Exo 6:16  ואלה שׁמות בני־לוי לתלדתם גרשׁון וקהת ומררי ושׁני חיי לוי שׁבע ושׁלשׁים ומאת שׁנה׃
Exo 6:17  בני גרשׁון לבני ושׁמעי למשׁפחתם׃
Exo 6:18  ובני קהת עמרם ויצהר וחברון ועזיאל ושׁני חיי קהת שׁלשׁ ושׁלשׁים ומאת שׁנה׃
Exo 6:19  ובני מררי מחלי ומושׁי אלה משׁפחת הלוי לתלדתם׃
Exo 6:20  ויקח עמרם את־יוכבד דדתו לו לאשׁה ותלד לו את־אהרן ואת־משׁה ושׁני חיי עמרם שׁבע ושׁלשׁים ומאת שׁנה׃
Exo 6:21  ובני יצהר קרח ונפג וזכרי׃
Exo 6:22  ובני עזיאל מישׁאל ואלצפן וסתרי׃
Exo 6:23  ויקח אהרן את־אלישׁבע בת־עמינדב אחות נחשׁון לו לאשׁה ותלד לו את־נדב ואת־אביהוא את־אלעזר ואת־איתמר׃
Exo 6:24  ובני קרח אסיר ואלקנה ואביאסף אלה משׁפחת הקרחי׃
Exo 6:25  ואלעזר בן־אהרן לקח־לו מבנות פוטיאל לו לאשׁה ותלד לו את־פינחס אלה ראשׁי אבות הלוים למשׁפחתם׃
Exo 6:26  הוא אהרן ומשׁה אשׁר אמר יהוה להם הוציאו את־בני ישׂראל מארץ מצרים על־צבאתם׃
Exo 6:27  הם המדברים אל־פרעה מלך־מצרים להוציא את־בני־ישׂראל ממצרים הוא משׁה ואהרן׃
Exo 6:28  ויהי ביום דבר יהוה אל־משׁה בארץ מצרים׃
Exo 6:29  וידבר יהוה אל־משׁה לאמר אני יהוה דבר אל־פרעה מלך מצרים את כל־אשׁר אני דבר אליך׃
Exo 6:30  ויאמר משׁה לפני יהוה הן אני ערל שׂפתים ואיך ישׁמע אלי פרעה׃
Exo 7:1  ויאמר יהוה אל־משׁה ראה נתתיך אלהים לפרעה ואהרן אחיך יהיה נביאך׃
Exo 7:2  אתה תדבר את כל־אשׁר אצוך ואהרן אחיך ידבר אל־פרעה ושׁלח את־בני־ישׂראל מארצו׃
Exo 7:3  ואני אקשׁה את־לב פרעה והרביתי את־אתתי ואת־מופתי בארץ מצרים׃
Exo 7:4  ולא־ישׁמע אלכם פרעה ונתתי את־ידי במצרים והוצאתי את־צבאתי את־עמי בני־ישׂראל מארץ מצרים בשׁפטים גדלים׃
Exo 7:5  וידעו מצרים כי־אני יהוה בנטתי את־ידי על־מצרים והוצאתי את־בני־ישׂראל מתוכם׃
Exo 7:6  ויעשׂ משׁה ואהרן כאשׁר צוה יהוה אתם כן עשׂו׃
Exo 7:7  ומשׁה בן־שׁמנים שׁנה ואהרן בן־שׁלשׁ ושׁמנים שׁנה בדברם אל־פרעה׃
Exo 7:8  ויאמר יהוה אל־משׁה ואל־אהרן לאמר׃
Exo 7:9  כי ידבר אלכם פרעה לאמר תנו לכם מופת ואמרת אל־אהרן קח את־מטך והשׁלך לפני־פרעה יהי לתנין׃
Exo 7:10  ויבא משׁה ואהרן אל־פרעה ויעשׂו כן כאשׁר צוה יהוה וישׁלך אהרן את־מטהו לפני פרעה ולפני עבדיו ויהי לתנין׃
Exo 7:11  ויקרא גם־פרעה לחכמים ולמכשׁפים ויעשׂו גם־הם חרטמי מצרים בלהטיהם כן׃
Exo 7:12  וישׁליכו אישׁ מטהו ויהיו לתנינם ויבלע מטה־אהרן את־מטתם׃
Exo 7:13  ויחזק לב פרעה ולא שׁמע אלהם כאשׁר דבר יהוה׃
Exo 7:14  ויאמר יהוה אל־משׁה כבד לב פרעה מאן לשׁלח העם׃
Exo 7:15  לך אל־פרעה בבקר הנה יצא המימה ונצבת לקראתו על־שׂפת היאר והמטה אשׁר־נהפך לנחשׁ תקח בידך׃
Exo 7:16  ואמרת אליו יהוה אלהי העברים שׁלחני אליך לאמר שׁלח את־עמי ויעבדני במדבר והנה לא־שׁמעת עד־כה׃
Exo 7:17  כה אמר יהוה בזאת תדע כי אני יהוה הנה אנכי מכה במטה אשׁר־בידי על־המים אשׁר ביאר ונהפכו לדם׃
Exo 7:18  והדגה אשׁר־ביאר תמות ובאשׁ היאר ונלאו מצרים לשׁתות מים מן־היאר׃
Exo 7:19  ויאמר יהוה אל־משׁה אמר אל־אהרן קח מטך ונטה־ידך על־מימי מצרים על־נהרתם על־יאריהם ועל־אגמיהם ועל כל־מקוה מימיהם ויהיו־דם והיה דם בכל־ארץ מצרים ובעצים ובאבנים׃
Exo 7:20  ויעשׂו־כן משׁה ואהרן כאשׁר צוה יהוה וירם במטה ויך את־המים אשׁר ביאר לעיני פרעה ולעיני עבדיו ויהפכו כל־המים אשׁר־ביאר לדם׃
Exo 7:21  והדגה אשׁר־ביאר מתה ויבאשׁ היאר ולא־יכלו מצרים לשׁתות מים מן־היאר ויהי הדם בכל־ארץ מצרים׃
Exo 7:22  ויעשׂו־כן חרטמי מצרים בלטיהם ויחזק לב־פרעה ולא־שׁמע אלהם כאשׁר דבר יהוה׃
Exo 7:23  ויפן פרעה ויבא אל־ביתו ולא־שׁת לבו גם־לזאת׃
Exo 7:24  ויחפרו כל־מצרים סביבת היאר מים לשׁתות כי לא יכלו לשׁתת ממימי היאר׃
Exo 7:25  וימלא שׁבעת ימים אחרי הכות־יהוה את־היאר׃
Exo 7:26  ויאמר יהוה אל־משׁה בא אל־פרעה ואמרת אליו כה אמר יהוה שׁלח את־עמי ויעבדני׃
Exo 7:27  ואם־מאן אתה לשׁלח הנה אנכי נגף את־כל־גבולך בצפרדעים׃
Exo 7:28  ושׁרץ היאר צפרדעים ועלו ובאו בביתך ובחדר משׁכבך ועל־מטתך ובבית עבדיך ובעמך ובתנוריך ובמשׁארותיך׃
Exo 7:29  ובכה ובעמך ובכל־עבדיך יעלו הצפרדעים׃
Exo 8:1  ויאמר יהוה אל־משׁה אמר אל־אהרן נטה את־ידך במטך על־הנהרת על־היארים ועל־האגמים והעל את־הצפרדעים על־ארץ מצרים׃
Exo 8:2  ויט אהרן את־ידו על מימי מצרים ותעל הצפרדע ותכס את־ארץ מצרים׃
Exo 8:3  ויעשׂו־כן החרטמים בלטיהם ויעלו את־הצפרדעים על־ארץ מצרים׃
Exo 8:4  ויקרא פרעה למשׁה ולאהרן ויאמר העתירו אל־יהוה ויסר הצפרדעים ממני ומעמי ואשׁלחה את־העם ויזבחו ליהוה׃
Exo 8:5  ויאמר משׁה לפרעה התפאר עלי למתי אעתיר לך ולעבדיך ולעמך להכרית הצפרדעים ממך ומבתיך רק ביאר תשׁארנה׃
Exo 8:6  ויאמר למחר ויאמר כדברך למען תדע כי־אין כיהוה אלהינו׃
Exo 8:7  וסרו הצפרדעים ממך ומבתיך ומעבדיך ומעמך רק ביאר תשׁארנה׃
Exo 8:8  ויצא משׁה ואהרן מעם פרעה ויצעק משׁה אל־יהוה על־דבר הצפרדעים אשׁר־שׂם לפרעה׃
Exo 8:9  ויעשׂ יהוה כדבר משׁה וימתו הצפרדעים מן־הבתים מן־החצרת ומן־השׂדת׃
Exo 8:10  ויצברו אתם חמרם חמרם ותבאשׁ הארץ׃
Exo 8:11  וירא פרעה כי היתה הרוחה והכבד את־לבו ולא שׁמע אלהם כאשׁר דבר יהוה׃
Exo 8:12  ויאמר יהוה אל־משׁה אמר אל־אהרן נטה את־מטך והך את־עפר הארץ והיה לכנם בכל־ארץ מצרים׃
Exo 8:13  ויעשׂו־כן ויט אהרן את־ידו במטהו ויך את־עפר הארץ ותהי הכנם באדם ובבהמה כל־עפר הארץ היה כנים בכל־ארץ מצרים׃
Exo 8:14  ויעשׂו־כן החרטמים בלטיהם להוציא את־הכנים ולא יכלו ותהי הכנם באדם ובבהמה׃
Exo 8:15  ויאמרו החרטמם אל־פרעה אצבע אלהים הוא ויחזק לב־פרעה ולא־שׁמע אלהם כאשׁר דבר יהוה׃
Exo 8:16  ויאמר יהוה אל־משׁה השׁכם בבקר והתיצב לפני פרעה הנה יוצא המימה ואמרת אליו כה אמר יהוה שׁלח עמי ויעבדני׃
Exo 8:17  כי אם־אינך משׁלח את־עמי הנני משׁליח בך ובעבדיך ובעמך ובבתיך את־הערב ומלאו בתי מצרים את־הערב וגם האדמה אשׁר־הם עליה׃
Exo 8:18  והפליתי ביום ההוא את־ארץ גשׁן אשׁר עמי עמד עליה לבלתי היות־שׁם ערב למען תדע כי אני יהוה בקרב הארץ׃
Exo 8:19  ושׂמתי פדת בין עמי ובין עמך למחר יהיה האת הזה׃
Exo 8:20  ויעשׂ יהוה כן ויבא ערב כבד ביתה פרעה ובית עבדיו ובכל־ארץ מצרים תשׁחת הארץ מפני הערב׃
Exo 8:21  ויקרא פרעה אל־משׁה ולאהרן ויאמר לכו זבחו לאלהיכם בארץ׃
Exo 8:22  ויאמר משׁה לא נכון לעשׂות כן כי תועבת מצרים נזבח ליהוה אלהינו הן נזבח את־תועבת מצרים לעיניהם ולא יסקלנו׃
Exo 8:23  דרך שׁלשׁת ימים נלך במדבר וזבחנו ליהוה אלהינו כאשׁר יאמר אלינו׃
Exo 8:24  ויאמר פרעה אנכי אשׁלח אתכם וזבחתם ליהוה אלהיכם במדבר רק הרחק לא־תרחיקו ללכת העתירו בעדי׃
Exo 8:25  ויאמר משׁה הנה אנכי יוצא מעמך והעתרתי אל־יהוה וסר הערב מפרעה מעבדיו ומעמו מחר רק אל־יסף פרעה התל לבלתי שׁלח את־העם לזבח ליהוה׃
Exo 8:26  ויצא משׁה מעם פרעה ויעתר אל־יהוה׃
Exo 8:27  ויעשׂ יהוה כדבר משׁה ויסר הערב מפרעה מעבדיו ומעמו לא נשׁאר אחד׃
Exo 8:28  ויכבד פרעה את־לבו גם בפעם הזאת ולא שׁלח את־העם׃
Exo 9:1  ויאמר יהוה אל־משׁה בא אל־פרעה ודברת אליו כה־אמר יהוה אלהי העברים שׁלח את־עמי ויעבדני׃
Exo 9:2  כי אם־מאן אתה לשׁלח ועודך מחזיק בם׃
Exo 9:3  הנה יד־יהוה הויה במקנך אשׁר בשׂדה בסוסים בחמרים בגמלים בבקר ובצאן דבר כבד מאד׃
Exo 9:4  והפלה יהוה בין מקנה ישׂראל ובין מקנה מצרים ולא ימות מכל־לבני ישׂראל דבר׃
Exo 9:5  וישׂם יהוה מועד לאמר מחר יעשׂה יהוה הדבר הזה בארץ׃
Exo 9:6  ויעשׂ יהוה את־הדבר הזה ממחרת וימת כל מקנה מצרים וממקנה בני־ישׂראל לא־מת אחד׃
Exo 9:7  וישׁלח פרעה והנה לא־מת ממקנה ישׂראל עד־אחד ויכבד לב פרעה ולא שׁלח את־העם׃
Exo 9:8  ויאמר יהוה אל־משׁה ואל־אהרן קחו לכם מלא חפניכם פיח כבשׁן וזרקו משׁה השׁמימה לעיני פרעה׃
Exo 9:9  והיה לאבק על כל־ארץ מצרים והיה על־האדם ועל־הבהמה לשׁחין פרח אבעבעת בכל־ארץ מצרים׃
Exo 9:10  ויקחו את־פיח הכבשׁן ויעמדו לפני פרעה ויזרק אתו משׁה השׁמימה ויהי שׁחין אבעבעת פרח באדם ובבהמה׃
Exo 9:11  ולא־יכלו החרטמים לעמד לפני משׁה מפני השׁחין כי־היה השׁחין בחרטמם ובכל־מצרים׃
Exo 9:12  ויחזק יהוה את־לב פרעה ולא שׁמע אלהם כאשׁר דבר יהוה אל־משׁה׃
Exo 9:13  ויאמר יהוה אל־משׁה השׁכם בבקר והתיצב לפני פרעה ואמרת אליו כה־אמר יהוה אלהי העברים שׁלח את־עמי ויעבדני׃
Exo 9:14  כי בפעם הזאת אני שׁלח את־כל־מגפתי אל־לבך ובעבדיך ובעמך בעבור תדע כי אין כמני בכל־הארץ׃
Exo 9:15  כי עתה שׁלחתי את־ידי ואך אותך ואת־עמך בדבר ותכחד מן־הארץ׃
Exo 9:16  ואולם בעבור זאת העמדתיך בעבור הראתך את־כחי ולמען ספר שׁמי בכל־הארץ׃
Exo 9:17  עודך מסתולל בעמי לבלתי שׁלחם׃
Exo 9:18  הנני ממטיר כעת מחר ברד כבד מאד אשׁר לא־היה כמהו במצרים למן־היום הוסדה ועד־עתה׃
Exo 9:19  ועתה שׁלח העז את־מקנך ואת כל־אשׁר לך בשׂדה כל־האדם והבהמה אשׁר־ימצא בשׂדה ולא יאסף הביתה וירד עלהם הברד ומתו׃
Exo 9:20  הירא את־דבר יהוה מעבדי פרעה הניס את־עבדיו ואת־מקנהו אל־הבתים׃
Exo 9:21  ואשׁר לא־שׂם לבו אל־דבר יהוה ויעזב את־עבדיו ואת־מקנהו בשׂדה׃
Exo 9:22  ויאמר יהוה אל־משׁה נטה את־ידך על־השׁמים ויהי ברד בכל־ארץ מצרים על־האדם ועל־הבהמה ועל כל־עשׂב השׂדה בארץ מצרים׃
Exo 9:23  ויט משׁה את־מטהו על־השׁמים ויהוה נתן קלת וברד ותהלך אשׁ ארצה וימטר יהוה ברד על־ארץ מצרים׃
Exo 9:24  ויהי ברד ואשׁ מתלקחת בתוך הברד כבד מאד אשׁר לא־היה כמהו בכל־ארץ מצרים מאז היתה לגוי׃
Exo 9:25  ויך הברד בכל־ארץ מצרים את כל־אשׁר בשׂדה מאדם ועד־בהמה ואת כל־עשׂב השׂדה הכה הברד ואת־כל־עץ השׂדה שׁבר׃
Exo 9:26  רק בארץ גשׁן אשׁר־שׁם בני ישׂראל לא היה ברד׃
Exo 9:27  וישׁלח פרעה ויקרא למשׁה ולאהרן ויאמר אלהם חטאתי הפעם יהוה הצדיק ואני ועמי הרשׁעים׃
Exo 9:28  העתירו אל־יהוה ורב מהית קלת אלהים וברד ואשׁלחה אתכם ולא תספון לעמד׃
Exo 9:29  ויאמר אליו משׁה כצאתי את־העיר אפרשׂ את־כפי אל־יהוה הקלות יחדלון והברד לא יהיה־עוד למען תדע כי ליהוה הארץ׃
Exo 9:30  ואתה ועבדיך ידעתי כי טרם תיראון מפני יהוה אלהים׃
Exo 9:31  והפשׁתה והשׂערה נכתה כי השׂערה אביב והפשׁתה גבעל׃
Exo 9:32  והחטה והכסמת לא נכו כי אפילת הנה׃
Exo 9:33  ויצא משׁה מעם פרעה את־העיר ויפרשׂ כפיו אל־יהוה ויחדלו הקלות והברד ומטר לא־נתך ארצה׃
Exo 9:34  וירא פרעה כי־חדל המטר והברד והקלת ויסף לחטא ויכבד לבו הוא ועבדיו׃
Exo 9:35  ויחזק לב פרעה ולא שׁלח את־בני ישׂראל כאשׁר דבר יהוה ביד־משׁה׃
Exo 10:1  ויאמר יהוה אל־משׁה בא אל־פרעה כי־אני הכבדתי את־לבו ואת־לב עבדיו למען שׁתי אתתי אלה בקרבו׃
Exo 10:2  ולמען תספר באזני בנך ובן־בנך את אשׁר התעללתי במצרים ואת־אתתי אשׁר־שׂמתי בם וידעתם כי־אני יהוה׃
Exo 10:3  ויבא משׁה ואהרן אל־פרעה ויאמרו אליו כה־אמר יהוה אלהי העברים עד־מתי מאנת לענת מפני שׁלח עמי ויעבדני׃
Exo 10:4  כי אם־מאן אתה לשׁלח את־עמי הנני מביא מחר ארבה בגבלך׃
Exo 10:5  וכסה את־עין הארץ ולא יוכל לראת את־הארץ ואכל את־יתר הפלטה הנשׁארת לכם מן־הברד ואכל את־כל־העץ הצמח לכם מן־השׂדה׃
Exo 10:6  ומלאו בתיך ובתי כל־עבדיך ובתי כל־מצרים אשׁר לא־ראו אבתיך ואבות אבתיך מיום היותם על־האדמה עד היום הזה ויפן ויצא מעם פרעה׃
Exo 10:7  ויאמרו עבדי פרעה אליו עד־מתי יהיה זה לנו למוקשׁ שׁלח את־האנשׁים ויעבדו את־יהוה אלהיהם הטרם תדע כי אבדה מצרים׃
Exo 10:8  ויושׁב את־משׁה ואת־אהרן אל־פרעה ויאמר אלהם לכו עבדו את־יהוה אלהיכם מי ומי ההלכים׃
Exo 10:9  ויאמר משׁה בנערינו ובזקנינו נלך בבנינו ובבנותנו בצאננו ובבקרנו נלך כי חג־יהוה לנו׃
Exo 10:10  ויאמר אלהם יהי כן יהוה עמכם כאשׁר אשׁלח אתכם ואת־טפכם ראו כי רעה נגד פניכם׃
Exo 10:11  לא כן לכו־נא הגברים ועבדו את־יהוה כי אתה אתם מבקשׁים ויגרשׁ אתם מאת פני פרעה׃
Exo 10:12  ויאמר יהוה אל־משׁה נטה ידך על־ארץ מצרים בארבה ויעל על־ארץ מצרים ויאכל את־כל־עשׂב הארץ את כל־אשׁר השׁאיר הברד׃
Exo 10:13  ויט משׁה את־מטהו על־ארץ מצרים ויהוה נהג רוח קדים בארץ כל־היום ההוא וכל־הלילה הבקר היה ורוח הקדים נשׂא את־הארבה׃
Exo 10:14  ויעל הארבה על כל־ארץ מצרים וינח בכל גבול מצרים כבד מאד לפניו לא־היה כן ארבה כמהו ואחריו לא יהיה־כן׃
Exo 10:15  ויכס את־עין כל־הארץ ותחשׁך הארץ ויאכל את־כל־עשׂב הארץ ואת כל־פרי העץ אשׁר הותיר הברד ולא־נותר כל־ירק בעץ ובעשׂב השׂדה בכל־ארץ מצרים׃
Exo 10:16  וימהר פרעה לקרא למשׁה ולאהרן ויאמר חטאתי ליהוה אלהיכם ולכם׃
Exo 10:17  ועתה שׂא נא חטאתי אך הפעם והעתירו ליהוה אלהיכם ויסר מעלי רק את־המות הזה׃
Exo 10:18  ויצא מעם פרעה ויעתר אל־יהוה׃
Exo 10:19  ויהפך יהוה רוח־ים חזק מאד וישׂא את־הארבה ויתקעהו ימה סוף לא נשׁאר ארבה אחד בכל גבול מצרים׃
Exo 10:20  ויחזק יהוה את־לב פרעה ולא שׁלח את־בני ישׂראל׃
Exo 10:21  ויאמר יהוה אל־משׁה נטה ידך על־השׁמים ויהי חשׁך על־ארץ מצרים וימשׁ חשׁך׃
Exo 10:22  ויט משׁה את־ידו על־השׁמים ויהי חשׁך־אפלה בכל־ארץ מצרים שׁלשׁת ימים׃
Exo 10:23  לא־ראו אישׁ את־אחיו ולא־קמו אישׁ מתחתיו שׁלשׁת ימים ולכל־בני ישׂראל היה אור במושׁבתם׃
Exo 10:24  ויקרא פרעה אל־משׁה ויאמר לכו עבדו את־יהוה רק צאנכם ובקרכם יצג גם־טפכם ילך עמכם׃
Exo 10:25  ויאמר משׁה גם־אתה תתן בידנו זבחים ועלת ועשׂינו ליהוה אלהינו׃
Exo 10:26  וגם־מקננו ילך עמנו לא תשׁאר פרסה כי ממנו נקח לעבד את־יהוה אלהינו ואנחנו לא־נדע מה־נעבד את־יהוה עד־באנו שׁמה׃
Exo 10:27  ויחזק יהוה את־לב פרעה ולא אבה לשׁלחם׃
Exo 10:28  ויאמר־לו פרעה לך מעלי השׁמר לך אל־תסף ראות פני כי ביום ראתך פני תמות׃
Exo 10:29  ויאמר משׁה כן דברת לא־אסף עוד ראות פניך׃
Exo 11:1  ויאמר יהוה אל־משׁה עוד נגע אחד אביא על־פרעה ועל־מצרים אחרי־כן ישׁלח אתכם מזה כשׁלחו כלה גרשׁ יגרשׁ אתכם מזה׃
Exo 11:2  דבר־נא באזני העם וישׁאלו אישׁ מאת רעהו ואשׁה מאת רעותה כלי־כסף וכלי זהב׃
Exo 11:3  ויתן יהוה את־חן העם בעיני מצרים גם האישׁ משׁה גדול מאד בארץ מצרים בעיני עבדי־פרעה ובעיני העם׃
Exo 11:4  ויאמר משׁה כה אמר יהוה כחצת הלילה אני יוצא בתוך מצרים׃
Exo 11:5  ומת כל־בכור בארץ מצרים מבכור פרעה הישׁב על־כסאו עד בכור השׁפחה אשׁר אחר הרחים וכל בכור בהמה׃
Exo 11:6  והיתה צעקה גדלה בכל־ארץ מצרים אשׁר כמהו לא נהיתה וכמהו לא תסף׃
Exo 11:7  ולכל בני ישׂראל לא יחרץ־כלב לשׁנו למאישׁ ועד־בהמה למען תדעון אשׁר יפלה יהוה בין מצרים ובין ישׂראל׃
Exo 11:8  וירדו כל־עבדיך אלה אלי והשׁתחוו־לי לאמר צא אתה וכל־העם אשׁר־ברגליך ואחרי־כן אצא ויצא מעם־פרעה בחרי־אף׃
Exo 11:9  ויאמר יהוה אל־משׁה לא־ישׁמע אליכם פרעה למען רבות מופתי בארץ מצרים׃
Exo 11:10  ומשׁה ואהרן עשׂו את־כל־המפתים האלה לפני פרעה ויחזק יהוה את־לב פרעה ולא־שׁלח את־בני־ישׂראל מארצו׃
Exo 12:1  ויאמר יהוה אל־משׁה ואל־אהרן בארץ מצרים לאמר׃
Exo 12:2  החדשׁ הזה לכם ראשׁ חדשׁים ראשׁון הוא לכם לחדשׁי השׁנה׃
Exo 12:3  דברו אל־כל־עדת ישׂראל לאמר בעשׂר לחדשׁ הזה ויקחו להם אישׁ שׂה לבית־אבת שׂה לבית׃
Exo 12:4  ואם־ימעט הבית מהיות משׂה ולקח הוא ושׁכנו הקרב אל־ביתו במכסת נפשׁת אישׁ לפי אכלו תכסו על־השׂה׃
Exo 12:5  שׂה תמים זכר בן־שׁנה יהיה לכם מן־הכבשׂים ומן־העזים תקחו׃
Exo 12:6  והיה לכם למשׁמרת עד ארבעה עשׂר יום לחדשׁ הזה ושׁחטו אתו כל קהל עדת־ישׂראל בין הערבים׃
Exo 12:7  ולקחו מן־הדם ונתנו על־שׁתי המזוזת ועל־המשׁקוף על הבתים אשׁר־יאכלו אתו בהם׃
Exo 12:8  ואכלו את־הבשׂר בלילה הזה צלי־אשׁ ומצות על־מררים יאכלהו׃
Exo 12:9  אל־תאכלו ממנו נא ובשׁל מבשׁל במים כי אם־צלי־אשׁ ראשׁו על־כרעיו ועל־קרבו׃
Exo 12:10  ולא־תותירו ממנו עד־בקר והנתר ממנו עד־בקר באשׁ תשׂרפו׃
Exo 12:11  וככה תאכלו אתו מתניכם חגרים נעליכם ברגליכם ומקלכם בידכם ואכלתם אתו בחפזון פסח הוא ליהוה׃
Exo 12:12  ועברתי בארץ־מצרים בלילה הזה והכיתי כל־בכור בארץ מצרים מאדם ועד־בהמה ובכל־אלהי מצרים אעשׂה שׁפטים אני יהוה׃
Exo 12:13  והיה הדם לכם לאת על הבתים אשׁר אתם שׁם וראיתי את־הדם ופסחתי עלכם ולא־יהיה בכם נגף למשׁחית בהכתי בארץ מצרים׃
Exo 12:14  והיה היום הזה לכם לזכרון וחגתם אתו חג ליהוה לדרתיכם חקת עולם תחגהו׃
Exo 12:15  שׁבעת ימים מצות תאכלו אך ביום הראשׁון תשׁביתו שׂאר מבתיכם כי כל־אכל חמץ ונכרתה הנפשׁ ההוא מישׂראל מיום הראשׁן עד־יום השׁבעי׃
Exo 12:16  וביום הראשׁון מקרא־קדשׁ וביום השׁביעי מקרא־קדשׁ יהיה לכם כל־מלאכה לא־יעשׂה בהם אך אשׁר יאכל לכל־נפשׁ הוא לבדו יעשׂה לכם׃
Exo 12:17  ושׁמרתם את־המצות כי בעצם היום הזה הוצאתי את־צבאותיכם מארץ מצרים ושׁמרתם את־היום הזה לדרתיכם חקת עולם׃
Exo 12:18  בראשׁן בארבעה עשׂר יום לחדשׁ בערב תאכלו מצת עד יום האחד ועשׂרים לחדשׁ בערב׃
Exo 12:19  שׁבעת ימים שׂאר לא ימצא בבתיכם כי כל־אכל מחמצת ונכרתה הנפשׁ ההוא מעדת ישׂראל בגר ובאזרח הארץ׃
Exo 12:20  כל־מחמצת לא תאכלו בכל מושׁבתיכם תאכלו מצות׃
Exo 12:21  ויקרא משׁה לכל־זקני ישׂראל ויאמר אלהם משׁכו וקחו לכם צאן למשׁפחתיכם ושׁחטו הפסח׃
Exo 12:22  ולקחתם אגדת אזוב וטבלתם בדם אשׁר־בסף והגעתם אל־המשׁקוף ואל־שׁתי המזוזת מן־הדם אשׁר בסף ואתם לא תצאו אישׁ מפתח־ביתו עד־בקר׃
Exo 12:23  ועבר יהוה לנגף את־מצרים וראה את־הדם על־המשׁקוף ועל שׁתי המזוזת ופסח יהוה על־הפתח ולא יתן המשׁחית לבא אל־בתיכם לנגף׃
Exo 12:24  ושׁמרתם את־הדבר הזה לחק־לך ולבניך עד־עולם׃
Exo 12:25  והיה כי־תבאו אל־הארץ אשׁר יתן יהוה לכם כאשׁר דבר ושׁמרתם את־העבדה הזאת׃
Exo 12:26  והיה כי־יאמרו אליכם בניכם מה העבדה הזאת לכם׃
Exo 12:27  ואמרתם זבח־פסח הוא ליהוה אשׁר פסח על־בתי בני־ישׂראל במצרים בנגפו את־מצרים ואת־בתינו הציל ויקד העם וישׁתחוו׃
Exo 12:28  וילכו ויעשׂו בני ישׂראל כאשׁר צוה יהוה את־משׁה ואהרן כן עשׂו׃
Exo 12:29  ויהי בחצי הלילה ויהוה הכה כל־בכור בארץ מצרים מבכר פרעה הישׁב על־כסאו עד בכור השׁבי אשׁר בבית הבור וכל בכור בהמה׃
Exo 12:30  ויקם פרעה לילה הוא וכל־עבדיו וכל־מצרים ותהי צעקה גדלה במצרים כי־אין בית אשׁר אין־שׁם מת׃
Exo 12:31  ויקרא למשׁה ולאהרן לילה ויאמר קומו צאו מתוך עמי גם־אתם גם־בני ישׂראל ולכו עבדו את־יהוה כדברכם׃
Exo 12:32  גם־צאנכם גם־בקרכם קחו כאשׁר דברתם ולכו וברכתם גם־אתי׃
Exo 12:33  ותחזק מצרים על־העם למהר לשׁלחם מן־הארץ כי אמרו כלנו מתים׃
Exo 12:34  וישׂא העם את־בצקו טרם יחמץ משׁארתם צררת בשׂמלתם על־שׁכמם׃
Exo 12:35  ובני־ישׂראל עשׂו כדבר משׁה וישׁאלו ממצרים כלי־כסף וכלי זהב ושׂמלת׃
Exo 12:36  ויהוה נתן את־חן העם בעיני מצרים וישׁאלום וינצלו את־מצרים׃
Exo 12:37  ויסעו בני־ישׂראל מרעמסס סכתה כשׁשׁ־מאות אלף רגלי הגברים לבד מטף׃
Exo 12:38  וגם־ערב רב עלה אתם וצאן ובקר מקנה כבד מאד׃
Exo 12:39  ויאפו את־הבצק אשׁר הוציאו ממצרים עגת מצות כי לא חמץ כי־גרשׁו ממצרים ולא יכלו להתמהמה וגם־צדה לא־עשׂו להם׃
Exo 12:40  ומושׁב בני ישׂראל אשׁר ישׁבו במצרים שׁלשׁים שׁנה וארבע מאות שׁנה׃
Exo 12:41  ויהי מקץ שׁלשׁים שׁנה וארבע מאות שׁנה ויהי בעצם היום הזה יצאו כל־צבאות יהוה מארץ מצרים׃
Exo 12:42  ליל שׁמרים הוא ליהוה להוציאם מארץ מצרים הוא־הלילה הזה ליהוה שׁמרים לכל־בני ישׂראל לדרתם׃
Exo 12:43  ויאמר יהוה אל־משׁה ואהרן זאת חקת הפסח כל־בן־נכר לא־יאכל בו׃
Exo 12:44  וכל־עבד אישׁ מקנת־כסף ומלתה אתו אז יאכל בו׃
Exo 12:45  תושׁב ושׂכיר לא־יאכל־בו׃
Exo 12:46  בבית אחד יאכל לא־תוציא מן־הבית מן־הבשׂר חוצה ועצם לא תשׁברו־בו׃
Exo 12:47  כל־עדת ישׂראל יעשׂו אתו׃
Exo 12:48  וכי־יגור אתך גר ועשׂה פסח ליהוה המול לו כל־זכר ואז יקרב לעשׂתו והיה כאזרח הארץ וכל־ערל לא־יאכל בו׃
Exo 12:49  תורה אחת יהיה לאזרח ולגר הגר בתוככם׃
Exo 12:50  ויעשׂו כל־בני ישׂראל כאשׁר צוה יהוה את־משׁה ואת־אהרן כן עשׂו׃
Exo 12:51  ויהי בעצם היום הזה הוציא יהוה את־בני ישׂראל מארץ מצרים על־צבאתם׃
Exo 13:1  וידבר יהוה אל־משׁה לאמר׃
Exo 13:2  קדשׁ־לי כל־בכור פטר כל־רחם בבני ישׂראל באדם ובבהמה לי הוא׃
Exo 13:3  ויאמר משׁה אל־העם זכור את־היום הזה אשׁר יצאתם ממצרים מבית עבדים כי בחזק יד הוציא יהוה אתכם מזה ולא יאכל חמץ׃
Exo 13:4  היום אתם יצאים בחדשׁ האביב׃
Exo 13:5  והיה כי־יביאך יהוה אל־ארץ הכנעני והחתי והאמרי והחוי והיבוסי אשׁר נשׁבע לאבתיך לתת לך ארץ זבת חלב ודבשׁ ועבדת את־העבדה הזאת בחדשׁ הזה׃
Exo 13:6  שׁבעת ימים תאכל מצת וביום השׁביעי חג ליהוה׃
Exo 13:7  מצות יאכל את שׁבעת הימים ולא־יראה לך חמץ ולא־יראה לך שׂאר בכל־גבלך׃
Exo 13:8  והגדת לבנך ביום ההוא לאמר בעבור זה עשׂה יהוה לי בצאתי ממצרים׃
Exo 13:9  והיה לך לאות על־ידך ולזכרון בין עיניך למען תהיה תורת יהוה בפיך כי ביד חזקה הוצאך יהוה ממצרים׃
Exo 13:10  ושׁמרת את־החקה הזאת למועדה מימים ימימה׃
Exo 13:11  והיה כי־יבאך יהוה אל־ארץ הכנעני כאשׁר נשׁבע לך ולאבתיך ונתנה לך׃
Exo 13:12  והעברת כל־פטר־רחם ליהוה וכל־פטר שׁגר בהמה אשׁר יהיה לך הזכרים ליהוה׃
Exo 13:13  וכל־פטר חמר תפדה בשׂה ואם־לא תפדה וערפתו וכל בכור אדם בבניך תפדה׃
Exo 13:14  והיה כי־ישׁאלך בנך מחר לאמר מה־זאת ואמרת אליו בחזק יד הוציאנו יהוה ממצרים מבית עבדים׃
Exo 13:15  ויהי כי־הקשׁה פרעה לשׁלחנו ויהרג יהוה כל־בכור בארץ מצרים מבכר אדם ועד־בכור בהמה על־כן אני זבח ליהוה כל־פטר רחם הזכרים וכל־בכור בני אפדה׃
Exo 13:16  והיה לאות על־ידכה ולטוטפת בין עיניך כי בחזק יד הוציאנו יהוה ממצרים׃
Exo 13:17  ויהי בשׁלח פרעה את־העם ולא־נחם אלהים דרך ארץ פלשׁתים כי קרוב הוא כי אמר אלהים פן־ינחם העם בראתם מלחמה ושׁבו מצרימה׃
Exo 13:18  ויסב אלהים את־העם דרך המדבר ים־סוף וחמשׁים עלו בני־ישׂראל מארץ מצרים׃
Exo 13:19  ויקח משׁה את־עצמות יוסף עמו כי השׁבע השׁביע את־בני ישׂראל לאמר פקד יפקד אלהים אתכם והעליתם את־עצמתי מזה אתכם׃
Exo 13:20  ויסעו מסכת ויחנו באתם בקצה המדבר׃
Exo 13:21  ויהוה הלך לפניהם יומם בעמוד ענן לנחתם הדרך ולילה בעמוד אשׁ להאיר להם ללכת יומם ולילה׃
Exo 13:22  לא־ימישׁ עמוד הענן יומם ועמוד האשׁ לילה לפני העם׃
Exo 14:1  וידבר יהוה אל־משׁה לאמר׃
Exo 14:2  דבר אל־בני ישׂראל וישׁבו ויחנו לפני פי החירת בין מגדל ובין הים לפני בעל צפן נכחו תחנו על־הים׃
Exo 14:3  ואמר פרעה לבני ישׂראל נבכים הם בארץ סגר עליהם המדבר׃
Exo 14:4  וחזקתי את־לב־פרעה ורדף אחריהם ואכבדה בפרעה ובכל־חילו וידעו מצרים כי־אני יהוה ויעשׂו־כן׃
Exo 14:5  ויגד למלך מצרים כי ברח העם ויהפך לבב פרעה ועבדיו אל־העם ויאמרו מה־זאת עשׂינו כי־שׁלחנו את־ישׂראל מעבדנו׃
Exo 14:6  ויאסר את־רכבו ואת־עמו לקח עמו׃
Exo 14:7  ויקח שׁשׁ־מאות רכב בחור וכל רכב מצרים ושׁלשׁם על־כלו׃
Exo 14:8  ויחזק יהוה את־לב פרעה מלך מצרים וירדף אחרי בני ישׂראל ובני ישׂראל יצאים ביד רמה׃
Exo 14:9  וירדפו מצרים אחריהם וישׂיגו אותם חנים על־הים כל־סוס רכב פרעה ופרשׁיו וחילו על־פי החירת לפני בעל צפן׃
Exo 14:10  ופרעה הקריב וישׂאו בני־ישׂראל את־עיניהם והנה מצרים נסע אחריהם וייראו מאד ויצעקו בני־ישׂראל אל־יהוה׃
Exo 14:11  ויאמרו אל־משׁה המבלי אין־קברים במצרים לקחתנו למות במדבר מה־זאת עשׂית לנו להוציאנו ממצרים׃
Exo 14:12  הלא־זה הדבר אשׁר דברנו אליך במצרים לאמר חדל ממנו ונעבדה את־מצרים כי טוב לנו עבד את־מצרים ממתנו במדבר׃
Exo 14:13  ויאמר משׁה אל־העם אל־תיראו התיצבו וראו את־ישׁועת יהוה אשׁר־יעשׂה לכם היום כי אשׁר ראיתם את־מצרים היום לא תספו לראתם עוד עד־עולם׃
Exo 14:14  יהוה ילחם לכם ואתם תחרשׁון׃
Exo 14:15  ויאמר יהוה אל־משׁה מה־תצעק אלי דבר אל־בני־ישׂראל ויסעו׃
Exo 14:16  ואתה הרם את־מטך ונטה את־ידך על־הים ובקעהו ויבאו בני־ישׂראל בתוך הים ביבשׁה׃
Exo 14:17  ואני הנני מחזק את־לב מצרים ויבאו אחריהם ואכבדה בפרעה ובכל־חילו ברכבו ובפרשׁיו׃
Exo 14:18  וידעו מצרים כי־אני יהוה בהכבדי בפרעה ברכבו ובפרשׁיו׃
Exo 14:19  ויסע מלאך האלהים ההלך לפני מחנה ישׂראל וילך מאחריהם ויסע עמוד הענן מפניהם ויעמד מאחריהם׃
Exo 14:20  ויבא בין מחנה מצרים ובין מחנה ישׂראל ויהי הענן והחשׁך ויאר את־הלילה ולא־קרב זה אל־זה כל־הלילה׃
Exo 14:21  ויט משׁה את־ידו על־הים ויולך יהוה את־הים ברוח קדים עזה כל־הלילה וישׂם את־הים לחרבה ויבקעו המים׃
Exo 14:22  ויבאו בני־ישׂראל בתוך הים ביבשׁה והמים להם חומה מימינם ומשׂמאלם׃
Exo 14:23  וירדפו מצרים ויבאו אחריהם כל סוס פרעה רכבו ופרשׁיו אל־תוך הים׃
Exo 14:24  ויהי באשׁמרת הבקר וישׁקף יהוה אל־מחנה מצרים בעמוד אשׁ וענן ויהם את מחנה מצרים׃
Exo 14:25  ויסר את אפן מרכבתיו וינהגהו בכבדת ויאמר מצרים אנוסה מפני ישׂראל כי יהוה נלחם להם במצרים׃
Exo 14:26  ויאמר יהוה אל־משׁה נטה את־ידך על־הים וישׁבו המים על־מצרים על־רכבו ועל־פרשׁיו׃
Exo 14:27  ויט משׁה את־ידו על־הים וישׁב הים לפנות בקר לאיתנו ומצרים נסים לקראתו וינער יהוה את־מצרים בתוך הים׃
Exo 14:28  וישׁבו המים ויכסו את־הרכב ואת־הפרשׁים לכל חיל פרעה הבאים אחריהם בים לא־נשׁאר בהם עד־אחד׃
Exo 14:29  ובני ישׂראל הלכו ביבשׁה בתוך הים והמים להם חמה מימינם ומשׂמאלם׃
Exo 14:30  ויושׁע יהוה ביום ההוא את־ישׂראל מיד מצרים וירא ישׂראל את־מצרים מת על־שׂפת הים׃
Exo 14:31  וירא ישׂראל את־היד הגדלה אשׁר עשׂה יהוה במצרים וייראו העם את־יהוה ויאמינו ביהוה ובמשׁה עבדו׃
Exo 15:1  אז ישׁיר־משׁה ובני ישׂראל את־השׁירה הזאת ליהוה ויאמרו לאמר אשׁירה ליהוה כי־גאה גאה סוס ורכבו רמה בים׃
Exo 15:2  עזי וזמרת יה ויהי־לי לישׁועה זה אלי ואנוהו אלהי אבי וארממנהו׃
Exo 15:3  יהוה אישׁ מלחמה יהוה שׁמו׃
Exo 15:4  מרכבת פרעה וחילו ירה בים ומבחר שׁלשׁיו טבעו בים־סוף׃
Exo 15:5  תהמת יכסימו ירדו במצולת כמו־אבן׃
Exo 15:6  ימינך יהוה נאדרי בכח ימינך יהוה תרעץ אויב׃
Exo 15:7  וברב גאונך תהרס קמיך תשׁלח חרנך יאכלמו כקשׁ׃
Exo 15:8  וברוח אפיך נערמו מים נצבו כמו־נד נזלים קפאו תהמת בלב־ים׃
Exo 15:9  אמר אויב ארדף אשׂיג אחלק שׁלל תמלאמו נפשׁי אריק חרבי תורישׁמו ידי׃
Exo 15:10  נשׁפת ברוחך כסמו ים צללו כעופרת במים אדירים׃
Exo 15:11  מי־כמכה באלם יהוה מי כמכה נאדר בקדשׁ נורא תהלת עשׂה פלא׃
Exo 15:12  נטית ימינך תבלעמו ארץ׃
Exo 15:13  נחית בחסדך עם־זו גאלת נהלת בעזך אל־נוה קדשׁך׃
Exo 15:14  שׁמעו עמים ירגזון חיל אחז ישׁבי פלשׁת׃
Exo 15:15  אז נבהלו אלופי אדום אילי מואב יאחזמו רעד נמגו כל ישׁבי כנען׃
Exo 15:16  תפל עליהם אימתה ופחד בגדל זרועך ידמו כאבן עד־יעבר עמך יהוה עד־יעבר עם־זו קנית׃
Exo 15:17  תבאמו ותטעמו בהר נחלתך מכון לשׁבתך פעלת יהוה מקדשׁ אדני כוננו ידיך׃
Exo 15:18  יהוה ימלך לעלם ועד׃
Exo 15:19  כי בא סוס פרעה ברכבו ובפרשׁיו בים וישׁב יהוה עלהם את־מי הים ובני ישׂראל הלכו ביבשׁה בתוך הים׃
Exo 15:20  ותקח מרים הנביאה אחות אהרן את־התף בידה ותצאן כל־הנשׁים אחריה בתפים ובמחלת׃
Exo 15:21  ותען להם מרים שׁירו ליהוה כי־גאה גאה סוס ורכבו רמה בים׃
Exo 15:22  ויסע משׁה את־ישׂראל מים־סוף ויצאו אל־מדבר־שׁור וילכו שׁלשׁת־ימים במדבר ולא־מצאו מים׃
Exo 15:23  ויבאו מרתה ולא יכלו לשׁתת מים ממרה כי מרים הם על־כן קרא־שׁמה מרה׃
Exo 15:24  וילנו העם על־משׁה לאמר מה־נשׁתה׃
Exo 15:25  ויצעק אל־יהוה ויורהו יהוה עץ וישׁלך אל־המים וימתקו המים שׁם שׂם לו חק ומשׁפט ושׁם נסהו׃
Exo 15:26  ויאמר אם־שׁמוע תשׁמע לקול יהוה אלהיך והישׁר בעיניו תעשׂה והאזנת למצותיו ושׁמרת כל־חקיו כל־המחלה אשׁר־שׂמתי במצרים לא־אשׂים עליך כי אני יהוה רפאך׃
Exo 15:27  ויבאו אילמה ושׁם שׁתים עשׂרה עינת מים ושׁבעים תמרים ויחנו־שׁם על־המים׃
Exo 16:1  ויסעו מאילם ויבאו כל־עדת בני־ישׂראל אל־מדבר־סין אשׁר בין־אילם ובין סיני בחמשׁה עשׂר יום לחדשׁ השׁני לצאתם מארץ מצרים׃
Exo 16:2  וילינו כל־עדת בני־ישׂראל על־משׁה ועל־אהרן במדבר׃
Exo 16:3  ויאמרו אלהם בני ישׂראל מי־יתן מותנו ביד־יהוה בארץ מצרים בשׁבתנו על־סיר הבשׂר באכלנו לחם לשׂבע כי־הוצאתם אתנו אל־המדבר הזה להמית את־כל־הקהל הזה ברעב׃
Exo 16:4  ויאמר יהוה אל־משׁה הנני ממטיר לכם לחם מן־השׁמים ויצא העם ולקטו דבר־יום ביומו למען אנסנו הילך בתורתי אם־לא׃
Exo 16:5  והיה ביום השׁשׁי והכינו את אשׁר־יביאו והיה משׁנה על אשׁר־ילקטו יום יום׃
Exo 16:6  ויאמר משׁה ואהרן אל־כל־בני ישׂראל ערב וידעתם כי יהוה הוציא אתכם מארץ מצרים׃
Exo 16:7  ובקר וראיתם את־כבוד יהוה בשׁמעו את־תלנתיכם על־יהוה ונחנו מה כי תלונו עלינו׃
Exo 16:8  ויאמר משׁה בתת יהוה לכם בערב בשׂר לאכל ולחם בבקר לשׂבע בשׁמע יהוה את־תלנתיכם אשׁר־אתם מלינם עליו ונחנו מה לא־עלינו תלנתיכם כי על־יהוה׃
Exo 16:9  ויאמר משׁה אל־אהרן אמר אל־כל־עדת בני ישׂראל קרבו לפני יהוה כי שׁמע את תלנתיכם׃
Exo 16:10  ויהי כדבר אהרן אל־כל־עדת בני־ישׂראל ויפנו אל־המדבר והנה כבוד יהוה נראה בענן׃
Exo 16:11  וידבר יהוה אל־משׁה לאמר׃
Exo 16:12  שׁמעתי את־תלונת בני ישׂראל דבר אלהם לאמר בין הערבים תאכלו בשׂר ובבקר תשׂבעו־לחם וידעתם כי אני יהוה אלהיכם׃
Exo 16:13  ויהי בערב ותעל השׂלו ותכס את־המחנה ובבקר היתה שׁכבת הטל סביב למחנה׃
Exo 16:14  ותעל שׁכבת הטל והנה על־פני המדבר דק מחספס דק ככפר על־הארץ׃
Exo 16:15  ויראו בני־ישׂראל ויאמרו אישׁ אל־אחיו מן הוא כי לא ידעו מה־הוא ויאמר משׁה אלהם הוא הלחם אשׁר נתן יהוה לכם לאכלה׃
Exo 16:16  זה הדבר אשׁר צוה יהוה לקטו ממנו אישׁ לפי אכלו עמר לגלגלת מספר נפשׁתיכם אישׁ לאשׁר באהלו תקחו׃
Exo 16:17  ויעשׂו־כן בני ישׂראל וילקטו המרבה והממעיט׃
Exo 16:18  וימדו בעמר ולא העדיף המרבה והממעיט לא החסיר אישׁ לפי־אכלו לקטו׃
Exo 16:19  ויאמר משׁה אלהם אישׁ אל־יותר ממנו עד־בקר׃
Exo 16:20  ולא־שׁמעו אל־משׁה ויותרו אנשׁים ממנו עד־בקר וירם תולעים ויבאשׁ ויקצף עלהם משׁה׃
Exo 16:21  וילקטו אתו בבקר בבקר אישׁ כפי אכלו וחם השׁמשׁ ונמס׃
Exo 16:22  ויהי ביום השׁשׁי לקטו לחם משׁנה שׁני העמר לאחד ויבאו כל־נשׂיאי העדה ויגידו למשׁה׃
Exo 16:23  ויאמר אלהם הוא אשׁר דבר יהוה שׁבתון שׁבת־קדשׁ ליהוה מחר את אשׁר־תאפו אפו ואת אשׁר־תבשׁלו בשׁלו ואת כל־העדף הניחו לכם למשׁמרת עד־הבקר׃
Exo 16:24  ויניחו אתו עד־הבקר כאשׁר צוה משׁה ולא הבאישׁ ורמה לא־היתה בו׃
Exo 16:25  ויאמר משׁה אכלהו היום כי־שׁבת היום ליהוה היום לא תמצאהו בשׂדה׃
Exo 16:26  שׁשׁת ימים תלקטהו וביום השׁביעי שׁבת לא יהיה־בו׃
Exo 16:27  ויהי ביום השׁביעי יצאו מן־העם ללקט ולא מצאו׃
Exo 16:28  ויאמר יהוה אל־משׁה עד־אנה מאנתם לשׁמר מצותי ותורתי׃
Exo 16:29  ראו כי־יהוה נתן לכם השׁבת על־כן הוא נתן לכם ביום השׁשׁי לחם יומים שׁבו אישׁ תחתיו אל־יצא אישׁ ממקמו ביום השׁביעי׃
Exo 16:30  וישׁבתו העם ביום השׁבעי׃
Exo 16:31  ויקראו בית־ישׂראל את־שׁמו מן והוא כזרע גד לבן וטעמו כצפיחת בדבשׁ׃
Exo 16:32  ויאמר משׁה זה הדבר אשׁר צוה יהוה מלא העמר ממנו למשׁמרת לדרתיכם למען יראו את־הלחם אשׁר האכלתי אתכם במדבר בהוציאי אתכם מארץ מצרים׃
Exo 16:33  ויאמר משׁה אל־אהרן קח צנצנת אחת ותן־שׁמה מלא־העמר מן והנח אתו לפני יהוה למשׁמרת לדרתיכם׃
Exo 16:34  כאשׁר צוה יהוה אל־משׁה ויניחהו אהרן לפני העדת למשׁמרת׃
Exo 16:35  ובני ישׂראל אכלו את־המן ארבעים שׁנה עד־באם אל־ארץ נושׁבת את־המן אכלו עד־באם אל־קצה ארץ כנען׃
Exo 16:36  והעמר עשׂרית האיפה הוא׃
Exo 17:1  ויסעו כל־עדת בני־ישׂראל ממדבר־סין למסעיהם על־פי יהוה ויחנו ברפידים ואין מים לשׁתת העם׃
Exo 17:2  וירב העם עם־משׁה ויאמרו תנו־לנו מים ונשׁתה ויאמר להם משׁה מה־תריבון עמדי מה־תנסון את־יהוה׃
Exo 17:3  ויצמא שׁם העם למים וילן העם על־משׁה ויאמר למה זה העליתנו ממצרים להמית אתי ואת־בני ואת־מקני בצמא׃
Exo 17:4  ויצעק משׁה אל־יהוה לאמר מה אעשׂה לעם הזה עוד מעט וסקלני׃
Exo 17:5  ויאמר יהוה אל־משׁה עבר לפני העם וקח אתך מזקני ישׂראל ומטך אשׁר הכית בו את־היאר קח בידך והלכת׃
Exo 17:6  הנני עמד לפניך שׁם על־הצור בחרב והכית בצור ויצאו ממנו מים ושׁתה העם ויעשׂ כן משׁה לעיני זקני ישׂראל׃
Exo 17:7  ויקרא שׁם המקום מסה ומריבה על־ריב בני ישׂראל ועל נסתם את־יהוה לאמר הישׁ יהוה בקרבנו אם־אין׃
Exo 17:8  ויבא עמלק וילחם עם־ישׂראל ברפידם׃
Exo 17:9  ויאמר משׁה אל־יהושׁע בחר־לנו אנשׁים וצא הלחם בעמלק מחר אנכי נצב על־ראשׁ הגבעה ומטה האלהים בידי׃
Exo 17:10  ויעשׂ יהושׁע כאשׁר אמר־לו משׁה להלחם בעמלק ומשׁה אהרן וחור עלו ראשׁ הגבעה׃
Exo 17:11  והיה כאשׁר ירים משׁה ידו וגבר ישׂראל וכאשׁר יניח ידו וגבר עמלק׃
Exo 17:12  וידי משׁה כבדים ויקחו־אבן וישׂימו תחתיו וישׁב עליה ואהרן וחור תמכו בידיו מזה אחד ומזה אחד ויהי ידיו אמונה עד־בא השׁמשׁ׃
Exo 17:13  ויחלשׁ יהושׁע את־עמלק ואת־עמו לפי־חרב׃
Exo 17:14  ויאמר יהוה אל־משׁה כתב זאת זכרון בספר ושׂים באזני יהושׁע כי־מחה אמחה את־זכר עמלק מתחת השׁמים׃
Exo 17:15  ויבן משׁה מזבח ויקרא שׁמו יהוה נסי׃
Exo 17:16  ויאמר כי־יד על־כס יה מלחמה ליהוה בעמלק מדר דר׃
Exo 18:1  וישׁמע יתרו כהן מדין חתן משׁה את כל־אשׁר עשׂה אלהים למשׁה ולישׂראל עמו כי־הוציא יהוה את־ישׂראל ממצרים׃
Exo 18:2  ויקח יתרו חתן משׁה את־צפרה אשׁת משׁה אחר שׁלוחיה׃
Exo 18:3  ואת שׁני בניה אשׁר שׁם האחד גרשׁם כי אמר גר הייתי בארץ נכריה׃
Exo 18:4  ושׁם האחד אליעזר כי־אלהי אבי בעזרי ויצלני מחרב פרעה׃
Exo 18:5  ויבא יתרו חתן משׁה ובניו ואשׁתו אל־משׁה אל־המדבר אשׁר־הוא חנה שׁם הר האלהים׃
Exo 18:6  ויאמר אל־משׁה אני חתנך יתרו בא אליך ואשׁתך ושׁני בניה עמה׃
Exo 18:7  ויצא משׁה לקראת חתנו וישׁתחו וישׁק־לו וישׁאלו אישׁ־לרעהו לשׁלום ויבאו האהלה׃
Exo 18:8  ויספר משׁה לחתנו את כל־אשׁר עשׂה יהוה לפרעה ולמצרים על אודת ישׂראל את כל־התלאה אשׁר מצאתם בדרך ויצלם יהוה׃
Exo 18:9  ויחד יתרו על כל־הטובה אשׁר־עשׂה יהוה לישׂראל אשׁר הצילו מיד מצרים׃
Exo 18:10  ויאמר יתרו ברוך יהוה אשׁר הציל אתכם מיד מצרים ומיד פרעה אשׁר הציל את־העם מתחת יד־מצרים׃
Exo 18:11  עתה ידעתי כי־גדול יהוה מכל־האלהים כי בדבר אשׁר זדו עליהם׃
Exo 18:12  ויקח יתרו חתן משׁה עלה וזבחים לאלהים ויבא אהרן וכל זקני ישׂראל לאכל־לחם עם־חתן משׁה לפני האלהים׃
Exo 18:13  ויהי ממחרת וישׁב משׁה לשׁפט את־העם ויעמד העם על־משׁה מן־הבקר עד־הערב׃
Exo 18:14  וירא חתן משׁה את כל־אשׁר־הוא עשׂה לעם ויאמר מה־הדבר הזה אשׁר אתה עשׂה לעם מדוע אתה יושׁב לבדך וכל־העם נצב עליך מן־בקר עד־ערב׃
Exo 18:15  ויאמר משׁה לחתנו כי־יבא אלי העם לדרשׁ אלהים׃
Exo 18:16  כי־יהיה להם דבר בא אלי ושׁפטתי בין אישׁ ובין רעהו והודעתי את־חקי האלהים ואת־תורתיו׃
Exo 18:17  ויאמר חתן משׁה אליו לא־טוב הדבר אשׁר אתה עשׂה׃
Exo 18:18  נבל תבל גם־אתה גם־העם הזה אשׁר עמך כי־כבד ממך הדבר לא־תוכל עשׂהו לבדך׃
Exo 18:19  עתה שׁמע בקלי איעצך ויהי אלהים עמך היה אתה לעם מול האלהים והבאת אתה את־הדברים אל־האלהים׃
Exo 18:20  והזהרתה אתהם את־החקים ואת־התורת והודעת להם את־הדרך ילכו בה ואת־המעשׂה אשׁר יעשׂון׃
Exo 18:21  ואתה תחזה מכל־העם אנשׁי־חיל יראי אלהים אנשׁי אמת שׂנאי בצע ושׂמת עלהם שׂרי אלפים שׂרי מאות שׂרי חמשׁים ושׂרי עשׂרת׃
Exo 18:22  ושׁפטו את־העם בכל־עת והיה כל־הדבר הגדל יביאו אליך וכל־הדבר הקטן ישׁפטו־הם והקל מעליך ונשׂאו אתך׃
Exo 18:23  אם את־הדבר הזה תעשׂה וצוך אלהים ויכלת עמד וגם כל־העם הזה על־מקמו יבא בשׁלום׃
Exo 18:24  וישׁמע משׁה לקול חתנו ויעשׂ כל אשׁר אמר׃
Exo 18:25  ויבחר משׁה אנשׁי־חיל מכל־ישׂראל ויתן אתם ראשׁים על־העם שׂרי אלפים שׂרי מאות שׂרי חמשׁים ושׂרי עשׂרת׃
Exo 18:26  ושׁפטו את־העם בכל־עת את־הדבר הקשׁה יביאון אל־משׁה וכל־הדבר הקטן ישׁפוטו הם׃
Exo 18:27  וישׁלח משׁה את־חתנו וילך לו אל־ארצו׃
Exo 19:1  בחדשׁ השׁלישׁי לצאת בני־ישׂראל מארץ מצרים ביום הזה באו מדבר סיני׃
Exo 19:2  ויסעו מרפידים ויבאו מדבר סיני ויחנו במדבר ויחן־שׁם ישׂראל נגד ההר׃
Exo 19:3  ומשׁה עלה אל־האלהים ויקרא אליו יהוה מן־ההר לאמר כה תאמר לבית יעקב ותגיד לבני ישׂראל׃
Exo 19:4  אתם ראיתם אשׁר עשׂיתי למצרים ואשׂא אתכם על־כנפי נשׁרים ואבא אתכם אלי׃
Exo 19:5  ועתה אם־שׁמוע תשׁמעו בקלי ושׁמרתם את־בריתי והייתם לי סגלה מכל־העמים כי־לי כל־הארץ׃
Exo 19:6  ואתם תהיו־לי ממלכת כהנים וגוי קדושׁ אלה הדברים אשׁר תדבר אל־בני ישׂראל׃
Exo 19:7  ויבא משׁה ויקרא לזקני העם וישׂם לפניהם את כל־הדברים האלה אשׁר צוהו יהוה׃
Exo 19:8  ויענו כל־העם יחדו ויאמרו כל אשׁר־דבר יהוה נעשׂה וישׁב משׁה את־דברי העם אל־יהוה׃
Exo 19:9  ויאמר יהוה אל־משׁה הנה אנכי בא אליך בעב הענן בעבור ישׁמע העם בדברי עמך וגם־בך יאמינו לעולם ויגד משׁה את־דברי העם אל־יהוה׃
Exo 19:10  ויאמר יהוה אל־משׁה לך אל־העם וקדשׁתם היום ומחר וכבסו שׂמלתם׃
Exo 19:11  והיו נכנים ליום השׁלישׁי כי ביום השׁלשׁי ירד יהוה לעיני כל־העם על־הר סיני׃
Exo 19:12  והגבלת את־העם סביב לאמר השׁמרו לכם עלות בהר ונגע בקצהו כל־הנגע בהר מות יומת׃
Exo 19:13  לא־תגע בו יד כי־סקול יסקל או־ירה יירה אם־בהמה אם־אישׁ לא יחיה במשׁך היבל המה יעלו בהר׃
Exo 19:14  וירד משׁה מן־ההר אל־העם ויקדשׁ את־העם ויכבסו שׂמלתם׃
Exo 19:15  ויאמר אל־העם היו נכנים לשׁלשׁת ימים אל־תגשׁו אל־אשׁה׃
Exo 19:16  ויהי ביום השׁלישׁי בהית הבקר ויהי קלת וברקים וענן כבד על־ההר וקל שׁפר חזק מאד ויחרד כל־העם אשׁר במחנה׃
Exo 19:17  ויוצא משׁה את־העם לקראת האלהים מן־המחנה ויתיצבו בתחתית ההר׃
Exo 19:18  והר סיני עשׁן כלו מפני אשׁר ירד עליו יהוה באשׁ ויעל עשׁנו כעשׁן הכבשׁן ויחרד כל־ההר מאד׃
Exo 19:19  ויהי קול השׁפר הולך וחזק מאד משׁה ידבר והאלהים יעננו בקול׃
Exo 19:20  וירד יהוה על־הר סיני אל־ראשׁ ההר ויקרא יהוה למשׁה אל־ראשׁ ההר ויעל משׁה׃
Exo 19:21  ויאמר יהוה אל־משׁה רד העד בעם פן־יהרסו אל־יהוה לראות ונפל ממנו רב׃
Exo 19:22  וגם הכהנים הנגשׁים אל־יהוה יתקדשׁו פן־יפרץ בהם יהוה׃
Exo 19:23  ויאמר משׁה אל־יהוה לא־יוכל העם לעלת אל־הר סיני כי־אתה העדתה בנו לאמר הגבל את־ההר וקדשׁתו׃
Exo 19:24  ויאמר אליו יהוה לך־רד ועלית אתה ואהרן עמך והכהנים והעם אל־יהרסו לעלת אל־יהוה פן־יפרץ־בם׃
Exo 19:25  וירד משׁה אל־העם ויאמר אלהם׃
Exo 20:1  וידבר אלהים את כל־הדברים האלה לאמר׃
Exo 20:2  אנכי יהוה אלהיך אשׁר הוצאתיך מארץ מצרים מבית עבדים׃
Exo 20:3  לא יהיה־לך אלהים אחרים על־פני׃
Exo 20:4  לא תעשׂה־לך פסל וכל־תמונה אשׁר בשׁמים ממעל ואשׁר בארץ מתחת ואשׁר במים מתחת לארץ׃
Exo 20:5  לא־תשׁתחוה להם ולא תעבדם כי אנכי יהוה אלהיך אל קנא פקד עון אבת על־בנים על־שׁלשׁים ועל־רבעים לשׂנאי׃
Exo 20:6  ועשׂה חסד לאלפים לאהבי ולשׁמרי מצותי׃
Exo 20:7  לא תשׂא את־שׁם־יהוה אלהיך לשׁוא כי לא ינקה יהוה את אשׁר־ישׂא את־שׁמו לשׁוא׃
Exo 20:8  זכור את־יום השׁבת לקדשׁו׃
Exo 20:9  שׁשׁת ימים תעבד ועשׂית כל־מלאכתך׃
Exo 20:10  ויום השׁביעי שׁבת ליהוה אלהיך לא־תעשׂה כל־מלאכה אתה ובנך־ובתך עבדך ואמתך ובהמתך וגרך אשׁר בשׁעריך׃
Exo 20:11  כי שׁשׁת־ימים עשׂה יהוה את־השׁמים ואת־הארץ את־הים ואת־כל־אשׁר־בם וינח ביום השׁביעי על־כן ברך יהוה את־יום השׁבת ויקדשׁהו׃
Exo 20:12  כבד את־אביך ואת־אמך למען יארכון ימיך על האדמה אשׁר־יהוה אלהיך נתן לך׃
Exo 20:13  לא תרצח׃
Exo 20:14  לא תנאף׃
Exo 20:15  לא תגנב׃
Exo 20:16  לא־תענה ברעך עד שׁקר׃
Exo 20:17  לא תחמד בית רעך לא־תחמד אשׁת רעך ועבדו ואמתו ושׁורו וחמרו וכל אשׁר לרעך׃
Exo 20:18  וכל־העם ראים את־הקולת ואת־הלפידם ואת קול השׁפר ואת־ההר עשׁן וירא העם וינעו ויעמדו מרחק׃
Exo 20:19  ויאמרו אל־משׁה דבר־אתה עמנו ונשׁמעה ואל־ידבר עמנו אלהים פן־נמות׃
Exo 20:20  ויאמר משׁה אל־העם אל־תיראו כי לבעבור נסות אתכם בא האלהים ובעבור תהיה יראתו על־פניכם לבלתי תחטאו׃
Exo 20:21  ויעמד העם מרחק ומשׁה נגשׁ אל־הערפל אשׁר־שׁם האלהים׃
Exo 20:22  ויאמר יהוה אל־משׁה כה תאמר אל־בני ישׂראל אתם ראיתם כי מן־השׁמים דברתי עמכם׃
Exo 20:23  לא תעשׂון אתי אלהי כסף ואלהי זהב לא תעשׂו לכם׃
Exo 20:24  מזבח אדמה תעשׂה־לי וזבחת עליו את־עלתיך ואת־שׁלמיך את־צאנך ואת־בקרך בכל־המקום אשׁר אזכיר את־שׁמי אבוא אליך וברכתיך׃
Exo 20:25  ואם־מזבח אבנים תעשׂה־לי לא־תבנה אתהן גזית כי חרבך הנפת עליה ותחללה׃
Exo 20:26  ולא־תעלה במעלת על־מזבחי אשׁר לא־תגלה ערותך עליו׃
Exo 21:1  ואלה המשׁפטים אשׁר תשׂים לפניהם׃
Exo 21:2  כי תקנה עבד עברי שׁשׁ שׁנים יעבד ובשׁבעת יצא לחפשׁי חנם׃
Exo 21:3  אם־בגפו יבא בגפו יצא אם־בעל אשׁה הוא ויצאה אשׁתו עמו׃
Exo 21:4  אם־אדניו יתן־לו אשׁה וילדה־לו בנים או בנות האשׁה וילדיה תהיה לאדניה והוא יצא בגפו׃
Exo 21:5  ואם־אמר יאמר העבד אהבתי את־אדני את־אשׁתי ואת־בני לא אצא חפשׁי׃
Exo 21:6  והגישׁו אדניו אל־האלהים והגישׁו אל־הדלת או אל־המזוזה ורצע אדניו את־אזנו במרצע ועבדו לעלם׃
Exo 21:7  וכי־ימכר אישׁ את־בתו לאמה לא תצא כצאת העבדים׃
Exo 21:8  אם־רעה בעיני אדניה אשׁר־לא יעדה והפדה לעם נכרי לא־ימשׁל למכרה בבגדו־בה׃
Exo 21:9  ואם־לבנו ייעדנה כמשׁפט הבנות יעשׂה־לה׃
Exo 21:10  אם־אחרת יקח־לו שׁארה כסותה וענתה לא יגרע׃
Exo 21:11  ואם־שׁלשׁ־אלה לא יעשׂה לה ויצאה חנם אין כסף׃
Exo 21:12  מכה אישׁ ומת מות יומת׃
Exo 21:13  ואשׁר לא צדה והאלהים אנה לידו ושׂמתי לך מקום אשׁר ינוס שׁמה׃
Exo 21:14  וכי־יזד אישׁ על־רעהו להרגו בערמה מעם מזבחי תקחנו למות׃
Exo 21:15  ומכה אביו ואמו מות יומת׃
Exo 21:16  וגנב אישׁ ומכרו ונמצא בידו מות יומת׃
Exo 21:17  ומקלל אביו ואמו מות יומת׃
Exo 21:18  וכי־יריבן אנשׁים והכה־אישׁ את־רעהו באבן או באגרף ולא ימות ונפל למשׁכב׃
Exo 21:19  אם־יקום והתהלך בחוץ על־משׁענתו ונקה המכה רק שׁבתו יתן ורפא ירפא׃
Exo 21:20  וכי־יכה אישׁ את־עבדו או את־אמתו בשׁבט ומת תחת ידו נקם ינקם׃
Exo 21:21  אך אם־יום או יומים יעמד לא יקם כי כספו הוא׃
Exo 21:22  וכי־ינצו אנשׁים ונגפו אשׁה הרה ויצאו ילדיה ולא יהיה אסון ענושׁ יענשׁ כאשׁר ישׁית עליו בעל האשׁה ונתן בפללים׃
Exo 21:23  ואם־אסון יהיה ונתתה נפשׁ תחת נפשׁ׃
Exo 21:24  עין תחת עין שׁן תחת שׁן יד תחת יד רגל תחת רגל׃
Exo 21:25  כויה תחת כויה פצע תחת פצע חבורה תחת חבורה׃
Exo 21:26  וכי־יכה אישׁ את־עין עבדו או־את־עין אמתו ושׁחתה לחפשׁי ישׁלחנו תחת עינו׃
Exo 21:27  ואם־שׁן עבדו או־שׁן אמתו יפיל לחפשׁי ישׁלחנו תחת שׁנו׃
Exo 21:28  וכי־יגח שׁור את־אישׁ או את־אשׁה ומת סקול יסקל השׁור ולא יאכל את־בשׂרו ובעל השׁור נקי׃
Exo 21:29  ואם שׁור נגח הוא מתמל שׁלשׁם והועד בבעליו ולא ישׁמרנו והמית אישׁ או אשׁה השׁור יסקל וגם־בעליו יומת׃
Exo 21:30  אם־כפר יושׁת עליו ונתן פדין נפשׁו ככל אשׁר־יושׁת עליו׃
Exo 21:31  או־בן יגח או־בת יגח כמשׁפט הזה יעשׂה לו׃
Exo 21:32  אם־עבד יגח השׁור או אמה כסף שׁלשׁים שׁקלים יתן לאדניו והשׁור יסקל׃
Exo 21:33  וכי־יפתח אישׁ בור או כי־יכרה אישׁ בר ולא יכסנו ונפל־שׁמה שׁור או חמור׃
Exo 21:34  בעל הבור ישׁלם כסף ישׁיב לבעליו והמת יהיה־לו׃
Exo 21:35  וכי־יגף שׁור־אישׁ את־שׁור רעהו ומת ומכרו את־השׁור החי וחצו את־כספו וגם את־המת יחצון׃
Exo 21:36  או נודע כי שׁור נגח הוא מתמול שׁלשׁם ולא ישׁמרנו בעליו שׁלם ישׁלם שׁור תחת השׁור והמת יהיה־לו׃
Exo 21:37  כי יגנב־אישׁ שׁור או־שׂה וטבחו או מכרו חמשׁה בקר ישׁלם תחת השׁור וארבע־צאן תחת השׂה׃
Exo 22:1  אם־במחתרת ימצא הגנב והכה ומת אין לו דמים׃
Exo 22:2  אם־זרחה השׁמשׁ עליו דמים לו שׁלם ישׁלם אם־אין לו ונמכר בגנבתו׃
Exo 22:3  אם־המצא תמצא בידו הגנבה משׁור עד־חמור עד־שׂה חיים שׁנים ישׁלם׃
Exo 22:4  כי יבער־אישׁ שׂדה או־כרם ושׁלח את־בעירה ובער בשׂדה אחר מיטב שׂדהו ומיטב כרמו ישׁלם׃
Exo 22:5  כי־תצא אשׁ ומצאה קצים ונאכל גדישׁ או הקמה או השׂדה שׁלם ישׁלם המבער את־הבערה׃
Exo 22:6  כי־יתן אישׁ אל־רעהו כסף או־כלים לשׁמר וגנב מבית האישׁ אם־ימצא הגנב ישׁלם שׁנים׃
Exo 22:7  אם־לא ימצא הגנב ונקרב בעל־הבית אל־האלהים אם־לא שׁלח ידו במלאכת רעהו׃
Exo 22:8  על־כל־דבר־פשׁע על־שׁור על־חמור על־שׂה על־שׂלמה על־כל־אבדה אשׁר יאמר כי־הוא זה עד האלהים יבא דבר־שׁניהם אשׁר ירשׁיען אלהים ישׁלם שׁנים לרעהו׃
Exo 22:9  כי־יתן אישׁ אל־רעהו חמור או־שׁור או־שׂה וכל־בהמה לשׁמר ומת או־נשׁבר או־נשׁבה אין ראה׃
Exo 22:10  שׁבעת יהוה תהיה בין שׁניהם אם־לא שׁלח ידו במלאכת רעהו ולקח בעליו ולא ישׁלם׃
Exo 22:11  ואם־גנב יגנב מעמו ישׁלם לבעליו׃
Exo 22:12  אם־טרף יטרף יבאהו עד הטרפה לא ישׁלם׃
Exo 22:13  וכי־ישׁאל אישׁ מעם רעהו ונשׁבר או־מת בעליו אין־עמו שׁלם ישׁלם׃
Exo 22:14  אם־בעליו עמו לא ישׁלם אם־שׂכיר הוא בא בשׂכרו׃
Exo 22:15  וכי־יפתה אישׁ בתולה אשׁר לא־ארשׂה ושׁכב עמה מהר ימהרנה לו לאשׁה׃
Exo 22:16  אם־מאן ימאן אביה לתתה לו כסף ישׁקל כמהר הבתולת׃
Exo 22:17  מכשׁפה לא תחיה׃
Exo 22:18  כל־שׁכב עם־בהמה מות יומת׃
Exo 22:19  זבח לאלהים יחרם בלתי ליהוה לבדו׃
Exo 22:20  וגר לא־תונה ולא תלחצנו כי־גרים הייתם בארץ מצרים׃
Exo 22:21  כל־אלמנה ויתום לא תענון׃
Exo 22:22  אם־ענה תענה אתו כי אם־צעק יצעק אלי שׁמע אשׁמע צעקתו׃
Exo 22:23  וחרה אפי והרגתי אתכם בחרב והיו נשׁיכם אלמנות ובניכם יתמים׃
Exo 22:24  אם־כסף תלוה את־עמי את־העני עמך לא־תהיה לו כנשׁה לא־תשׂימון עליו נשׁך׃
Exo 22:25  אם־חבל תחבל שׂלמת רעך עד־בא השׁמשׁ תשׁיבנו לו׃
Exo 22:26  כי הוא כסותה לבדה הוא שׂמלתו לערו במה ישׁכב והיה כי־יצעק אלי ושׁמעתי כי־חנון אני׃
Exo 22:27  אלהים לא תקלל ונשׂיא בעמך לא תאר׃
Exo 22:28  מלאתך ודמעך לא תאחר בכור בניך תתן־לי׃
Exo 22:29  כן־תעשׂה לשׁרך לצאנך שׁבעת ימים יהיה עם־אמו ביום השׁמיני תתנו־לי׃
Exo 22:30  ואנשׁי־קדשׁ תהיון לי ובשׂר בשׂדה טרפה לא תאכלו לכלב תשׁלכון אתו׃
Exo 23:1  לא תשׂא שׁמע שׁוא אל־תשׁת ידך עם־רשׁע להית עד חמס׃
Exo 23:2  לא־תהיה אחרי־רבים לרעת ולא־תענה על־רב לנטת אחרי רבים להטת׃
Exo 23:3  ודל לא תהדר בריבו׃
Exo 23:4  כי תפגע שׁור איבך או חמרו תעה השׁב תשׁיבנו לו׃
Exo 23:5  כי־תראה חמור שׂנאך רבץ תחת משׂאו וחדלת מעזב לו עזב תעזב עמו׃
Exo 23:6  לא תטה משׁפט אבינך בריבו׃
Exo 23:7  מדבר־שׁקר תרחק ונקי וצדיק אל־תהרג כי לא־אצדיק רשׁע׃
Exo 23:8  ושׁחד לא תקח כי השׁחד יעור פקחים ויסלף דברי צדיקים׃
Exo 23:9  וגר לא תלחץ ואתם ידעתם את־נפשׁ הגר כי־גרים הייתם בארץ מצרים׃
Exo 23:10  ושׁשׁ שׁנים תזרע את־ארצך ואספת את־תבואתה׃
Exo 23:11  והשׁביעת תשׁמטנה ונטשׁתה ואכלו אביני עמך ויתרם תאכל חית השׂדה כן־תעשׂה לכרמך לזיתך׃
Exo 23:12  שׁשׁת ימים תעשׂה מעשׂיך וביום השׁביעי תשׁבת למען ינוח שׁורך וחמרך וינפשׁ בן־אמתך והגר׃
Exo 23:13  ובכל אשׁר־אמרתי אליכם תשׁמרו ושׁם אלהים אחרים לא תזכירו לא ישׁמע על־פיך׃
Exo 23:14  שׁלשׁ רגלים תחג לי בשׁנה׃
Exo 23:15  את־חג המצות תשׁמר שׁבעת ימים תאכל מצות כאשׁר צויתך למועד חדשׁ האביב כי־בו יצאת ממצרים ולא־יראו פני ריקם׃
Exo 23:16  וחג הקציר בכורי מעשׂיך אשׁר תזרע בשׂדה וחג האסף בצאת השׁנה באספך את־מעשׂיך מן־השׂדה׃
Exo 23:17  שׁלשׁ פעמים בשׁנה יראה כל־זכורך אל־פני האדן יהוה׃
Exo 23:18  לא־תזבח על־חמץ דם־זבחי ולא־ילין חלב־חגי עד־בקר׃
Exo 23:19  ראשׁית בכורי אדמתך תביא בית יהוה אלהיך לא־תבשׁל גדי בחלב אמו׃
Exo 23:20  הנה אנכי שׁלח מלאך לפניך לשׁמרך בדרך ולהביאך אל־המקום אשׁר הכנתי׃
Exo 23:21  השׁמר מפניו ושׁמע בקלו אל־תמר בו כי לא ישׂא לפשׁעכם כי שׁמי בקרבו׃
Exo 23:22  כי אם־שׁמוע תשׁמע בקלו ועשׂית כל אשׁר אדבר ואיבתי את־איביך וצרתי את־צרריך׃
Exo 23:23  כי־ילך מלאכי לפניך והביאך אל־האמרי והחתי והפרזי והכנעני החוי והיבוסי והכחדתיו׃
Exo 23:24  לא־תשׁתחוה לאלהיהם ולא תעבדם ולא תעשׂה כמעשׂיהם כי הרס תהרסם ושׁבר תשׁבר מצבתיהם׃
Exo 23:25  ועבדתם את יהוה אלהיכם וברך את־לחמך ואת־מימיך והסרתי מחלה מקרבך׃
Exo 23:26  לא תהיה משׁכלה ועקרה בארצך את־מספר ימיך אמלא׃
Exo 23:27  את־אימתי אשׁלח לפניך והמתי את־כל־העם אשׁר תבא בהם ונתתי את־כל־איביך אליך ערף׃
Exo 23:28  ושׁלחתי את־הצרעה לפניך וגרשׁה את־החוי את־הכנעני ואת־החתי מלפניך׃
Exo 23:29  לא אגרשׁנו מפניך בשׁנה אחת פן־תהיה הארץ שׁממה ורבה עליך חית השׂדה׃
Exo 23:30  מעט מעט אגרשׁנו מפניך עד אשׁר תפרה ונחלת את־הארץ׃
Exo 23:31  ושׁתי את־גבלך מים־סוף ועד־ים פלשׁתים וממדבר עד־הנהר כי אתן בידכם את ישׁבי הארץ וגרשׁתמו מפניך׃
Exo 23:32  לא־תכרת להם ולאלהיהם ברית׃
Exo 23:33  לא ישׁבו בארצך פן־יחטיאו אתך לי כי תעבד את־אלהיהם כי־יהיה לך למוקשׁ׃
Exo 24:1  ואל־משׁה אמר עלה אל־יהוה אתה ואהרן נדב ואביהוא ושׁבעים מזקני ישׂראל והשׁתחויתם מרחק׃
Exo 24:2  ונגשׁ משׁה לבדו אל־יהוה והם לא יגשׁו והעם לא יעלו עמו׃
Exo 24:3  ויבא משׁה ויספר לעם את כל־דברי יהוה ואת כל־המשׁפטים ויען כל־העם קול אחד ויאמרו כל־הדברים אשׁר־דבר יהוה נעשׂה׃
Exo 24:4  ויכתב משׁה את כל־דברי יהוה וישׁכם בבקר ויבן מזבח תחת ההר ושׁתים עשׂרה מצבה לשׁנים עשׂר שׁבטי ישׂראל׃
Exo 24:5  וישׁלח את־נערי בני ישׂראל ויעלו עלת ויזבחו זבחים שׁלמים ליהוה פרים׃
Exo 24:6  ויקח משׁה חצי הדם וישׂם באגנת וחצי הדם זרק על־המזבח׃
Exo 24:7  ויקח ספר הברית ויקרא באזני העם ויאמרו כל אשׁר־דבר יהוה נעשׂה ונשׁמע׃
Exo 24:8  ויקח משׁה את־הדם ויזרק על־העם ויאמר הנה דם־הברית אשׁר כרת יהוה עמכם על כל־הדברים האלה׃
Exo 24:9  ויעל משׁה ואהרן נדב ואביהוא ושׁבעים מזקני ישׂראל׃
Exo 24:10  ויראו את אלהי ישׂראל ותחת רגליו כמעשׂה לבנת הספיר וכעצם השׁמים לטהר׃
Exo 24:11  ואל־אצילי בני ישׂראל לא שׁלח ידו ויחזו את־האלהים ויאכלו וישׁתו׃
Exo 24:12  ויאמר יהוה אל־משׁה עלה אלי ההרה והיה־שׁם ואתנה לך את־לחת האבן והתורה והמצוה אשׁר כתבתי להורתם׃
Exo 24:13  ויקם משׁה ויהושׁע משׁרתו ויעל משׁה אל־הר האלהים׃
Exo 24:14  ואל־הזקנים אמר שׁבו־לנו בזה עד אשׁר־נשׁוב אליכם והנה אהרן וחור עמכם מי־בעל דברים יגשׁ אלהם׃
Exo 24:15  ויעל משׁה אל־ההר ויכס הענן את־ההר׃
Exo 24:16  וישׁכן כבוד־יהוה על־הר סיני ויכסהו הענן שׁשׁת ימים ויקרא אל־משׁה ביום השׁביעי מתוך הענן׃
Exo 24:17  ומראה כבוד יהוה כאשׁ אכלת בראשׁ ההר לעיני בני ישׂראל׃
Exo 24:18  ויבא משׁה בתוך הענן ויעל אל־ההר ויהי משׁה בהר ארבעים יום וארבעים לילה׃
Exo 25:1  וידבר יהוה אל־משׁה לאמר׃
Exo 25:2  דבר אל־בני ישׂראל ויקחו־לי תרומה מאת כל־אישׁ אשׁר ידבנו לבו תקחו את־תרומתי׃
Exo 25:3  וזאת התרומה אשׁר תקחו מאתם זהב וכסף ונחשׁת׃
Exo 25:4  ותכלת וארגמן ותולעת שׁני ושׁשׁ ועזים׃
Exo 25:5  וערת אילם מאדמים וערת תחשׁים ועצי שׁטים׃
Exo 25:6  שׁמן למאר בשׂמים לשׁמן המשׁחה ולקטרת הסמים׃
Exo 25:7  אבני־שׁהם ואבני מלאים לאפד ולחשׁן׃
Exo 25:8  ועשׂו לי מקדשׁ ושׁכנתי בתוכם׃
Exo 25:9  ככל אשׁר אני מראה אותך את תבנית המשׁכן ואת תבנית כל־כליו וכן תעשׂו׃
Exo 25:10  ועשׂו ארון עצי שׁטים אמתים וחצי ארכו ואמה וחצי רחבו ואמה וחצי קמתו׃
Exo 25:11  וצפית אתו זהב טהור מבית ומחוץ תצפנו ועשׂית עליו זר זהב סביב׃
Exo 25:12  ויצקת לו ארבע טבעת זהב ונתתה על ארבע פעמתיו ושׁתי טבעת על־צלעו האחת ושׁתי טבעת על־צלעו השׁנית׃
Exo 25:13  ועשׂית בדי עצי שׁטים וצפית אתם זהב׃
Exo 25:14  והבאת את־הבדים בטבעת על צלעת הארן לשׂאת את־הארן בהם׃
Exo 25:15  בטבעת הארן יהיו הבדים לא יסרו ממנו׃
Exo 25:16  ונתת אל־הארן את העדת אשׁר אתן אליך׃
Exo 25:17  ועשׂית כפרת זהב טהור אמתים וחצי ארכה ואמה וחצי רחבה׃
Exo 25:18  ועשׂית שׁנים כרבים זהב מקשׁה תעשׂה אתם משׁני קצות הכפרת׃
Exo 25:19  ועשׂה כרוב אחד מקצה מזה וכרוב־אחד מקצה מזה מן־הכפרת תעשׂו את־הכרבים על־שׁני קצותיו׃
Exo 25:20  והיו הכרבים פרשׂי כנפים למעלה סככים בכנפיהם על־הכפרת ופניהם אישׁ אל־אחיו אל־הכפרת יהיו פני הכרבים׃
Exo 25:21  ונתת את־הכפרת על־הארן מלמעלה ואל־הארן תתן את־העדת אשׁר אתן אליך׃
Exo 25:22  ונועדתי לך שׁם ודברתי אתך מעל הכפרת מבין שׁני הכרבים אשׁר על־ארון העדת את כל־אשׁר אצוה אותך אל־בני ישׂראל׃
Exo 25:23  ועשׂית שׁלחן עצי שׁטים אמתים ארכו ואמה רחבו ואמה וחצי קמתו׃
Exo 25:24  וצפית אתו זהב טהור ועשׂית לו זר זהב סביב׃
Exo 25:25  ועשׂית לו מסגרת טפח סביב ועשׂית זר־זהב למסגרתו סביב׃
Exo 25:26  ועשׂית לו ארבע טבעת זהב ונתת את־הטבעת על ארבע הפאת אשׁר לארבע רגליו׃
Exo 25:27  לעמת המסגרת תהיין הטבעת לבתים לבדים לשׂאת את־השׁלחן׃
Exo 25:28  ועשׂית את־הבדים עצי שׁטים וצפית אתם זהב ונשׂא־בם את־השׁלחן׃
Exo 25:29  ועשׂית קערתיו וכפתיו וקשׂותיו ומנקיתיו אשׁר יסך בהן זהב טהור תעשׂה אתם׃
Exo 25:30  ונתת על־השׁלחן לחם פנים לפני תמיד׃
Exo 25:31  ועשׂית מנרת זהב טהור מקשׁה תיעשׂה המנורה ירכה וקנה גביעיה כפתריה ופרחיה ממנה יהיו׃
Exo 25:32  ושׁשׁה קנים יצאים מצדיה שׁלשׁה קני מנרה מצדה האחד ושׁלשׁה קני מנרה מצדה השׁני׃
Exo 25:33  שׁלשׁה גבעים משׁקדים בקנה האחד כפתר ופרח ושׁלשׁה גבעים משׁקדים בקנה האחד כפתר ופרח כן לשׁשׁת הקנים היצאים מן־המנרה׃
Exo 25:34  ובמנרה ארבעה גבעים משׁקדים כפתריה ופרחיה׃
Exo 25:35  וכפתר תחת שׁני הקנים ממנה וכפתר תחת שׁני הקנים ממנה וכפתר תחת־שׁני הקנים ממנה לשׁשׁת הקנים היצאים מן־המנרה׃
Exo 25:36  כפתריהם וקנתם ממנה יהיו כלה מקשׁה אחת זהב טהור׃
Exo 25:37  ועשׂית את־נרתיה שׁבעה והעלה את־נרתיה והאיר על־עבר פניה׃
Exo 25:38  ומלקחיה ומחתתיה זהב טהור׃
Exo 25:39  ככר זהב טהור יעשׂה אתה את כל־הכלים האלה׃
Exo 25:40  וראה ועשׂה בתבניתם אשׁר־אתה מראה בהר׃
Exo 26:1  ואת־המשׁכן תעשׂה עשׂר יריעת שׁשׁ משׁזר ותכלת וארגמן ותלעת שׁני כרבים מעשׂה חשׁב תעשׂה אתם׃
Exo 26:2  ארך היריעה האחת שׁמנה ועשׂרים באמה ורחב ארבע באמה היריעה האחת מדה אחת לכל־היריעת׃
Exo 26:3  חמשׁ היריעת תהיין חברת אשׁה אל־אחתה וחמשׁ יריעת חברת אשׁה אל־אחתה׃
Exo 26:4  ועשׂית ללאת תכלת על שׂפת היריעה האחת מקצה בחברת וכן תעשׂה בשׂפת היריעה הקיצונה במחברת השׁנית׃
Exo 26:5  חמשׁים ללאת תעשׂה ביריעה האחת וחמשׁים ללאת תעשׂה בקצה היריעה אשׁר במחברת השׁנית מקבילת הללאת אשׁה אל־אחתה׃
Exo 26:6  ועשׂית חמשׁים קרסי זהב וחברת את־היריעת אשׁה אל־אחתה בקרסים והיה המשׁכן אחד׃
Exo 26:7  ועשׂית יריעת עזים לאהל על־המשׁכן עשׁתי־עשׂרה יריעת תעשׂה אתם׃
Exo 26:8  ארך היריעה האחת שׁלשׁים באמה ורחב ארבע באמה היריעה האחת מדה אחת לעשׁתי עשׂרה יריעת׃
Exo 26:9  וחברת את־חמשׁ היריעת לבד ואת־שׁשׁ היריעת לבד וכפלת את־היריעה השׁשׁית אל־מול פני האהל׃
Exo 26:10  ועשׂית חמשׁים ללאת על שׂפת היריעה האחת הקיצנה בחברת וחמשׁים ללאת על שׂפת היריעה החברת השׁנית׃
Exo 26:11  ועשׂית קרסי נחשׁת חמשׁים והבאת את־הקרסים בללאת וחברת את־האהל והיה אחד׃
Exo 26:12  וסרח העדף ביריעת האהל חצי היריעה העדפת תסרח על אחרי המשׁכן׃
Exo 26:13  והאמה מזה והאמה מזה בעדף בארך יריעת האהל יהיה סרוח על־צדי המשׁכן מזה ומזה לכסתו׃
Exo 26:14  ועשׂית מכסה לאהל ערת אילם מאדמים ומכסה ערת תחשׁים מלמעלה׃
Exo 26:15  ועשׂית את־הקרשׁים למשׁכן עצי שׁטים עמדים׃
Exo 26:16  עשׂר אמות ארך הקרשׁ ואמה וחצי האמה רחב הקרשׁ האחד׃
Exo 26:17  שׁתי ידות לקרשׁ האחד משׁלבת אשׁה אל־אחתה כן תעשׂה לכל קרשׁי המשׁכן׃
Exo 26:18  ועשׂית את־הקרשׁים למשׁכן עשׂרים קרשׁ לפאת נגבה תימנה׃
Exo 26:19  וארבעים אדני־כסף תעשׂה תחת עשׂרים הקרשׁ שׁני אדנים תחת־הקרשׁ האחד לשׁתי ידתיו ושׁני אדנים תחת־הקרשׁ האחד לשׁתי ידתיו׃
Exo 26:20  ולצלע המשׁכן השׁנית לפאת צפון עשׂרים קרשׁ׃
Exo 26:21  וארבעים אדניהם כסף שׁני אדנים תחת הקרשׁ האחד ושׁני אדנים תחת הקרשׁ האחד׃
Exo 26:22  ולירכתי המשׁכן ימה תעשׂה שׁשׁה קרשׁים׃
Exo 26:23  ושׁני קרשׁים תעשׂה למקצעת המשׁכן בירכתים׃
Exo 26:24  ויהיו תאמם מלמטה ויחדו יהיו תמים על־ראשׁו אל־הטבעת האחת כן יהיה לשׁניהם לשׁני המקצעת יהיו׃
Exo 26:25  והיו שׁמנה קרשׁים ואדניהם כסף שׁשׁה עשׂר אדנים שׁני אדנים תחת הקרשׁ האחד ושׁני אדנים תחת הקרשׁ האחד׃
Exo 26:26  ועשׂית בריחם עצי שׁטים חמשׁה לקרשׁי צלע־המשׁכן האחד׃
Exo 26:27  וחמשׁה בריחם לקרשׁי צלע־המשׁכן השׁנית וחמשׁה בריחם לקרשׁי צלע המשׁכן לירכתים ימה׃
Exo 26:28  והבריח התיכן בתוך הקרשׁים מברח מן־הקצה אל־הקצה׃
Exo 26:29  ואת־הקרשׁים תצפה זהב ואת־טבעתיהם תעשׂה זהב בתים לבריחם וצפית את־הבריחם זהב׃
Exo 26:30  והקמת את־המשׁכן כמשׁפטו אשׁר הראית בהר׃
Exo 26:31  ועשׂית פרכת תכלת וארגמן ותולעת שׁני ושׁשׁ משׁזר מעשׂה חשׁב יעשׂה אתה כרבים׃
Exo 26:32  ונתתה אתה על־ארבעה עמודי שׁטים מצפים זהב וויהם זהב על־ארבעה אדני־כסף׃
Exo 26:33  ונתתה את־הפרכת תחת הקרסים והבאת שׁמה מבית לפרכת את ארון העדות והבדילה הפרכת לכם בין הקדשׁ ובין קדשׁ הקדשׁים׃
Exo 26:34  ונתת את־הכפרת על ארון העדת בקדשׁ הקדשׁים׃
Exo 26:35  ושׂמת את־השׁלחן מחוץ לפרכת ואת־המנרה נכח השׁלחן על צלע המשׁכן תימנה והשׁלחן תתן על־צלע צפון׃
Exo 26:36  ועשׂית מסך לפתח האהל תכלת וארגמן ותולעת שׁני ושׁשׁ משׁזר מעשׂה רקם׃
Exo 26:37  ועשׂית למסך חמשׁה עמודי שׁטים וצפית אתם זהב וויהם זהב ויצקת להם חמשׁה אדני נחשׁת׃
Exo 27:1  ועשׂית את־המזבח עצי שׁטים חמשׁ אמות ארך וחמשׁ אמות רחב רבוע יהיה המזבח ושׁלשׁ אמות קמתו׃
Exo 27:2  ועשׂית קרנתיו על ארבע פנתיו ממנו תהיין קרנתיו וצפית אתו נחשׁת׃
Exo 27:3  ועשׂית סירתיו לדשׁנו ויעיו ומזרקתיו ומזלגתיו ומחתתיו לכל־כליו תעשׂה נחשׁת׃
Exo 27:4  ועשׂית לו מכבר מעשׂה רשׁת נחשׁת ועשׂית על־הרשׁת ארבע טבעת נחשׁת על ארבע קצותיו׃
Exo 27:5  ונתתה אתה תחת כרכב המזבח מלמטה והיתה הרשׁת עד חצי המזבח׃
Exo 27:6  ועשׂית בדים למזבח בדי עצי שׁטים וצפית אתם נחשׁת׃
Exo 27:7  והובא את־בדיו בטבעת והיו הבדים על־שׁתי צלעת המזבח בשׂאת אתו׃
Exo 27:8  נבוב לחת תעשׂה אתו כאשׁר הראה אתך בהר כן יעשׂו׃
Exo 27:9  ועשׂית את חצר המשׁכן לפאת נגב־תימנה קלעים לחצר שׁשׁ משׁזר מאה באמה ארך לפאה האחת׃
Exo 27:10  ועמדיו עשׂרים ואדניהם עשׂרים נחשׁת ווי העמדים וחשׁקיהם כסף׃
Exo 27:11  וכן לפאת צפון בארך קלעים מאה ארך ועמדו עשׂרים ואדניהם עשׂרים נחשׁת ווי העמדים וחשׁקיהם כסף׃
Exo 27:12  ורחב החצר לפאת־ים קלעים חמשׁים אמה עמדיהם עשׂרה ואדניהם עשׂרה׃
Exo 27:13  ורחב החצר לפאת קדמה מזרחה חמשׁים אמה׃
Exo 27:14  וחמשׁ עשׂרה אמה קלעים לכתף עמדיהם שׁלשׁה ואדניהם שׁלשׁה׃
Exo 27:15  ולכתף השׁנית חמשׁ עשׂרה קלעים עמדיהם שׁלשׁה ואדניהם שׁלשׁה׃
Exo 27:16  ולשׁער החצר מסך עשׂרים אמה תכלת וארגמן ותולעת שׁני ושׁשׁ משׁזר מעשׂה רקם עמדיהם ארבעה ואדניהם ארבעה׃
Exo 27:17  כל־עמודי החצר סביב מחשׁקים כסף וויהם כסף ואדניהם נחשׁת׃
Exo 27:18  ארך החצר מאה באמה ורחב חמשׁים בחמשׁים וקמה חמשׁ אמות שׁשׁ משׁזר ואדניהם נחשׁת׃
Exo 27:19  לכל כלי המשׁכן בכל עבדתו וכל־יתדתיו וכל־יתדת החצר נחשׁת׃
Exo 27:20  ואתה תצוה את־בני ישׂראל ויקחו אליך שׁמן זית זך כתית למאור להעלת נר תמיד׃
Exo 27:21  באהל מועד מחוץ לפרכת אשׁר על־העדת יערך אתו אהרן ובניו מערב עד־בקר לפני יהוה חקת עולם לדרתם מאת בני ישׂראל׃
Exo 28:1  ואתה הקרב אליך את־אהרן אחיך ואת־בניו אתו מתוך בני ישׂראל לכהנו־לי אהרן נדב ואביהוא אלעזר ואיתמר בני אהרן׃
Exo 28:2  ועשׂית בגדי־קדשׁ לאהרן אחיך לכבוד ולתפארת׃
Exo 28:3  ואתה תדבר אל־כל־חכמי־לב אשׁר מלאתיו רוח חכמה ועשׂו את־בגדי אהרן לקדשׁו לכהנו־לי׃
Exo 28:4  ואלה הבגדים אשׁר יעשׂו חשׁן ואפוד ומעיל וכתנת תשׁבץ מצנפת ואבנט ועשׂו בגדי־קדשׁ לאהרן אחיך ולבניו לכהנו־לי׃
Exo 28:5  והם יקחו את־הזהב ואת־התכלת ואת־הארגמן ואת־תולעת השׁני ואת־השׁשׁ׃
Exo 28:6  ועשׂו את־האפד זהב תכלת וארגמן תולעת שׁני ושׁשׁ משׁזר מעשׂה חשׁב׃
Exo 28:7  שׁתי כתפת חברת יהיה־לו אל־שׁני קצותיו וחבר׃
Exo 28:8  וחשׁב אפדתו אשׁר עליו כמעשׂהו ממנו יהיה זהב תכלת וארגמן ותולעת שׁני ושׁשׁ משׁזר׃
Exo 28:9  ולקחת את־שׁתי אבני־שׁהם ופתחת עליהם שׁמות בני ישׂראל׃
Exo 28:10  שׁשׁה משׁמתם על האבן האחת ואת־שׁמות השׁשׁה הנותרים על־האבן השׁנית כתולדתם׃
Exo 28:11  מעשׂה חרשׁ אבן פתוחי חתם תפתח את־שׁתי האבנים על־שׁמת בני ישׂראל מסבת משׁבצות זהב תעשׂה אתם׃
Exo 28:12  ושׂמת את־שׁתי האבנים על כתפת האפד אבני זכרן לבני ישׂראל ונשׂא אהרן את־שׁמותם לפני יהוה על־שׁתי כתפיו לזכרן׃
Exo 28:13  ועשׂית משׁבצת זהב׃
Exo 28:14  ושׁתי שׁרשׁרת זהב טהור מגבלת תעשׂה אתם מעשׂה עבת ונתתה את־שׁרשׁרת העבתת על־המשׁבצת׃
Exo 28:15  ועשׂית חשׁן משׁפט מעשׂה חשׁב כמעשׂה אפד תעשׂנו זהב תכלת וארגמן ותולעת שׁני ושׁשׁ משׁזר תעשׂה אתו׃
Exo 28:16  רבוע יהיה כפול זרת ארכו וזרת רחבו׃
Exo 28:17  ומלאת בו מלאת אבן ארבעה טורים אבן טור אדם פטדה וברקת הטור האחד׃
Exo 28:18  והטור השׁני נפך ספיר ויהלם׃
Exo 28:19  והטור השׁלישׁי לשׁם שׁבו ואחלמה׃
Exo 28:20  והטור הרביעי תרשׁישׁ ושׁהם וישׁפה משׁבצים זהב יהיו במלואתם׃
Exo 28:21  והאבנים תהיין על־שׁמת בני־ישׂראל שׁתים עשׂרה על־שׁמתם פתוחי חותם אישׁ על־שׁמו תהיין לשׁני עשׂר שׁבט׃
Exo 28:22  ועשׂית על־החשׁן שׁרשׁת גבלת מעשׂה עבת זהב טהור׃
Exo 28:23  ועשׂית על־החשׁן שׁתי טבעות זהב ונתת את־שׁתי הטבעות על־שׁני קצות החשׁן׃
Exo 28:24  ונתתה את־שׁתי עבתת הזהב על־שׁתי הטבעת אל־קצות החשׁן׃
Exo 28:25  ואת שׁתי קצות שׁתי העבתת תתן על־שׁתי המשׁבצות ונתתה על־כתפות האפד אל־מול פניו׃
Exo 28:26  ועשׂית שׁתי טבעות זהב ושׂמת אתם על־שׁני קצות החשׁן על־שׂפתו אשׁר אל־עבר האפוד ביתה׃
Exo 28:27  ועשׂית שׁתי טבעות זהב ונתתה אתם על־שׁתי כתפות האפוד מלמטה ממול פניו לעמת מחברתו ממעל לחשׁב האפוד׃
Exo 28:28  וירכסו את־החשׁן מטבעתו אל־טבעת האפוד בפתיל תכלת להיות על־חשׁב האפוד ולא־יזח החשׁן מעל האפוד׃
Exo 28:29  ונשׂא אהרן את־שׁמות בני־ישׂראל בחשׁן המשׁפט על־לבו בבאו אל־הקדשׁ לזכרן לפני־יהוה תמיד׃
Exo 28:30  ונתת אל־חשׁן המשׁפט את־האורים ואת־התמים והיו על־לב אהרן בבאו לפני יהוה ונשׂא אהרן את־משׁפט בני־ישׂראל על־לבו לפני יהוה תמיד׃
Exo 28:31  ועשׂית את־מעיל האפוד כליל תכלת׃
Exo 28:32  והיה פי־ראשׁו בתוכו שׂפה יהיה לפיו סביב מעשׂה ארג כפי תחרא יהיה־לו לא יקרע׃
Exo 28:33  ועשׂית על־שׁוליו רמני תכלת וארגמן ותולעת שׁני על־שׁוליו סביב ופעמני זהב בתוכם סביב׃
Exo 28:34  פעמן זהב ורמון פעמן זהב ורמון על־שׁולי המעיל סביב׃
Exo 28:35  והיה על־אהרן לשׁרת ונשׁמע קולו בבאו אל־הקדשׁ לפני יהוה ובצאתו ולא ימות׃
Exo 28:36  ועשׂית ציץ זהב טהור ופתחת עליו פתוחי חתם קדשׁ ליהוה׃
Exo 28:37  ושׂמת אתו על־פתיל תכלת והיה על־המצנפת אל־מול פני־המצנפת יהיה׃
Exo 28:38  והיה על־מצח אהרן ונשׂא אהרן את־עון הקדשׁים אשׁר יקדישׁו בני ישׂראל לכל־מתנת קדשׁיהם והיה על־מצחו תמיד לרצון להם לפני יהוה׃
Exo 28:39  ושׁבצת הכתנת שׁשׁ ועשׂית מצנפת שׁשׁ ואבנט תעשׂה מעשׂה רקם׃
Exo 28:40  ולבני אהרן תעשׂה כתנת ועשׂית להם אבנטים ומגבעות תעשׂה להם לכבוד ולתפארת׃
Exo 28:41  והלבשׁת אתם את־אהרן אחיך ואת־בניו אתו ומשׁחת אתם ומלאת את־ידם וקדשׁת אתם וכהנו לי׃
Exo 28:42  ועשׂה להם מכנסי־בד לכסות בשׂר ערוה ממתנים ועד־ירכים יהיו׃
Exo 28:43  והיו על־אהרן ועל־בניו בבאם אל־אהל מועד או בגשׁתם אל־המזבח לשׁרת בקדשׁ ולא־ישׂאו עון ומתו חקת עולם לו ולזרעו אחריו׃
Exo 29:1  וזה הדבר אשׁר־תעשׂה להם לקדשׁ אתם לכהן לי לקח פר אחד בן־בקר ואילם שׁנים תמימם׃
Exo 29:2  ולחם מצות וחלת מצת בלולת בשׁמן ורקיקי מצות משׁחים בשׁמן סלת חטים תעשׂה אתם׃
Exo 29:3  ונתת אותם על־סל אחד והקרבת אתם בסל ואת־הפר ואת שׁני האילם׃
Exo 29:4  ואת־אהרן ואת־בניו תקריב אל־פתח אהל מועד ורחצת אתם במים׃
Exo 29:5  ולקחת את־הבגדים והלבשׁת את־אהרן את־הכתנת ואת מעיל האפד ואת־האפד ואת־החשׁן ואפדת לו בחשׁב האפד׃
Exo 29:6  ושׂמת המצנפת על־ראשׁו ונתת את־נזר הקדשׁ על־המצנפת׃
Exo 29:7  ולקחת את־שׁמן המשׁחה ויצקת על־ראשׁו ומשׁחת אתו׃
Exo 29:8  ואת־בניו תקריב והלבשׁתם כתנת׃
Exo 29:9  וחגרת אתם אבנט אהרן ובניו וחבשׁת להם מגבעת והיתה להם כהנה לחקת עולם ומלאת יד־אהרן ויד־בניו׃
Exo 29:10  והקרבת את־הפר לפני אהל מועד וסמך אהרן ובניו את־ידיהם על־ראשׁ הפר׃
Exo 29:11  ושׁחטת את־הפר לפני יהוה פתח אהל מועד׃
Exo 29:12  ולקחת מדם הפר ונתתה על־קרנת המזבח באצבעך ואת־כל־הדם תשׁפך אל־יסוד המזבח׃
Exo 29:13  ולקחת את־כל־החלב המכסה את־הקרב ואת היתרת על־הכבד ואת שׁתי הכלית ואת־החלב אשׁר עליהן והקטרת המזבחה׃
Exo 29:14  ואת־בשׂר הפר ואת־ערו ואת־פרשׁו תשׂרף באשׁ מחוץ למחנה חטאת הוא׃
Exo 29:15  ואת־האיל האחד תקח וסמכו אהרן ובניו את־ידיהם על־ראשׁ האיל׃
Exo 29:16  ושׁחטת את־האיל ולקחת את־דמו וזרקת על־המזבח סביב׃
Exo 29:17  ואת־האיל תנתח לנתחיו ורחצת קרבו וכרעיו ונתת על־נתחיו ועל־ראשׁו׃
Exo 29:18  והקטרת את־כל־האיל המזבחה עלה הוא ליהוה ריח ניחוח אשׁה ליהוה הוא׃
Exo 29:19  ולקחת את האיל השׁני וסמך אהרן ובניו את־ידיהם על־ראשׁ האיל׃
Exo 29:20  ושׁחטת את־האיל ולקחת מדמו ונתתה על־תנוך אזן אהרן ועל־תנוך אזן בניו הימנית ועל־בהן ידם הימנית ועל־בהן רגלם הימנית וזרקת את־הדם על־המזבח סביב׃
Exo 29:21  ולקחת מן־הדם אשׁר על־המזבח ומשׁמן המשׁחה והזית על־אהרן ועל־בגדיו ועל־בניו ועל־בגדי בניו אתו וקדשׁ הוא ובגדיו ובניו ובגדי בניו אתו׃
Exo 29:22  ולקחת מן־האיל החלב והאליה ואת־החלב המכסה את־הקרב ואת יתרת הכבד ואת שׁתי הכלית ואת־החלב אשׁר עליהן ואת שׁוק הימין כי איל מלאים הוא׃
Exo 29:23  וככר לחם אחת וחלת לחם שׁמן אחת ורקיק אחד מסל המצות אשׁר לפני יהוה׃
Exo 29:24  ושׂמת הכל על כפי אהרן ועל כפי בניו והנפת אתם תנופה לפני יהוה׃
Exo 29:25  ולקחת אתם מידם והקטרת המזבחה על־העלה לריח ניחוח לפני יהוה אשׁה הוא ליהוה׃
Exo 29:26  ולקחת את־החזה מאיל המלאים אשׁר לאהרן והנפת אתו תנופה לפני יהוה והיה לך למנה׃
Exo 29:27  וקדשׁת את חזה התנופה ואת שׁוק התרומה אשׁר הונף ואשׁר הורם מאיל המלאים מאשׁר לאהרן ומאשׁר לבניו׃
Exo 29:28  והיה לאהרן ולבניו לחק־עולם מאת בני ישׂראל כי תרומה הוא ותרומה יהיה מאת בני־ישׂראל מזבחי שׁלמיהם תרומתם ליהוה׃
Exo 29:29  ובגדי הקדשׁ אשׁר לאהרן יהיו לבניו אחריו למשׁחה בהם ולמלא־בם את־ידם׃
Exo 29:30  שׁבעת ימים ילבשׁם הכהן תחתיו מבניו אשׁר יבא אל־אהל מועד לשׁרת בקדשׁ׃
Exo 29:31  ואת איל המלאים תקח ובשׁלת את־בשׂרו במקם קדשׁ׃
Exo 29:32  ואכל אהרן ובניו את־בשׂר האיל ואת־הלחם אשׁר בסל פתח אהל מועד׃
Exo 29:33  ואכלו אתם אשׁר כפר בהם למלא את־ידם לקדשׁ אתם וזר לא־יאכל כי־קדשׁ הם׃
Exo 29:34  ואם־יותר מבשׂר המלאים ומן־הלחם עד־הבקר ושׂרפת את־הנותר באשׁ לא יאכל כי־קדשׁ הוא׃
Exo 29:35  ועשׂית לאהרן ולבניו ככה ככל אשׁר־צויתי אתכה שׁבעת ימים תמלא ידם׃
Exo 29:36  ופר חטאת תעשׂה ליום על־הכפרים וחטאת על־המזבח בכפרך עליו ומשׁחת אתו לקדשׁו׃
Exo 29:37  שׁבעת ימים תכפר על־המזבח וקדשׁת אתו והיה המזבח קדשׁ קדשׁים כל־הנגע במזבח יקדשׁ׃
Exo 29:38  וזה אשׁר תעשׂה על־המזבח כבשׂים בני־שׁנה שׁנים ליום תמיד׃
Exo 29:39  את־הכבשׂ האחד תעשׂה בבקר ואת הכבשׂ השׁני תעשׂה בין הערבים׃
Exo 29:40  ועשׂרן סלת בלול בשׁמן כתית רבע ההין ונסך רביעת ההין יין לכבשׂ האחד׃
Exo 29:41  ואת הכבשׂ השׁני תעשׂה בין הערבים כמנחת הבקר וכנסכה תעשׂה־לה לריח ניחח אשׁה ליהוה׃
Exo 29:42  עלת תמיד לדרתיכם פתח אהל־מועד לפני יהוה אשׁר אועד לכם שׁמה לדבר אליך שׁם׃
Exo 29:43  ונעדתי שׁמה לבני ישׂראל ונקדשׁ בכבדי׃
Exo 29:44  וקדשׁתי את־אהל מועד ואת־המזבח ואת־אהרן ואת־בניו אקדשׁ לכהן לי׃
Exo 29:45  ושׁכנתי בתוך בני ישׂראל והייתי להם לאלהים׃
Exo 29:46  וידעו כי אני יהוה אלהיהם אשׁר הוצאתי אתם מארץ מצרים לשׁכני בתוכם אני יהוה אלהיהם׃
Exo 30:1  ועשׂית מזבח מקטר קטרת עצי שׁטים תעשׂה אתו׃
Exo 30:2  אמה ארכו ואמה רחבו רבוע יהיה ואמתים קמתו ממנו קרנתיו׃
Exo 30:3  וצפית אתו זהב טהור את־גגו ואת־קירתיו סביב ואת־קרנתיו ועשׂית לו זר זהב סביב׃
Exo 30:4  ושׁתי טבעת זהב תעשׂה־לו מתחת לזרו על שׁתי צלעתיו תעשׂה על־שׁני צדיו והיה לבתים לבדים לשׂאת אתו בהמה׃
Exo 30:5  ועשׂית את־הבדים עצי שׁטים וצפית אתם זהב׃
Exo 30:6  ונתתה אתו לפני הפרכת אשׁר על־ארן העדת לפני הכפרת אשׁר על־העדת אשׁר אועד לך שׁמה׃
Exo 30:7  והקטיר עליו אהרן קטרת סמים בבקר בבקר בהיטיבו את־הנרת יקטירנה׃
Exo 30:8  ובהעלת אהרן את־הנרת בין הערבים יקטירנה קטרת תמיד לפני יהוה לדרתיכם׃
Exo 30:9  לא־תעלו עליו קטרת זרה ועלה ומנחה ונסך לא תסכו עליו׃
Exo 30:10  וכפר אהרן על־קרנתיו אחת בשׁנה מדם חטאת הכפרים אחת בשׁנה יכפר עליו לדרתיכם קדשׁ־קדשׁים הוא ליהוה׃
Exo 30:11  וידבר יהוה אל־משׁה לאמר׃
Exo 30:12  כי תשׂא את־ראשׁ בני־ישׂראל לפקדיהם ונתנו אישׁ כפר נפשׁו ליהוה בפקד אתם ולא־יהיה בהם נגף בפקד אתם׃
Exo 30:13  זה יתנו כל־העבר על־הפקדים מחצית השׁקל בשׁקל הקדשׁ עשׂרים גרה השׁקל מחצית השׁקל תרומה ליהוה׃
Exo 30:14  כל העבר על־הפקדים מבן עשׂרים שׁנה ומעלה יתן תרומת יהוה׃
Exo 30:15  העשׁיר לא־ירבה והדל לא ימעיט ממחצית השׁקל לתת את־תרומת יהוה לכפר על־נפשׁתיכם׃
Exo 30:16  ולקחת את־כסף הכפרים מאת בני ישׂראל ונתת אתו על־עבדת אהל מועד והיה לבני ישׂראל לזכרון לפני יהוה לכפר על־נפשׁתיכם׃
Exo 30:17  וידבר יהוה אל־משׁה לאמר׃
Exo 30:18  ועשׂית כיור נחשׁת וכנו נחשׁת לרחצה ונתת אתו בין־אהל מועד ובין המזבח ונתת שׁמה מים׃
Exo 30:19  ורחצו אהרן ובניו ממנו את־ידיהם ואת־רגליהם׃
Exo 30:20  בבאם אל־אהל מועד ירחצו־מים ולא ימתו או בגשׁתם אל־המזבח לשׁרת להקטיר אשׁה ליהוה׃
Exo 30:21  ורחצו ידיהם ורגליהם ולא ימתו והיתה להם חק־עולם לו ולזרעו לדרתם׃
Exo 30:22  וידבר יהוה אל־משׁה לאמר׃
Exo 30:23  ואתה קח־לך בשׂמים ראשׁ מר־דרור חמשׁ מאות וקנמן־בשׂם מחציתו חמשׁים ומאתים וקנה־בשׂם חמשׁים ומאתים׃
Exo 30:24  וקדה חמשׁ מאות בשׁקל הקדשׁ ושׁמן זית הין׃
Exo 30:25  ועשׂית אתו שׁמן משׁחת־קדשׁ רקח מרקחת מעשׂה רקח שׁמן משׁחת־קדשׁ יהיה׃
Exo 30:26  ומשׁחת בו את־אהל מועד ואת ארון העדת׃
Exo 30:27  ואת־השׁלחן ואת־כל־כליו ואת־המנרה ואת־כליה ואת מזבח הקטרת׃
Exo 30:28  ואת־מזבח העלה ואת־כל־כליו ואת־הכיר ואת־כנו׃
Exo 30:29  וקדשׁת אתם והיו קדשׁ קדשׁים כל־הנגע בהם יקדשׁ׃
Exo 30:30  ואת־אהרן ואת־בניו תמשׁח וקדשׁת אתם לכהן לי׃
Exo 30:31  ואל־בני ישׂראל תדבר לאמר שׁמן משׁחת־קדשׁ יהיה זה לי לדרתיכם׃
Exo 30:32  על־בשׂר אדם לא ייסך ובמתכנתו לא תעשׂו כמהו קדשׁ הוא קדשׁ יהיה לכם׃
Exo 30:33  אישׁ אשׁר ירקח כמהו ואשׁר יתן ממנו על־זר ונכרת מעמיו׃
Exo 30:34  ויאמר יהוה אל־משׁה קח־לך סמים נטף ושׁחלת וחלבנה סמים ולבנה זכה בד בבד יהיה׃
Exo 30:35  ועשׂית אתה קטרת רקח מעשׂה רוקח ממלח טהור קדשׁ׃
Exo 30:36  ושׁחקת ממנה הדק ונתתה ממנה לפני העדת באהל מועד אשׁר אועד לך שׁמה קדשׁ קדשׁים תהיה לכם׃
Exo 30:37  והקטרת אשׁר תעשׂה במתכנתה לא תעשׂו לכם קדשׁ תהיה לך ליהוה׃
Exo 30:38  אישׁ אשׁר־יעשׂה כמוה להריח בה ונכרת מעמיו׃
Exo 31:1  וידבר יהוה אל־משׁה לאמר׃
Exo 31:2  ראה קראתי בשׁם בצלאל בן־אורי בן־חור למטה יהודה׃
Exo 31:3  ואמלא אתו רוח אלהים בחכמה ובתבונה ובדעת ובכל־מלאכה׃
Exo 31:4  לחשׁב מחשׁבת לעשׂות בזהב ובכסף ובנחשׁת׃
Exo 31:5  ובחרשׁת אבן למלאת ובחרשׁת עץ לעשׂות בכל־מלאכה׃
Exo 31:6  ואני הנה נתתי אתו את אהליאב בן־אחיסמך למטה־דן ובלב כל־חכם־לב נתתי חכמה ועשׂו את כל־אשׁר צויתך׃
Exo 31:7  את אהל מועד ואת־הארן לעדת ואת־הכפרת אשׁר עליו ואת כל־כלי האהל׃
Exo 31:8  ואת־השׁלחן ואת־כליו ואת־המנרה הטהרה ואת־כל־כליה ואת מזבח הקטרת׃
Exo 31:9  ואת־מזבח העלה ואת־כל־כליו ואת־הכיור ואת־כנו׃
Exo 31:10  ואת בגדי השׂרד ואת־בגדי הקדשׁ לאהרן הכהן ואת־בגדי בניו לכהן׃
Exo 31:11  ואת שׁמן המשׁחה ואת־קטרת הסמים לקדשׁ ככל אשׁר־צויתך יעשׂו׃
Exo 31:12  ויאמר יהוה אל־משׁה לאמר׃
Exo 31:13  ואתה דבר אל־בני ישׂראל לאמר אך את־שׁבתתי תשׁמרו כי אות הוא ביני וביניכם לדרתיכם לדעת כי אני יהוה מקדשׁכם׃
Exo 31:14  ושׁמרתם את־השׁבת כי קדשׁ הוא לכם מחלליה מות יומת כי כל־העשׂה בה מלאכה ונכרתה הנפשׁ ההוא מקרב עמיה׃
Exo 31:15  שׁשׁת ימים יעשׂה מלאכה וביום השׁביעי שׁבת שׁבתון קדשׁ ליהוה כל־העשׂה מלאכה ביום השׁבת מות יומת׃
Exo 31:16  ושׁמרו בני־ישׂראל את־השׁבת לעשׂות את־השׁבת לדרתם ברית עולם׃
Exo 31:17  ביני ובין בני ישׂראל אות הוא לעלם כי־שׁשׁת ימים עשׂה יהוה את־השׁמים ואת־הארץ וביום השׁביעי שׁבת וינפשׁ׃
Exo 31:18  ויתן אל־משׁה ככלתו לדבר אתו בהר סיני שׁני לחת העדת לחת אבן כתבים באצבע אלהים׃
Exo 32:1  וירא העם כי־בשׁשׁ משׁה לרדת מן־ההר ויקהל העם על־אהרן ויאמרו אליו קום עשׂה־לנו אלהים אשׁר ילכו לפנינו כי־זה משׁה האישׁ אשׁר העלנו מארץ מצרים לא ידענו מה־היה לו׃
Exo 32:2  ויאמר אלהם אהרן פרקו נזמי הזהב אשׁר באזני נשׁיכם בניכם ובנתיכם והביאו אלי׃
Exo 32:3  ויתפרקו כל־העם את־נזמי הזהב אשׁר באזניהם ויביאו אל־אהרן׃
Exo 32:4  ויקח מידם ויצר אתו בחרט ויעשׂהו עגל מסכה ויאמרו אלה אלהיך ישׂראל אשׁר העלוך מארץ מצרים׃
Exo 32:5  וירא אהרן ויבן מזבח לפניו ויקרא אהרן ויאמר חג ליהוה מחר׃
Exo 32:6  וישׁכימו ממחרת ויעלו עלת ויגשׁו שׁלמים וישׁב העם לאכל ושׁתו ויקמו לצחק׃
Exo 32:7  וידבר יהוה אל־משׁה לך־רד כי שׁחת עמך אשׁר העלית מארץ מצרים׃
Exo 32:8  סרו מהר מן־הדרך אשׁר צויתם עשׂו להם עגל מסכה וישׁתחוו־לו ויזבחו־לו ויאמרו אלה אלהיך ישׂראל אשׁר העלוך מארץ מצרים׃
Exo 32:9  ויאמר יהוה אל־משׁה ראיתי את־העם הזה והנה עם־קשׁה־ערף הוא׃
Exo 32:10  ועתה הניחה לי ויחר־אפי בהם ואכלם ואעשׂה אותך לגוי גדול׃
Exo 32:11  ויחל משׁה את־פני יהוה אלהיו ויאמר למה יהוה יחרה אפך בעמך אשׁר הוצאת מארץ מצרים בכח גדול וביד חזקה׃
Exo 32:12  למה יאמרו מצרים לאמר ברעה הוציאם להרג אתם בהרים ולכלתם מעל פני האדמה שׁוב מחרון אפך והנחם על־הרעה לעמך׃
Exo 32:13  זכר לאברהם ליצחק ולישׂראל עבדיך אשׁר נשׁבעת להם בך ותדבר אלהם ארבה את־זרעכם ככוכבי השׁמים וכל־הארץ הזאת אשׁר אמרתי אתן לזרעכם ונחלו לעלם׃
Exo 32:14  וינחם יהוה על־הרעה אשׁר דבר לעשׂות לעמו׃
Exo 32:15  ויפן וירד משׁה מן־ההר ושׁני לחת העדת בידו לחת כתבים משׁני עבריהם מזה ומזה הם כתבים׃
Exo 32:16  והלחת מעשׂה אלהים המה והמכתב מכתב אלהים הוא חרות על־הלחת׃
Exo 32:17  וישׁמע יהושׁע את־קול העם ברעה ויאמר אל־משׁה קול מלחמה במחנה׃
Exo 32:18  ויאמר אין קול ענות גבורה ואין קול ענות חלושׁה קול ענות אנכי שׁמע׃
Exo 32:19  ויהי כאשׁר קרב אל־המחנה וירא את־העגל ומחלת ויחר־אף משׁה וישׁלך מידו את־הלחת וישׁבר אתם תחת ההר׃
Exo 32:20  ויקח את־העגל אשׁר עשׂו וישׂרף באשׁ ויטחן עד אשׁר־דק ויזר על־פני המים וישׁק את־בני ישׂראל׃
Exo 32:21  ויאמר משׁה אל־אהרן מה־עשׂה לך העם הזה כי־הבאת עליו חטאה גדלה׃
Exo 32:22  ויאמר אהרן אל־יחר אף אדני אתה ידעת את־העם כי ברע הוא׃
Exo 32:23  ויאמרו לי עשׂה־לנו אלהים אשׁר ילכו לפנינו כי־זה משׁה האישׁ אשׁר העלנו מארץ מצרים לא ידענו מה־היה לו׃
Exo 32:24  ואמר להם למי זהב התפרקו ויתנו־לי ואשׁלכהו באשׁ ויצא העגל הזה׃
Exo 32:25  וירא משׁה את־העם כי פרע הוא כי־פרעה אהרן לשׁמצה בקמיהם׃
Exo 32:26  ויעמד משׁה בשׁער המחנה ויאמר מי ליהוה אלי ויאספו אליו כל־בני לוי׃
Exo 32:27  ויאמר להם כה־אמר יהוה אלהי ישׂראל שׂימו אישׁ־חרבו על־ירכו עברו ושׁובו משׁער לשׁער במחנה והרגו אישׁ־את־אחיו ואישׁ את־רעהו ואישׁ את־קרבו׃
Exo 32:28  ויעשׂו בני־לוי כדבר משׁה ויפל מן־העם ביום ההוא כשׁלשׁת אלפי אישׁ׃
Exo 32:29  ויאמר משׁה מלאו ידכם היום ליהוה כי אישׁ בבנו ובאחיו ולתת עליכם היום ברכה׃
Exo 32:30  ויהי ממחרת ויאמר משׁה אל־העם אתם חטאתם חטאה גדלה ועתה אעלה אל־יהוה אולי אכפרה בעד חטאתכם׃
Exo 32:31  וישׁב משׁה אל־יהוה ויאמר אנא חטא העם הזה חטאה גדלה ויעשׂו להם אלהי זהב׃
Exo 32:32  ועתה אם־תשׂא חטאתם ואם־אין מחני נא מספרך אשׁר כתבת׃
Exo 32:33  ויאמר יהוה אל־משׁה מי אשׁר חטא־לי אמחנו מספרי׃
Exo 32:34  ועתה לך נחה את־העם אל אשׁר־דברתי לך הנה מלאכי ילך לפניך וביום פקדי ופקדתי עלהם חטאתם׃
Exo 32:35  ויגף יהוה את־העם על אשׁר עשׂו את־העגל אשׁר עשׂה אהרן׃
Exo 33:1  וידבר יהוה אל־משׁה לך עלה מזה אתה והעם אשׁר העלית מארץ מצרים אל־הארץ אשׁר נשׁבעתי לאברהם ליצחק וליעקב לאמר לזרעך אתננה׃
Exo 33:2  ושׁלחתי לפניך מלאך וגרשׁתי את־הכנעני האמרי והחתי והפרזי החוי והיבוסי׃
Exo 33:3  אל־ארץ זבת חלב ודבשׁ כי לא אעלה בקרבך כי עם־קשׁה־ערף אתה פן־אכלך בדרך׃
Exo 33:4  וישׁמע העם את־הדבר הרע הזה ויתאבלו ולא־שׁתו אישׁ עדיו עליו׃
Exo 33:5  ויאמר יהוה אל־משׁה אמר אל־בני־ישׂראל אתם עם־קשׁה־ערף רגע אחד אעלה בקרבך וכליתיך ועתה הורד עדיך מעליך ואדעה מה אעשׂה־לך׃
Exo 33:6  ויתנצלו בני־ישׂראל את־עדים מהר חורב׃
Exo 33:7  ומשׁה יקח את־האהל ונטה־לו מחוץ למחנה הרחק מן־המחנה וקרא לו אהל מועד והיה כל־מבקשׁ יהוה יצא אל־אהל מועד אשׁר מחוץ למחנה׃
Exo 33:8  והיה כצאת משׁה אל־האהל יקומו כל־העם ונצבו אישׁ פתח אהלו והביטו אחרי משׁה עד־באו האהלה׃
Exo 33:9  והיה כבא משׁה האהלה ירד עמוד הענן ועמד פתח האהל ודבר עם־משׁה׃
Exo 33:10  וראה כל־העם את־עמוד הענן עמד פתח האהל וקם כל־העם והשׁתחוו אישׁ פתח אהלו׃
Exo 33:11  ודבר יהוה אל־משׁה פנים אל־פנים כאשׁר ידבר אישׁ אל־רעהו ושׁב אל־המחנה ומשׁרתו יהושׁע בן־נון נער לא ימישׁ מתוך האהל׃
Exo 33:12  ויאמר משׁה אל־יהוה ראה אתה אמר אלי העל את־העם הזה ואתה לא הודעתני את אשׁר־תשׁלח עמי ואתה אמרת ידעתיך בשׁם וגם־מצאת חן בעיני׃
Exo 33:13  ועתה אם־נא מצאתי חן בעיניך הודעני נא את־דרכך ואדעך למען אמצא־חן בעיניך וראה כי עמך הגוי הזה׃
Exo 33:14  ויאמר פני ילכו והנחתי לך׃
Exo 33:15  ויאמר אליו אם־אין פניך הלכים אל־תעלנו מזה׃
Exo 33:16  ובמה יודע אפוא כי־מצאתי חן בעיניך אני ועמך הלוא בלכתך עמנו ונפלינו אני ועמך מכל־העם אשׁר על־פני האדמה׃
Exo 33:17  ויאמר יהוה אל־משׁה גם את־הדבר הזה אשׁר דברת אעשׂה כי־מצאת חן בעיני ואדעך בשׁם׃
Exo 33:18  ויאמר הראני נא את־כבדך׃
Exo 33:19  ויאמר אני אעביר כל־טובי על־פניך וקראתי בשׁם יהוה לפניך וחנתי את־אשׁר אחן ורחמתי את־אשׁר ארחם׃
Exo 33:20  ויאמר לא תוכל לראת את־פני כי לא־יראני האדם וחי׃
Exo 33:21  ויאמר יהוה הנה מקום אתי ונצבת על־הצור׃
Exo 33:22  והיה בעבר כבדי ושׂמתיך בנקרת הצור ושׂכתי כפי עליך עד־עברי׃
Exo 33:23  והסרתי את־כפי וראית את־אחרי ופני לא יראו׃
Exo 34:1  ויאמר יהוה אל־משׁה פסל־לך שׁני־לחת אבנים כראשׁנים וכתבתי על־הלחת את־הדברים אשׁר היו על־הלחת הראשׁנים אשׁר שׁברת׃
Exo 34:2  והיה נכון לבקר ועלית בבקר אל־הר סיני ונצבת לי שׁם על־ראשׁ ההר׃
Exo 34:3  ואישׁ לא־יעלה עמך וגם־אישׁ אל־ירא בכל־ההר גם־הצאן והבקר אל־ירעו אל־מול ההר ההוא׃
Exo 34:4  ויפסל שׁני־לחת אבנים כראשׁנים וישׁכם משׁה בבקר ויעל אל־הר סיני כאשׁר צוה יהוה אתו ויקח בידו שׁני לחת אבנים׃
Exo 34:5  וירד יהוה בענן ויתיצב עמו שׁם ויקרא בשׁם יהוה׃
Exo 34:6  ויעבר יהוה על־פניו ויקרא יהוה יהוה אל רחום וחנון ארך אפים ורב־חסד ואמת׃
Exo 34:7  נצר חסד לאלפים נשׂא עון ופשׁע וחטאה ונקה לא ינקה פקד עון אבות על־בנים ועל־בני בנים על־שׁלשׁים ועל־רבעים׃
Exo 34:8  וימהר משׁה ויקד ארצה וישׁתחו׃
Exo 34:9  ויאמר אם־נא מצאתי חן בעיניך אדני ילך־נא אדני בקרבנו כי עם־קשׁה־ערף הוא וסלחת לעוננו ולחטאתנו ונחלתנו׃
Exo 34:10  ויאמר הנה אנכי כרת ברית נגד כל־עמך אעשׂה נפלאת אשׁר לא־נבראו בכל־הארץ ובכל־הגוים וראה כל־העם אשׁר־אתה בקרבו את־מעשׂה יהוה כי־נורא הוא אשׁר אני עשׂה עמך׃
Exo 34:11  שׁמר־לך את אשׁר אנכי מצוך היום הנני גרשׁ מפניך את־האמרי והכנעני והחתי והפרזי והחוי והיבוסי׃
Exo 34:12  השׁמר לך פן־תכרת ברית ליושׁב הארץ אשׁר אתה בא עליה פן־יהיה למוקשׁ בקרבך׃
Exo 34:13  כי את־מזבחתם תתצון ואת־מצבתם תשׁברון ואת־אשׁריו תכרתון׃
Exo 34:14  כי לא תשׁתחוה לאל אחר כי יהוה קנא שׁמו אל קנא הוא׃
Exo 34:15  פן־תכרת ברית ליושׁב הארץ וזנו אחרי אלהיהם וזבחו לאלהיהם וקרא לך ואכלת מזבחו׃
Exo 34:16  ולקחת מבנתיו לבניך וזנו בנתיו אחרי אלהיהן והזנו את־בניך אחרי אלהיהן׃
Exo 34:17  אלהי מסכה לא תעשׂה־לך׃
Exo 34:18  את־חג המצות תשׁמר שׁבעת ימים תאכל מצות אשׁר צויתך למועד חדשׁ האביב כי בחדשׁ האביב יצאת ממצרים׃
Exo 34:19  כל־פטר רחם לי וכל־מקנך תזכר פטר שׁור ושׂה׃
Exo 34:20  ופטר חמור תפדה בשׂה ואם־לא תפדה וערפתו כל בכור בניך תפדה ולא־יראו פני ריקם׃
Exo 34:21  שׁשׁת ימים תעבד וביום השׁביעי תשׁבת בחרישׁ ובקציר תשׁבת׃
Exo 34:22  וחג שׁבעת תעשׂה לך בכורי קציר חטים וחג האסיף תקופת השׁנה׃
Exo 34:23  שׁלשׁ פעמים בשׁנה יראה כל־זכורך את־פני האדן יהוה אלהי ישׂראל׃
Exo 34:24  כי־אורישׁ גוים מפניך והרחבתי את־גבלך ולא־יחמד אישׁ את־ארצך בעלתך לראות את־פני יהוה אלהיך שׁלשׁ פעמים בשׁנה׃
Exo 34:25  לא־תשׁחט על־חמץ דם־זבחי ולא־ילין לבקר זבח חג הפסח׃
Exo 34:26  ראשׁית בכורי אדמתך תביא בית יהוה אלהיך לא־תבשׁל גדי בחלב אמו׃
Exo 34:27  ויאמר יהוה אל־משׁה כתב־לך את־הדברים האלה כי על־פי הדברים האלה כרתי אתך ברית ואת־ישׂראל׃
Exo 34:28  ויהי־שׁם עם־יהוה ארבעים יום וארבעים לילה לחם לא אכל ומים לא שׁתה ויכתב על־הלחת את דברי הברית עשׂרת הדברים׃
Exo 34:29  ויהי ברדת משׁה מהר סיני ושׁני לחת העדת ביד־משׁה ברדתו מן־ההר ומשׁה לא־ידע כי קרן עור פניו בדברו אתו׃
Exo 34:30  וירא אהרן וכל־בני ישׂראל את־משׁה והנה קרן עור פניו וייראו מגשׁת אליו׃
Exo 34:31  ויקרא אלהם משׁה וישׁבו אליו אהרן וכל־הנשׂאים בעדה וידבר משׁה אלהם׃
Exo 34:32  ואחרי־כן נגשׁו כל־בני ישׂראל ויצום את כל־אשׁר דבר יהוה אתו בהר סיני׃
Exo 34:33  ויכל משׁה מדבר אתם ויתן על־פניו מסוה׃
Exo 34:34  ובבא משׁה לפני יהוה לדבר אתו יסיר את־המסוה עד־צאתו ויצא ודבר אל־בני ישׂראל את אשׁר יצוה׃
Exo 34:35  וראו בני־ישׂראל את־פני משׁה כי קרן עור פני משׁה והשׁיב משׁה את־המסוה על־פניו עד־באו לדבר אתו׃
Exo 35:1  ויקהל משׁה את־כל־עדת בני ישׂראל ויאמר אלהם אלה הדברים אשׁר־צוה יהוה לעשׂת אתם׃
Exo 35:2  שׁשׁת ימים תעשׂה מלאכה וביום השׁביעי יהיה לכם קדשׁ שׁבת שׁבתון ליהוה כל־העשׂה בו מלאכה יומת׃
Exo 35:3  לא־תבערו אשׁ בכל משׁבתיכם ביום השׁבת׃
Exo 35:4  ויאמר משׁה אל־כל־עדת בני־ישׂראל לאמר זה הדבר אשׁר־צוה יהוה לאמר׃
Exo 35:5  קחו מאתכם תרומה ליהוה כל נדיב לבו יביאה את תרומת יהוה זהב וכסף ונחשׁת׃
Exo 35:6  ותכלת וארגמן ותולעת שׁני ושׁשׁ ועזים׃
Exo 35:7  וערת אילם מאדמים וערת תחשׁים ועצי שׂטים׃
Exo 35:8  ושׁמן למאור ובשׂמים לשׁמן המשׁחה ולקטרת הסמים׃
Exo 35:9  ואבני־שׁהם ואבני מלאים לאפוד ולחשׁן׃
Exo 35:10  וכל־חכם־לב בכם יבאו ויעשׂו את כל־אשׁר צוה יהוה׃
Exo 35:11  את־המשׁכן את־אהלו ואת־מכסהו את־קרסיו ואת־קרשׁיו את־בריחו את־עמדיו ואת־אדניו׃
Exo 35:12  את־הארן ואת־בדיו את־הכפרת ואת פרכת המסך׃
Exo 35:13  את־השׁלחן ואת־בדיו ואת־כל־כליו ואת לחם הפנים׃
Exo 35:14  ואת־מנרת המאור ואת־כליה ואת־נרתיה ואת שׁמן המאור׃
Exo 35:15  ואת־מזבח הקטרת ואת־בדיו ואת שׁמן המשׁחה ואת קטרת הסמים ואת־מסך הפתח לפתח המשׁכן׃
Exo 35:16  את מזבח העלה ואת־מכבר הנחשׁת אשׁר־לו את־בדיו ואת־כל־כליו את־הכיר ואת־כנו׃
Exo 35:17  את קלעי החצר את־עמדיו ואת־אדניה ואת מסך שׁער החצר׃
Exo 35:18  את־יתדת המשׁכן ואת־יתדת החצר ואת־מיתריהם׃
Exo 35:19  את־בגדי השׂרד לשׁרת בקדשׁ את־בגדי הקדשׁ לאהרן הכהן ואת־בגדי בניו לכהן׃
Exo 35:20  ויצאו כל־עדת בני־ישׂראל מלפני משׁה׃
Exo 35:21  ויבאו כל־אישׁ אשׁר־נשׂאו לבו וכל אשׁר נדבה רוחו אתו הביאו את־תרומת יהוה למלאכת אהל מועד ולכל־עבדתו ולבגדי הקדשׁ׃
Exo 35:22  ויבאו האנשׁים על־הנשׁים כל נדיב לב הביאו חח ונזם וטבעת וכומז כל־כלי זהב וכל־אישׁ אשׁר הניף תנופת זהב ליהוה׃
Exo 35:23  וכל־אישׁ אשׁר־נמצא אתו תכלת וארגמן ותולעת שׁני ושׁשׁ ועזים וערת אילם מאדמים וערת תחשׁים הביאו׃
Exo 35:24  כל־מרים תרומת כסף ונחשׁת הביאו את תרומת יהוה וכל אשׁר נמצא אתו עצי שׁטים לכל־מלאכת העבדה הביאו׃
Exo 35:25  וכל־אשׁה חכמת־לב בידיה טוו ויביאו מטוה את־התכלת ואת־הארגמן את־תולעת השׁני ואת־השׁשׁ׃
Exo 35:26  וכל־הנשׁים אשׁר נשׂא לבן אתנה בחכמה טוו את־העזים׃
Exo 35:27  והנשׂאם הביאו את אבני השׁהם ואת אבני המלאים לאפוד ולחשׁן׃
Exo 35:28  ואת־הבשׂם ואת־השׁמן למאור ולשׁמן המשׁחה ולקטרת הסמים׃
Exo 35:29  כל־אישׁ ואשׁה אשׁר נדב לבם אתם להביא לכל־המלאכה אשׁר צוה יהוה לעשׂות ביד־משׁה הביאו בני־ישׂראל נדבה ליהוה׃
Exo 35:30  ויאמרמשׁה אל־בני ישׂראל ראו קרא יהוה בשׁם בצלאל בן־אורי בן־חור למטה יהודה׃
Exo 35:31  וימלא אתו רוח אלהים בחכמה בתבונה ובדעת ובכל־מלאכה׃
Exo 35:32  ולחשׁב מחשׁבת לעשׂת בזהב ובכסף ובנחשׁת׃
Exo 35:33  ובחרשׁת אבן למלאת ובחרשׁת עץ לעשׂות בכל־מלאכת מחשׁבת׃
Exo 35:34  ולהורת נתן בלבו הוא ואהליאב בן־אחיסמך למטה־דן׃
Exo 35:35  מלא אתם חכמת־לב לעשׂות כל־מלאכת חרשׁ וחשׁב ורקם בתכלת ובארגמן בתולעת השׁני ובשׁשׁ וארג עשׂי כל־מלאכה וחשׁבי מחשׁבת׃
Exo 36:1  ועשׂה בצלאל ואהליאב וכל אישׁ חכם־לב אשׁר נתן יהוה חכמה ותבונה בהמה לדעת לעשׂת את־כל־מלאכת עבדת הקדשׁ לכל אשׁר־צוה יהוה׃
Exo 36:2  ויקרא משׁה אל־בצלאל ואל־אהליאב ואל כל־אישׁ חכם־לב אשׁר נתן יהוה חכמה בלבו כל אשׁר נשׂאו לבו לקרבה אל־המלאכה לעשׂת אתה׃
Exo 36:3  ויקחו מלפני משׁה את כל־התרומה אשׁר הביאו בני ישׂראל למלאכת עבדת הקדשׁ לעשׂת אתה והם הביאו אליו עוד נדבה בבקר בבקר׃
Exo 36:4  ויבאו כל־החכמים העשׂים את כל־מלאכת הקדשׁ אישׁ־אישׁ ממלאכתו אשׁר־המה עשׂים׃
Exo 36:5  ויאמרו אל־משׁה לאמר מרבים העם להביא מדי העבדה למלאכה אשׁר־צוה יהוה לעשׂת אתה׃
Exo 36:6  ויצו משׁה ויעבירו קול במחנה לאמר אישׁ ואשׁה אל־יעשׂו־עוד מלאכה לתרומת הקדשׁ ויכלא העם מהביא׃
Exo 36:7  והמלאכה היתה דים לכל־המלאכה לעשׂות אתה והותר׃
Exo 36:8  ויעשׂו כל־חכם־לב בעשׂי המלאכה את־המשׁכן עשׂר יריעת שׁשׁ משׁזר ותכלת וארגמן ותולעת שׁני כרבים מעשׂה חשׁב עשׂה אתם׃
Exo 36:9  ארך היריעה האחת שׁמנה ועשׂרים באמה ורחב ארבע באמה היריעה האחת מדה אחת לכל־היריעת׃
Exo 36:10  ויחבר את־חמשׁ היריעת אחת אל־אחת וחמשׁ יריעת חבר אחת אל־אחת׃
Exo 36:11  ויעשׂ ללאת תכלת על שׂפת היריעה האחת מקצה במחברת כן עשׂה בשׂפת היריעה הקיצונה במחברת השׁנית׃
Exo 36:12  חמשׁים ללאת עשׂה ביריעה האחת וחמשׁים ללאת עשׂה בקצה היריעה אשׁר במחברת השׁנית מקבילת הללאת אחת אל־אחת׃
Exo 36:13  ויעשׂ חמשׁים קרסי זהב ויחבר את־היריעת אחת אל־אחת בקרסים ויהי המשׁכן אחד׃
Exo 36:14  ויעשׂ יריעת עזים לאהל על־המשׁכן עשׁתי־עשׂרה יריעת עשׂה אתם׃
Exo 36:15  ארך היריעה האחת שׁלשׁים באמה וארבע אמות רחב היריעה האחת מדה אחת לעשׁתי עשׂרה יריעת׃
Exo 36:16  ויחבר את־חמשׁ היריעת לבד ואת־שׁשׁ היריעת לבד׃
Exo 36:17  ויעשׂ ללאת חמשׁים על שׂפת היריעה הקיצנה במחברת וחמשׁים ללאת עשׂה על־שׂפת היריעה החברת השׁנית׃
Exo 36:18  ויעשׂ קרסי נחשׁת חמשׁים לחבר את־האהל להית אחד׃
Exo 36:19  ויעשׂ מכסה לאהל ערת אילם מאדמים ומכסה ערת תחשׁים מלמעלה׃
Exo 36:20  ויעשׂ את־הקרשׁים למשׁכן עצי שׁטים עמדים׃
Exo 36:21  עשׂר אמת ארך הקרשׁ ואמה וחצי האמה רחב הקרשׁ האחד׃
Exo 36:22  שׁתי ידת לקרשׁ האחד משׁלבת אחת אל־אחת כן עשׂה לכל קרשׁי המשׁכן׃
Exo 36:23  ויעשׂ את־הקרשׁים למשׁכן עשׂרים קרשׁים לפאת נגב תימנה׃
Exo 36:24  וארבעים אדני־כסף עשׂה תחת עשׂרים הקרשׁים שׁני אדנים תחת־הקרשׁ האחד לשׁתי ידתיו ושׁני אדנים תחת־הקרשׁ האחד לשׁתי ידתיו׃
Exo 36:25  ולצלע המשׁכן השׁנית לפאת צפון עשׂה עשׂרים קרשׁים׃
Exo 36:26  וארבעים אדניהם כסף שׁני אדנים תחת הקרשׁ האחד ושׁני אדנים תחת הקרשׁ האחד׃
Exo 36:27  ולירכתי המשׁכן ימה עשׂה שׁשׁה קרשׁים׃
Exo 36:28  ושׁני קרשׁים עשׂה למקצעת המשׁכן בירכתים׃
Exo 36:29  והיו תואמם מלמטה ויחדו יהיו תמים אל־ראשׁו אל־הטבעת האחת כן עשׂה לשׁניהם לשׁני המקצעת׃
Exo 36:30  והיו שׁמנה קרשׁים ואדניהם כסף שׁשׁה עשׂר אדנים שׁני אדנים שׁני אדנים תחת הקרשׁ האחד׃
Exo 36:31  ויעשׂ בריחי עצי שׁטים חמשׁה לקרשׁי צלע־המשׁכן האחת׃
Exo 36:32  וחמשׁה בריחם לקרשׁי צלע־המשׁכן השׁנית וחמשׁה בריחם לקרשׁי המשׁכן לירכתים ימה׃
Exo 36:33  ויעשׂ את־הבריח התיכן לברח בתוך הקרשׁים מן־הקצה אל־הקצה׃
Exo 36:34  ואת־הקרשׁים צפה זהב ואת־טבעתם עשׂה זהב בתים לבריחם ויצף את־הבריחם זהב׃
Exo 36:35  ויעשׂ את־הפרכת תכלת וארגמן ותולעת שׁני ושׁשׁ משׁזר מעשׂה חשׁב עשׂה אתה כרבים׃
Exo 36:36  ויעשׂ לה ארבעה עמודי שׁטים ויצפם זהב וויהם זהב ויצק להם ארבעה אדני־כסף׃
Exo 36:37  ויעשׂ מסך לפתח האהל תכלת וארגמן ותולעת שׁני ושׁשׁ משׁזר מעשׂה רקם׃
Exo 36:38  ואת־עמודיו חמשׁה ואת־וויהם וצפה ראשׁיהם וחשׁקיהם זהב ואדניהם חמשׁה נחשׁת׃
Exo 37:1  ויעשׂ בצלאל את־הארן עצי שׁטים אמתים וחצי ארכו ואמה וחצי רחבו ואמה וחצי קמתו׃
Exo 37:2  ויצפהו זהב טהור מבית ומחוץ ויעשׂ לו זר זהב סביב׃
Exo 37:3  ויצק לו ארבע טבעת זהב על ארבע פעמתיו ושׁתי טבעת על־צלעו האחת ושׁתי טבעת על־צלעו השׁנית׃
Exo 37:4  ויעשׂ בדי עצי שׁטים ויצף אתם זהב׃
Exo 37:5  ויבא את־הבדים בטבעת על צלעת הארן לשׂאת את־הארן׃
Exo 37:6  ויעשׂ כפרת זהב טהור אמתים וחצי ארכה ואמה וחצי רחבה׃
Exo 37:7  ויעשׂ שׁני כרבים זהב מקשׁה עשׂה אתם משׁני קצות הכפרת׃
Exo 37:8  כרוב־אחד מקצה מזה וכרוב־אחד מקצה מזה מן־הכפרת עשׂה את־הכרבים משׁני קצוותו׃
Exo 37:9  ויהיו הכרבים פרשׂי כנפים למעלה סככים בכנפיהם על־הכפרת ופניהם אישׁ אל־אחיו אל־הכפרת היו פני הכרבים׃
Exo 37:10  ויעשׂ את־השׁלחן עצי שׁטים אמתים ארכו ואמה רחבו ואמה וחצי קמתו׃
Exo 37:11  ויצף אתו זהב טהור ויעשׂ לו זר זהב סביב׃
Exo 37:12  ויעשׂ לו מסגרת טפח סביב ויעשׂ זר־זהב למסגרתו סביב׃
Exo 37:13  ויצק לו ארבע טבעת זהב ויתן את־הטבעת על ארבע הפאת אשׁר לארבע רגליו׃
Exo 37:14  לעמת המסגרת היו הטבעת בתים לבדים לשׂאת את־השׁלחן׃
Exo 37:15  ויעשׂ את־הבדים עצי שׁטים ויצף אתם זהב לשׂאת את־השׁלחן׃
Exo 37:16  ויעשׂ את־הכלים אשׁר על־השׁלחן את־קערתיו ואת־כפתיו ואת מנקיתיו ואת־הקשׂות אשׁר יסך בהן זהב טהור׃
Exo 37:17  ויעשׂ את־המנרה זהב טהור מקשׁה עשׂה את־המנרה ירכה וקנה גביעיה כפתריה ופרחיה ממנה היו׃
Exo 37:18  ושׁשׁה קנים יצאים מצדיה שׁלשׁה קני מנרה מצדה האחד ושׁלשׁה קני מנרה מצדה השׁני׃
Exo 37:19  שׁלשׁה גבעים משׁקדים בקנה האחד כפתר ופרח ושׁלשׁה גבעים משׁקדים בקנה אחד כפתר ופרח כן לשׁשׁת הקנים היצאים מן־המנרה׃
Exo 37:20  ובמנרה ארבעה גבעים משׁקדים כפתריה ופרחיה׃
Exo 37:21  וכפתר תחת שׁני הקנים ממנה וכפתר תחת שׁני הקנים ממנה וכפתר תחת־שׁני הקנים ממנה לשׁשׁת הקנים היצאים ממנה׃
Exo 37:22  כפתריהם וקנתם ממנה היו כלה מקשׁה אחת זהב טהור׃
Exo 37:23  ויעשׂ את־נרתיה שׁבעה ומלקחיה ומחתתיה זהב טהור׃
Exo 37:24  ככר זהב טהור עשׂה אתה ואת כל־כליה׃
Exo 37:25  ויעשׂ את־מזבח הקטרת עצי שׁטים אמה ארכו ואמה רחבו רבוע ואמתים קמתו ממנו היו קרנתיו׃
Exo 37:26  ויצף אתו זהב טהור את־גגו ואת־קירתיו סביב ואת־קרנתיו ויעשׂ לו זר זהב סביב׃
Exo 37:27  ושׁתי טבעת זהב עשׂה־לו מתחת לזרו על שׁתי צלעתיו על שׁני צדיו לבתים לבדים לשׂאת אתו בהם׃
Exo 37:28  ויעשׂ את־הבדים עצי שׁטים ויצף אתם זהב׃
Exo 37:29  ויעשׂ את־שׁמן המשׁחה קדשׁ ואת־קטרת הסמים טהור מעשׂה רקח׃
Exo 38:1  ויעשׂ את־מזבח העלה עצי שׁטים חמשׁ אמות ארכו וחמשׁ־אמות רחבו רבוע ושׁלשׁ אמות קמתו׃
Exo 38:2  ויעשׂ קרנתיו על ארבע פנתיו ממנו היו קרנתיו ויצף אתו נחשׁת׃
Exo 38:3  ויעשׂ את־כל־כלי המזבח את־הסירת ואת־היעים ואת־המזרקת את־המזלגת ואת־המחתת כל־כליו עשׂה נחשׁת׃
Exo 38:4  ויעשׂ למזבח מכבר מעשׂה רשׁת נחשׁת תחת כרכבו מלמטה עד־חציו׃
Exo 38:5  ויצק ארבע טבעת בארבע הקצות למכבר הנחשׁת בתים לבדים׃
Exo 38:6  ויעשׂ את־הבדים עצי שׁטים ויצף אתם נחשׁת׃
Exo 38:7  ויבא את־הבדים בטבעת על צלעת המזבח לשׂאת אתו בהם נבוב לחת עשׂה אתו׃
Exo 38:8  ויעשׂ את הכיור נחשׁת ואת כנו נחשׁת במראת הצבאת אשׁר צבאו פתח אהל מועד׃
Exo 38:9  ויעשׂ את־החצר לפאת נגב תימנה קלעי החצר שׁשׁ משׁזר מאה באמה׃
Exo 38:10  עמודיהם עשׂרים ואדניהם עשׂרים נחשׁת ווי העמודים וחשׁקיהם כסף׃
Exo 38:11  ולפאת צפון מאה באמה עמודיהם עשׂרים ואדניהם עשׂרים נחשׁת ווי העמודים וחשׁקיהם כסף׃
Exo 38:12  ולפאת־ים קלעים חמשׁים באמה עמודיהם עשׂרה ואדניהם עשׂרה ווי העמדים וחשׁוקיהם כסף׃
Exo 38:13  ולפאת קדמה מזרחה חמשׁים אמה׃
Exo 38:14  קלעים חמשׁ־עשׂרה אמה אל־הכתף עמודיהם שׁלשׁה ואדניהם שׁלשׁה׃
Exo 38:15  ולכתף השׁנית מזה ומזה לשׁער החצר קלעים חמשׁ עשׂרה אמה עמדיהם שׁלשׁה ואדניהם שׁלשׁה׃
Exo 38:16  כל־קלעי החצר סביב שׁשׁ משׁזר׃
Exo 38:17  והאדנים לעמדים נחשׁת ווי העמודים וחשׁוקיהם כסף וצפוי ראשׁיהם כסף והם מחשׁקים כסף כל עמדי החצר׃
Exo 38:18  ומסך שׁער החצר מעשׂה רקם תכלת וארגמן ותולעת שׁני ושׁשׁ משׁזר ועשׂרים אמה ארך וקומה ברחב חמשׁ אמות לעמת קלעי החצר׃
Exo 38:19  ועמדיהם ארבעה ואדניהם ארבעה נחשׁת וויהם כסף וצפוי ראשׁיהם וחשׁקיהם כסף׃
Exo 38:20  וכל־היתדת למשׁכן ולחצר סביב נחשׁת׃
Exo 38:21  אלה פקודי המשׁכן משׁכן העדת אשׁר פקד על־פי משׁה עבדת הלוים ביד איתמר בן־אהרן הכהן׃
Exo 38:22  ובצלאל בן־אורי בן־חור למטה יהודה עשׂה את כל־אשׁר־צוה יהוה את־משׁה׃
Exo 38:23  ואתו אהליאב בן־אחיסמך למטה־דן חרשׁ וחשׁב ורקם בתכלת ובארגמן ובתולעת השׁני ובשׁשׁ׃
Exo 38:24  כל־הזהב העשׂוי למלאכה בכל מלאכת הקדשׁ ויהי זהב התנופה תשׁע ועשׂרים ככר ושׁבע מאות ושׁלשׁים שׁקל בשׁקל הקדשׁ׃
Exo 38:25  וכסף פקודי העדה מאת ככר ואלף ושׁבע מאות וחמשׁה ושׁבעים שׁקל בשׁקל הקדשׁ׃
Exo 38:26  בקע לגלגלת מחצית השׁקל בשׁקל הקדשׁ לכל העבר על־הפקדים מבן עשׂרים שׁנה ומעלה לשׁשׁ־מאות אלף ושׁלשׁת אלפים וחמשׁ מאות וחמשׁים׃
Exo 38:27  ויהי מאת ככר הכסף לצקת את אדני הקדשׁ ואת אדני הפרכת מאת אדנים למאת הככר ככר לאדן׃
Exo 38:28  ואת־האלף ושׁבע המאות וחמשׁה ושׁבעים עשׂה ווים לעמודים וצפה ראשׁיהם וחשׁק אתם׃
Exo 38:29  ונחשׁת התנופה שׁבעים ככר ואלפים וארבע־מאות שׁקל׃
Exo 38:30  ויעשׂ בה את־אדני פתח אהל מועד ואת מזבח הנחשׁת ואת־מכבר הנחשׁת אשׁר־לו ואת כל־כלי המזבח׃
Exo 38:31  ואת־אדני החצר סביב ואת־אדני שׁער החצר ואת כל־יתדת המשׁכן ואת־כל־יתדת החצר סביב׃
Exo 39:1  ומן־התכלת והארגמן ותולעת השׁני עשׂו בגדי־שׂרד לשׁרת בקדשׁ ויעשׂו את־בגדי הקדשׁ אשׁר לאהרן כאשׁר צוה יהוה את־משׁה׃
Exo 39:2  ויעשׂ את־האפד זהב תכלת וארגמן ותולעת שׁני ושׁשׁ משׁזר׃
Exo 39:3  וירקעו את־פחי הזהב וקצץ פתילם לעשׂות בתוך התכלת ובתוך הארגמן ובתוך תולעת השׁני ובתוך השׁשׁ מעשׂה חשׁב׃
Exo 39:4  כתפת עשׂו־לו חברת על־שׁני קצוותו חבר׃
Exo 39:5  וחשׁב אפדתו אשׁר עליו ממנו הוא כמעשׂהו זהב תכלת וארגמן ותולעת שׁני ושׁשׁ משׁזר כאשׁר צוה יהוה את־משׁה׃
Exo 39:6  ויעשׂו את־אבני השׁהם מסבת משׁבצת זהב מפתחת פתוחי חותם על־שׁמות בני ישׂראל׃
Exo 39:7  וישׂם אתם על כתפת האפד אבני זכרון לבני ישׂראל כאשׁר צוה יהוה את־משׁה׃
Exo 39:8  ויעשׂ את־החשׁן מעשׂה חשׁב כמעשׂה אפד זהב תכלת וארגמן ותולעת שׁני ושׁשׁ משׁזר׃
Exo 39:9  רבוע היה כפול עשׂו את־החשׁן זרת ארכו וזרת רחבו כפול׃
Exo 39:10  וימלאו־בו ארבעה טורי אבן טור אדם פטדה וברקת הטור האחד׃
Exo 39:11  והטור השׁני נפך ספיר ויהלם׃
Exo 39:12  והטור השׁלישׁי לשׁם שׁבו ואחלמה׃
Exo 39:13  והטור הרביעי תרשׁישׁ שׁהם וישׁפה מוסבת משׁבצת זהב במלאתם׃
Exo 39:14  והאבנים על־שׁמת בני־ישׂראל הנה שׁתים עשׂרה על־שׁמתם פתוחי חתם אישׁ על־שׁמו לשׁנים עשׂר שׁבט׃
Exo 39:15  ויעשׂו על־החשׁן שׁרשׁרת גבלת מעשׂה עבת זהב טהור׃
Exo 39:16  ויעשׂו שׁתי משׁבצת זהב ושׁתי טבעת זהב ויתנו את־שׁתי הטבעת על־שׁני קצות החשׁן׃
Exo 39:17  ויתנו שׁתי העבתת הזהב על־שׁתי הטבעת על־קצות החשׁן׃
Exo 39:18  ואת שׁתי קצות שׁתי העבתת נתנו על־שׁתי המשׁבצת ויתנם על־כתפת האפד אל־מול פניו׃
Exo 39:19  ויעשׂו שׁתי טבעת זהב וישׂימו על־שׁני קצות החשׁן על־שׂפתו אשׁר אל־עבר האפד ביתה׃
Exo 39:20  ויעשׂו שׁתי טבעת זהב ויתנם על־שׁתי כתפת האפד מלמטה ממול פניו לעמת מחברתו ממעל לחשׁב האפד׃
Exo 39:21  וירכסו את־החשׁן מטבעתיו אל־טבעת האפד בפתיל תכלת להית על־חשׁב האפד ולא־יזח החשׁן מעל האפד כאשׁר צוה יהוה את־משׁה׃
Exo 39:22  ויעשׂ את־מעיל האפד מעשׂה ארג כליל תכלת׃
Exo 39:23  ופי־המעיל בתוכו כפי תחרא שׂפה לפיו סביב לא יקרע׃
Exo 39:24  ויעשׂו על־שׁולי המעיל רמוני תכלת וארגמן ותולעת שׁני משׁזר׃
Exo 39:25  ויעשׂו פעמני זהב טהור ויתנו את־הפעמנים בתוך הרמנים על־שׁולי המעיל סביב בתוך הרמנים׃
Exo 39:26  פעמן ורמן פעמן ורמן על־שׁולי המעיל סביב לשׁרת כאשׁר צוה יהוה את־משׁה׃
Exo 39:27  ויעשׂו את־הכתנת שׁשׁ מעשׂה ארג לאהרן ולבניו׃
Exo 39:28  ואת המצנפת שׁשׁ ואת־פארי המגבעת שׁשׁ ואת־מכנסי הבד שׁשׁ משׁזר׃
Exo 39:29  ואת־האבנט שׁשׁ משׁזר ותכלת וארגמן ותולעת שׁני מעשׂה רקם כאשׁר צוה יהוה את־משׁה׃
Exo 39:30  ויעשׂו את־ציץ נזר־הקדשׁ זהב טהור ויכתבו עליו מכתב פתוחי חותם קדשׁ ליהוה׃
Exo 39:31  ויתנו עליו פתיל תכלת לתת על־המצנפת מלמעלה כאשׁר צוה יהוה את־משׁה׃
Exo 39:32  ותכל כל־עבדת משׁכן אהל מועד ויעשׂו בני ישׂראל ככל אשׁר צוה יהוה את־משׁה כן עשׂו׃
Exo 39:33  ויביאו את־המשׁכן אל־משׁה את־האהל ואת־כל־כליו קרסיו קרשׁיו בריחו ועמדיו ואדניו׃
Exo 39:34  ואת־מכסה עורת האילם המאדמים ואת־מכסה ערת התחשׁים ואת פרכת המסך׃
Exo 39:35  את־ארון העדת ואת־בדיו ואת הכפרת׃
Exo 39:36  את־השׁלחן את־כל־כליו ואת לחם הפנים׃
Exo 39:37  את־המנרה הטהרה את־נרתיה נרת המערכה ואת־כל־כליה ואת שׁמן המאור׃
Exo 39:38  ואת מזבח הזהב ואת שׁמן המשׁחה ואת קטרת הסמים ואת מסך פתח האהל׃
Exo 39:39  את מזבח הנחשׁת ואת־מכבר הנחשׁת אשׁר־לו את־בדיו ואת־כל־כליו את־הכיר ואת־כנו׃
Exo 39:40  את קלעי החצר את־עמדיה ואת־אדניה ואת־המסך לשׁער החצר את־מיתריו ויתדתיה ואת כל־כלי עבדת המשׁכן לאהל מועד׃
Exo 39:41  את־בגדי השׂרד לשׁרת בקדשׁ את־בגדי הקדשׁ לאהרן הכהן ואת־בגדי בניו לכהן׃
Exo 39:42  ככל אשׁר־צוה יהוה את־משׁה כן עשׂו בני ישׂראל את כל־העבדה׃
Exo 39:43  וירא משׁה את־כל־המלאכה והנה עשׂו אתה כאשׁר צוה יהוה כן עשׂו ויברך אתם משׁה׃
Exo 40:1  וידבר יהוה אל־משׁה לאמר׃
Exo 40:2  ביום־החדשׁ הראשׁון באחד לחדשׁ תקים את־משׁכן אהל מועד׃
Exo 40:3  ושׂמת שׁם את ארון העדות וסכת על־הארן את־הפרכת׃
Exo 40:4  והבאת את־השׁלחן וערכת את־ערכו והבאת את־המנרה והעלית את־נרתיה׃
Exo 40:5  ונתתה את־מזבח הזהב לקטרת לפני ארון העדת ושׂמת את־מסך הפתח למשׁכן׃
Exo 40:6  ונתתה את מזבח העלה לפני פתח משׁכן אהל־מועד׃
Exo 40:7  ונתת את־הכיר בין־אהל מועד ובין המזבח ונתת שׁם מים׃
Exo 40:8  ושׂמת את־החצר סביב ונתת את־מסך שׁער החצר׃
Exo 40:9  ולקחת את־שׁמן המשׁחה ומשׁחת את־המשׁכן ואת־כל־אשׁר־בו וקדשׁת אתו ואת־כל־כליו והיה קדשׁ׃
Exo 40:10  ומשׁחת את־מזבח העלה ואת־כל־כליו וקדשׁת את־המזבח והיה המזבח קדשׁ קדשׁים׃
Exo 40:11  ומשׁחת את־הכיר ואת־כנו וקדשׁת אתו׃
Exo 40:12  והקרבת את־אהרן ואת־בניו אל־פתח אהל מועד ורחצת אתם במים׃
Exo 40:13  והלבשׁת את־אהרן את בגדי הקדשׁ ומשׁחת אתו וקדשׁת אתו וכהן לי׃
Exo 40:14  ואת־בניו תקריב והלבשׁת אתם כתנת׃
Exo 40:15  ומשׁחת אתם כאשׁר משׁחת את־אביהם וכהנו לי והיתה להית להם משׁחתם לכהנת עולם לדרתם׃
Exo 40:16  ויעשׂ משׁה ככל אשׁר צוה יהוה אתו כן עשׂה׃
Exo 40:17  ויהי בחדשׁ הראשׁון בשׁנה השׁנית באחד לחדשׁ הוקם המשׁכן׃
Exo 40:18  ויקם משׁה את־המשׁכן ויתן את־אדניו וישׂם את־קרשׁיו ויתן את־בריחיו ויקם את־עמודיו׃
Exo 40:19  ויפרשׂ את־האהל על־המשׁכן וישׂם את־מכסה האהל עליו מלמעלה כאשׁר צוה יהוה את־משׁה׃
Exo 40:20  ויקח ויתן את־העדת אל־הארן וישׂם את־הבדים על־הארן ויתן את־הכפרת על־הארן מלמעלה׃
Exo 40:21  ויבא את־הארן אל־המשׁכן וישׂם את פרכת המסך ויסך על ארון העדות כאשׁר צוה יהוה את־משׁה׃
Exo 40:22  ויתן את־השׁלחן באהל מועד על ירך המשׁכן צפנה מחוץ לפרכת׃
Exo 40:23  ויערך עליו ערך לחם לפני יהוה כאשׁר צוה יהוה את־משׁה׃
Exo 40:24  וישׂם את־המנרה באהל מועד נכח השׁלחן על ירך המשׁכן נגבה׃
Exo 40:25  ויעל הנרת לפני יהוה כאשׁר צוה יהוה את־משׁה׃
Exo 40:26  וישׂם את־מזבח הזהב באהל מועד לפני הפרכת׃
Exo 40:27  ויקטר עליו קטרת סמים כאשׁר צוה יהוה את־משׁה׃
Exo 40:28  וישׂם את־מסך הפתח למשׁכן׃
Exo 40:29  ואת מזבח העלה שׂם פתח משׁכן אהל־מועד ויעל עליו את־העלה ואת־המנחה כאשׁר צוה יהוה את־משׁה׃
Exo 40:30  וישׂם את־הכיר בין־אהל מועד ובין המזבח ויתן שׁמה מים לרחצה׃
Exo 40:31  ורחצו ממנו משׁה ואהרן ובניו את־ידיהם ואת־רגליהם׃
Exo 40:32  בבאם אל־אהל מועד ובקרבתם אל־המזבח ירחצו כאשׁר צוה יהוה את־משׁה׃
Exo 40:33  ויקם את־החצר סביב למשׁכן ולמזבח ויתן את־מסך שׁער החצר ויכל משׁה את־המלאכה׃
Exo 40:34  ויכס הענן את־אהל מועד וכבוד יהוה מלא את־המשׁכן׃
Exo 40:35  ולא־יכל משׁה לבוא אל־אהל מועד כי־שׁכן עליו הענן וכבוד יהוה מלא את־המשׁכן׃
Exo 40:36  ובהעלות הענן מעל המשׁכן יסעו בני ישׂראל בכל מסעיהם׃
Exo 40:37  ואם־לא יעלה הענן ולא יסעו עד־יום העלתו׃
Exo 40:38  כי ענן יהוה על־המשׁכן יומם ואשׁ תהיה לילה בו לעיני כל־בית־ישׂראל בכל־מסעיהם׃


\end{document}