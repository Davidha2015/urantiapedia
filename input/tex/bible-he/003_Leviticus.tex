\begin{document}

\title{Leviticus}

Lev 1:1  ויקרא אל־משׁה וידבר יהוה אליו מאהל מועד לאמר׃
Lev 1:2  דבר אל־בני ישׂראל ואמרת אלהם אדם כי־יקריב מכם קרבן ליהוה מן־הבהמה מן־הבקר ומן־הצאן תקריבו את־קרבנכם׃
Lev 1:3  אם־עלה קרבנו מן־הבקר זכר תמים יקריבנו אל־פתח אהל מועד יקריב אתו לרצנו לפני יהוה׃
Lev 1:4  וסמך ידו על ראשׁ העלה ונרצה לו לכפר עליו׃
Lev 1:5  ושׁחט את־בן הבקר לפני יהוה והקריבו בני אהרן הכהנים את־הדם וזרקו את־הדם על־המזבח סביב אשׁר־פתח אהל מועד׃
Lev 1:6  והפשׁיט את־העלה ונתח אתה לנתחיה׃
Lev 1:7  ונתנו בני אהרן הכהן אשׁ על־המזבח וערכו עצים על־האשׁ׃
Lev 1:8  וערכו בני אהרן הכהנים את הנתחים את־הראשׁ ואת־הפדר על־העצים אשׁר על־האשׁ אשׁר על־המזבח׃
Lev 1:9  וקרבו וכרעיו ירחץ במים והקטיר הכהן את־הכל המזבחה עלה אשׁה ריח־ניחוח ליהוה׃
Lev 1:10  ואם־מן־הצאן קרבנו מן־הכשׂבים או מן־העזים לעלה זכר תמים יקריבנו׃
Lev 1:11  ושׁחט אתו על ירך המזבח צפנה לפני יהוה וזרקו בני אהרן הכהנים את־דמו על־המזבח סביב׃
Lev 1:12  ונתח אתו לנתחיו ואת־ראשׁו ואת־פדרו וערך הכהן אתם על־העצים אשׁר על־האשׁ אשׁר על־המזבח׃
Lev 1:13  והקרב והכרעים ירחץ במים והקריב הכהן את־הכל והקטיר המזבחה עלה הוא אשׁה ריח ניחח ליהוה׃
Lev 1:14  ואם מן־העוף עלה קרבנו ליהוה והקריב מן־התרים או מן־בני היונה את־קרבנו׃
Lev 1:15  והקריבו הכהן אל־המזבח ומלק את־ראשׁו והקטיר המזבחה ונמצה דמו על קיר המזבח׃
Lev 1:16  והסיר את־מראתו בנצתה והשׁליך אתה אצל המזבח קדמה אל־מקום הדשׁן׃
Lev 1:17  ושׁסע אתו בכנפיו לא יבדיל והקטיר אתו הכהן המזבחה על־העצים אשׁר על־האשׁ עלה הוא אשׁה ריח ניחח ליהוה׃
Lev 2:1  ונפשׁ כי־תקריב קרבן מנחה ליהוה סלת יהיה קרבנו ויצק עליה שׁמן ונתן עליה לבנה׃
Lev 2:2  והביאה אל־בני אהרן הכהנים וקמץ משׁם מלא קמצו מסלתה ומשׁמנה על כל־לבנתה והקטיר הכהן את־אזכרתה המזבחה אשׁה ריח ניחח ליהוה׃
Lev 2:3  והנותרת מן־המנחה לאהרן ולבניו קדשׁ קדשׁים מאשׁי יהוה׃
Lev 2:4  וכי תקרב קרבן מנחה מאפה תנור סלת חלות מצת בלולת בשׁמן ורקיקי מצות משׁחים בשׁמן׃
Lev 2:5  ואם־מנחה על־המחבת קרבנך סלת בלולה בשׁמן מצה תהיה׃
Lev 2:6  פתות אתה פתים ויצקת עליה שׁמן מנחה הוא׃
Lev 2:7  ואם־מנחת מרחשׁת קרבנך סלת בשׁמן תעשׂה׃
Lev 2:8  והבאת את־המנחה אשׁר יעשׂה מאלה ליהוה והקריבה אל־הכהן והגישׁה אל־המזבח׃
Lev 2:9  והרים הכהן מן־המנחה את־אזכרתה והקטיר המזבחה אשׁה ריח ניחח ליהוה׃
Lev 2:10  והנותרת מן־המנחה לאהרן ולבניו קדשׁ קדשׁים מאשׁי יהוה׃
Lev 2:11  כל־המנחה אשׁר תקריבו ליהוה לא תעשׂה חמץ כי כל־שׂאר וכל־דבשׁ לא־תקטירו ממנו אשׁה ליהוה׃
Lev 2:12  קרבן ראשׁית תקריבו אתם ליהוה ואל־המזבח לא־יעלו לריח ניחח׃
Lev 2:13  וכל־קרבן מנחתך במלח תמלח ולא תשׁבית מלח ברית אלהיך מעל מנחתך על כל־קרבנך תקריב מלח׃
Lev 2:14  ואם־תקריב מנחת בכורים ליהוה אביב קלוי באשׁ גרשׂ כרמל תקריב את מנחת בכוריך׃
Lev 2:15  ונתת עליה שׁמן ושׂמת עליה לבנה מנחה הוא׃
Lev 2:16  והקטיר הכהן את־אזכרתה מגרשׂה ומשׁמנה על כל־לבנתה אשׁה ליהוה׃
Lev 3:1  ואם־זבח שׁלמים קרבנו אם מן־הבקר הוא מקריב אם־זכר אם־נקבה תמים יקריבנו לפני יהוה׃
Lev 3:2  וסמך ידו על־ראשׁ קרבנו ושׁחטו פתח אהל מועד וזרקו בני אהרן הכהנים את־הדם על־המזבח סביב׃
Lev 3:3  והקריב מזבח השׁלמים אשׁה ליהוה את־החלב המכסה את־הקרב ואת כל־החלב אשׁר על־הקרב׃
Lev 3:4  ואת שׁתי הכלית ואת־החלב אשׁר עלהן אשׁר על־הכסלים ואת־היתרת על־הכבד על־הכליות יסירנה׃
Lev 3:5  והקטירו אתו בני־אהרן המזבחה על־העלה אשׁר על־העצים אשׁר על־האשׁ אשׁה ריח ניחח ליהוה׃
Lev 3:6  ואם־מן־הצאן קרבנו לזבח שׁלמים ליהוה זכר או נקבה תמים יקריבנו׃
Lev 3:7  אם־כשׂב הוא־מקריב את־קרבנו והקריב אתו לפני יהוה׃
Lev 3:8  וסמך את־ידו על־ראשׁ קרבנו ושׁחט אתו לפני אהל מועד וזרקו בני אהרן את־דמו על־המזבח סביב׃
Lev 3:9  והקריב מזבח השׁלמים אשׁה ליהוה חלבו האליה תמימה לעמת העצה יסירנה ואת־החלב המכסה את־הקרב ואת כל־החלב אשׁר על־הקרב׃
Lev 3:10  ואת שׁתי הכלית ואת־החלב אשׁר עלהן אשׁר על־הכסלים ואת־היתרת על־הכבד על־הכלית יסירנה׃
Lev 3:11  והקטירו הכהן המזבחה לחם אשׁה ליהוה׃
Lev 3:12  ואם עז קרבנו והקריבו לפני יהוה׃
Lev 3:13  וסמך את־ידו על־ראשׁו ושׁחט אתו לפני אהל מועד וזרקו בני אהרן את־דמו על־המזבח סביב׃
Lev 3:14  והקריב ממנו קרבנו אשׁה ליהוה את־החלב המכסה את־הקרב ואת כל־החלב אשׁר על־הקרב׃
Lev 3:15  ואת שׁתי הכלית ואת־החלב אשׁר עלהן אשׁר על־הכסלים ואת־היתרת על־הכבד על־הכלית יסירנה׃
Lev 3:16  והקטירם הכהן המזבחה לחם אשׁה לריח ניחח כל־חלב ליהוה׃
Lev 3:17  חקת עולם לדרתיכם בכל מושׁבתיכם כל־חלב וכל־דם לא תאכלו׃
Lev 4:1  וידבר יהוה אל־משׁה לאמר׃
Lev 4:2  דבר אל־בני ישׂראל לאמר נפשׁ כי־תחטא בשׁגגה מכל מצות יהוה אשׁר לא תעשׂינה ועשׂה מאחת מהנה׃
Lev 4:3  אם הכהן המשׁיח יחטא לאשׁמת העם והקריב על חטאתו אשׁר חטא פר בן־בקר תמים ליהוה לחטאת׃
Lev 4:4  והביא את־הפר אל־פתח אהל מועד לפני יהוה וסמך את־ידו על־ראשׁ הפר ושׁחט את־הפר לפני יהוה׃
Lev 4:5  ולקח הכהן המשׁיח מדם הפר והביא אתו אל־אהל מועד׃
Lev 4:6  וטבל הכהן את־אצבעו בדם והזה מן־הדם שׁבע פעמים לפני יהוה את־פני פרכת הקדשׁ׃
Lev 4:7  ונתן הכהן מן־הדם על־קרנות מזבח קטרת הסמים לפני יהוה אשׁר באהל מועד ואת כל־דם הפר ישׁפך אל־יסוד מזבח העלה אשׁר־פתח אהל מועד׃
Lev 4:8  ואת־כל־חלב פר החטאת ירים ממנו את־החלב המכסה על־הקרב ואת כל־החלב אשׁר על־הקרב׃
Lev 4:9  ואת שׁתי הכלית ואת־החלב אשׁר עליהן אשׁר על־הכסלים ואת־היתרת על־הכבד על־הכליות יסירנה׃
Lev 4:10  כאשׁר יורם משׁור זבח השׁלמים והקטירם הכהן על מזבח העלה׃
Lev 4:11  ואת־עור הפר ואת־כל־בשׂרו על־ראשׁו ועל־כרעיו וקרבו ופרשׁו׃
Lev 4:12  והוציא את־כל־הפר אל־מחוץ למחנה אל־מקום טהור אל־שׁפך הדשׁן ושׂרף אתו על־עצים באשׁ על־שׁפך הדשׁן ישׂרף׃
Lev 4:13  ואם כל־עדת ישׂראל ישׁגו ונעלם דבר מעיני הקהל ועשׂו אחת מכל־מצות יהוה אשׁר לא־תעשׂינה ואשׁמו׃
Lev 4:14  ונודעה החטאת אשׁר חטאו עליה והקריבו הקהל פר בן־בקר לחטאת והביאו אתו לפני אהל מועד׃
Lev 4:15  וסמכו זקני העדה את־ידיהם על־ראשׁ הפר לפני יהוה ושׁחט את־הפר לפני יהוה׃
Lev 4:16  והביא הכהן המשׁיח מדם הפר אל־אהל מועד׃
Lev 4:17  וטבל הכהן אצבעו מן־הדם והזה שׁבע פעמים לפני יהוה את פני הפרכת׃
Lev 4:18  ומן־הדם יתן על־קרנת המזבח אשׁר לפני יהוה אשׁר באהל מועד ואת כל־הדם ישׁפך אל־יסוד מזבח העלה אשׁר־פתח אהל מועד׃
Lev 4:19  ואת כל־חלבו ירים ממנו והקטיר המזבחה׃
Lev 4:20  ועשׂה לפר כאשׁר עשׂה לפר החטאת כן יעשׂה־לו וכפר עלהם הכהן ונסלח להם׃
Lev 4:21  והוציא את־הפר אל־מחוץ למחנה ושׂרף אתו כאשׁר שׂרף את הפר הראשׁון חטאת הקהל הוא׃
Lev 4:22  אשׁר נשׂיא יחטא ועשׂה אחת מכל־מצות יהוה אלהיו אשׁר לא־תעשׂינה בשׁגגה ואשׁם׃
Lev 4:23  או־הודע אליו חטאתו אשׁר חטא בה והביא את־קרבנו שׂעיר עזים זכר תמים׃
Lev 4:24  וסמך ידו על־ראשׁ השׂעיר ושׁחט אתו במקום אשׁר־ישׁחט את־העלה לפני יהוה חטאת הוא׃
Lev 4:25  ולקח הכהן מדם החטאת באצבעו ונתן על־קרנת מזבח העלה ואת־דמו ישׁפך אל־יסוד מזבח העלה׃
Lev 4:26  ואת־כל־חלבו יקטיר המזבחה כחלב זבח השׁלמים וכפר עליו הכהן מחטאתו ונסלח לו׃
Lev 4:27  ואם־נפשׁ אחת תחטא בשׁגגה מעם הארץ בעשׂתה אחת ממצות יהוה אשׁר לא־תעשׂינה ואשׁם׃
Lev 4:28  או הודע אליו חטאתו אשׁר חטא והביא קרבנו שׂעירת עזים תמימה נקבה על־חטאתו אשׁר חטא׃
Lev 4:29  וסמך את־ידו על ראשׁ החטאת ושׁחט את־החטאת במקום העלה׃
Lev 4:30  ולקח הכהן מדמה באצבעו ונתן על־קרנת מזבח העלה ואת־כל־דמה ישׁפך אל־יסוד המזבח׃
Lev 4:31  ואת־כל־חלבה יסיר כאשׁר הוסר חלב מעל זבח השׁלמים והקטיר הכהן המזבחה לריח ניחח ליהוה וכפר עליו הכהן ונסלח לו׃
Lev 4:32  ואם־כבשׂ יביא קרבנו לחטאת נקבה תמימה יביאנה׃
Lev 4:33  וסמך את־ידו על ראשׁ החטאת ושׁחט אתה לחטאת במקום אשׁר ישׁחט את־העלה׃
Lev 4:34  ולקח הכהן מדם החטאת באצבעו ונתן על־קרנת מזבח העלה ואת־כל־דמה ישׁפך אל־יסוד המזבח׃
Lev 4:35  ואת־כל־חלבה יסיר כאשׁר יוסר חלב־הכשׂב מזבח השׁלמים והקטיר הכהן אתם המזבחה על אשׁי יהוה וכפר עליו הכהן על־חטאתו אשׁר־חטא ונסלח לו׃
Lev 5:1  ונפשׁ כי־תחטא ושׁמעה קול אלה והוא עד או ראה או ידע אם־לוא יגיד ונשׂא עונו׃
Lev 5:2  או נפשׁ אשׁר תגע בכל־דבר טמא או בנבלת חיה טמאה או בנבלת בהמה טמאה או בנבלת שׁרץ טמא ונעלם ממנו והוא טמא ואשׁם׃
Lev 5:3  או כי יגע בטמאת אדם לכל טמאתו אשׁר יטמא בה ונעלם ממנו והוא ידע ואשׁם׃
Lev 5:4  או נפשׁ כי תשׁבע לבטא בשׂפתים להרע או להיטיב לכל אשׁר יבטא האדם בשׁבעה ונעלם ממנו והוא־ידע ואשׁם לאחת מאלה׃
Lev 5:5  והיה כי־יאשׁם לאחת מאלה והתודה אשׁר חטא עליה׃
Lev 5:6  והביא את־אשׁמו ליהוה על חטאתו אשׁר חטא נקבה מן־הצאן כשׂבה או־שׂעירת עזים לחטאת וכפר עליו הכהן מחטאתו׃
Lev 5:7  ואם־לא תגיע ידו די שׂה והביא את־אשׁמו אשׁר חטא שׁתי תרים או־שׁני בני־יונה ליהוה אחד לחטאת ואחד לעלה׃
Lev 5:8  והביא אתם אל־הכהן והקריב את־אשׁר לחטאת ראשׁונה ומלק את־ראשׁו ממול ערפו ולא יבדיל׃
Lev 5:9  והזה מדם החטאת על־קיר המזבח והנשׁאר בדם ימצה אל־יסוד המזבח חטאת הוא׃
Lev 5:10  ואת־השׁני יעשׂה עלה כמשׁפט וכפר עליו הכהן מחטאתו אשׁר־חטא ונסלח לו׃
Lev 5:11  ואם־לא תשׂיג ידו לשׁתי תרים או לשׁני בני־יונה והביא את־קרבנו אשׁר חטא עשׂירת האפה סלת לחטאת לא־ישׂים עליה שׁמן ולא־יתן עליה לבנה כי חטאת הוא׃
Lev 5:12  והביאה אל־הכהן וקמץ הכהן ממנה מלוא קמצו את־אזכרתה והקטיר המזבחה על אשׁי יהוה חטאת הוא׃
Lev 5:13  וכפר עליו הכהן על־חטאתו אשׁר־חטא מאחת מאלה ונסלח לו והיתה לכהן כמנחה׃
Lev 5:14  וידבר יהוה אל־משׁה לאמר׃
Lev 5:15  נפשׁ כי־תמעל מעל וחטאה בשׁגגה מקדשׁי יהוה והביא את־אשׁמו ליהוה איל תמים מן־הצאן בערכך כסף־שׁקלים בשׁקל־הקדשׁ לאשׁם׃
Lev 5:16  ואת אשׁר חטא מן־הקדשׁ ישׁלם ואת־חמישׁתו יוסף עליו ונתן אתו לכהן והכהן יכפר עליו באיל האשׁם ונסלח לו׃
Lev 5:17  ואם־נפשׁ כי תחטא ועשׂתה אחת מכל־מצות יהוה אשׁר לא תעשׂינה ולא־ידע ואשׁם ונשׂא עונו׃
Lev 5:18  והביא איל תמים מן־הצאן בערכך לאשׁם אל־הכהן וכפר עליו הכהן על שׁגגתו אשׁר־שׁגג והוא לא־ידע ונסלח לו׃
Lev 5:19  אשׁם הוא אשׁם אשׁם ליהוה׃
Lev 5:20  וידבר יהוה אל־משׁה לאמר׃
Lev 5:21  נפשׁ כי תחטא ומעלה מעל ביהוה וכחשׁ בעמיתו בפקדון או־בתשׂומת יד או בגזל או עשׁק את־עמיתו׃
Lev 5:22  או־מצא אבדה וכחשׁ בה ונשׁבע על־שׁקר על־אחת מכל אשׁר־יעשׂה האדם לחטא בהנה׃
Lev 5:23  והיה כי־יחטא ואשׁם והשׁיב את־הגזלה אשׁר גזל או את־העשׁק אשׁר עשׁק או את־הפקדון אשׁר הפקד אתו או את־האבדה אשׁר מצא׃
Lev 5:24  או מכל אשׁר־ישׁבע עליו לשׁקר ושׁלם אתו בראשׁו וחמשׁתיו יסף עליו לאשׁר הוא לו יתננו ביום אשׁמתו׃
Lev 5:25  ואת־אשׁמו יביא ליהוה איל תמים מן־הצאן בערכך לאשׁם אל־הכהן׃
Lev 5:26  וכפר עליו הכהן לפני יהוה ונסלח לו על־אחת מכל אשׁר־יעשׂה לאשׁמה בה׃
Lev 6:1  וידבר יהוה אל־משׁה לאמר׃
Lev 6:2  צו את־אהרן ואת־בניו לאמר זאת תורת העלה הוא העלה על מוקדה על־המזבח כל־הלילה עד־הבקר ואשׁ המזבח תוקד בו׃
Lev 6:3  ולבשׁ הכהן מדו בד ומכנסי־בד ילבשׁ על־בשׂרו והרים את־הדשׁן אשׁר תאכל האשׁ את־העלה על־המזבח ושׂמו אצל המזבח׃
Lev 6:4  ופשׁט את־בגדיו ולבשׁ בגדים אחרים והוציא את־הדשׁן אל־מחוץ למחנה אל־מקום טהור׃
Lev 6:5  והאשׁ על־המזבח תוקד־בו לא תכבה ובער עליה הכהן עצים בבקר בבקר וערך עליה העלה והקטיר עליה חלבי השׁלמים׃
Lev 6:6  אשׁ תמיד תוקד על־המזבח לא תכבה׃
Lev 6:7  וזאת תורת המנחה הקרב אתה בני־אהרן לפני יהוה אל־פני המזבח׃
Lev 6:8  והרים ממנו בקמצו מסלת המנחה ומשׁמנה ואת כל־הלבנה אשׁר על־המנחה והקטיר המזבח ריח ניחח אזכרתה ליהוה׃
Lev 6:9  והנותרת ממנה יאכלו אהרן ובניו מצות תאכל במקום קדשׁ בחצר אהל־מועד יאכלוה׃
Lev 6:10  לא תאפה חמץ חלקם נתתי אתה מאשׁי קדשׁ קדשׁים הוא כחטאת וכאשׁם׃
Lev 6:11  כל־זכר בבני אהרן יאכלנה חק־עולם לדרתיכם מאשׁי יהוה כל אשׁר־יגע בהם יקדשׁ׃
Lev 6:12  וידבר יהוה אל־משׁה לאמר׃
Lev 6:13  זה קרבן אהרן ובניו אשׁר־יקריבו ליהוה ביום המשׁח אתו עשׂירת האפה סלת מנחה תמיד מחציתה בבקר ומחציתה בערב׃
Lev 6:14  על־מחבת בשׁמן תעשׂה מרבכת תביאנה תפיני מנחת פתים תקריב ריח־ניחח ליהוה׃
Lev 6:15  והכהן המשׁיח תחתיו מבניו יעשׂה אתה חק־עולם ליהוה כליל תקטר׃
Lev 6:16  וכל־מנחת כהן כליל תהיה לא תאכל׃
Lev 6:17  וידבר יהוה אל־משׁה לאמר׃
Lev 6:18  דבר אל־אהרן ואל־בניו לאמר זאת תורת החטאת במקום אשׁר תשׁחט העלה תשׁחט החטאת לפני יהוה קדשׁ קדשׁים הוא׃
Lev 6:19  הכהן המחטא אתה יאכלנה במקום קדשׁ תאכל בחצר אהל מועד׃
Lev 6:20  כל אשׁר־יגע בבשׂרה יקדשׁ ואשׁר יזה מדמה על־הבגד אשׁר יזה עליה תכבס במקום קדשׁ׃
Lev 6:21  וכלי־חרשׂ אשׁר תבשׁל־בו ישׁבר ואם־בכלי נחשׁת בשׁלה ומרק ושׁטף במים׃
Lev 6:22  כל־זכר בכהנים יאכל אתה קדשׁ קדשׁים הוא׃
Lev 6:23  וכל־חטאת אשׁר יובא מדמה אל־אהל מועד לכפר בקדשׁ לא תאכל באשׁ תשׂרף׃
Lev 7:1  וזאת תורת האשׁם קדשׁ קדשׁים הוא׃
Lev 7:2  במקום אשׁר ישׁחטו את־העלה ישׁחטו את־האשׁם ואת־דמו יזרק על־המזבח סביב׃
Lev 7:3  ואת כל־חלבו יקריב ממנו את האליה ואת־החלב המכסה את־הקרב׃
Lev 7:4  ואת שׁתי הכלית ואת־החלב אשׁר עליהן אשׁר על־הכסלים ואת־היתרת על־הכבד על־הכלית יסירנה׃
Lev 7:5  והקטיר אתם הכהן המזבחה אשׁה ליהוה אשׁם הוא׃
Lev 7:6  כל־זכר בכהנים יאכלנו במקום קדושׁ יאכל קדשׁ קדשׁים הוא׃
Lev 7:7  כחטאת כאשׁם תורה אחת להם הכהן אשׁר יכפר־בו לו יהיה׃
Lev 7:8  והכהן המקריב את־עלת אישׁ עור העלה אשׁר הקריב לכהן לו יהיה׃
Lev 7:9  וכל־מנחה אשׁר תאפה בתנור וכל־נעשׂה במרחשׁת ועל־מחבת לכהן המקריב אתה לו תהיה׃
Lev 7:10  וכל־מנחה בלולה־בשׁמן וחרבה לכל־בני אהרן תהיה אישׁ כאחיו׃
Lev 7:11  וזאת תורת זבח השׁלמים אשׁר יקריב ליהוה׃
Lev 7:12  אם על־תודה יקריבנו והקריב על־זבח התודה חלות מצות בלולת בשׁמן ורקיקי מצות משׁחים בשׁמן וסלת מרבכת חלת בלולת בשׁמן׃
Lev 7:13  על־חלת לחם חמץ יקריב קרבנו על־זבח תודת שׁלמיו׃
Lev 7:14  והקריב ממנו אחד מכל־קרבן תרומה ליהוה לכהן הזרק את־דם השׁלמים לו יהיה׃
Lev 7:15  ובשׂר זבח תודת שׁלמיו ביום קרבנו יאכל לא־יניח ממנו עד־בקר׃
Lev 7:16  ואם־נדר או נדבה זבח קרבנו ביום הקריבו את־זבחו יאכל וממחרת והנותר ממנו יאכל׃
Lev 7:17  והנותר מבשׂר הזבח ביום השׁלישׁי באשׁ ישׂרף׃
Lev 7:18  ואם האכל יאכל מבשׂר־זבח שׁלמיו ביום השׁלישׁי לא ירצה המקריב אתו לא יחשׁב לו פגול יהיה והנפשׁ האכלת ממנו עונה תשׂא׃
Lev 7:19  והבשׂר אשׁר־יגע בכל־טמא לא יאכל באשׁ ישׂרף והבשׂר כל־טהור יאכל בשׂר׃
Lev 7:20  והנפשׁ אשׁר־תאכל בשׂר מזבח השׁלמים אשׁר ליהוה וטמאתו עליו ונכרתה הנפשׁ ההוא מעמיה׃
Lev 7:21  ונפשׁ כי־תגע בכל־טמא בטמאת אדם או בבהמה טמאה או בכל־שׁקץ טמא ואכל מבשׂר־זבח השׁלמים אשׁר ליהוה ונכרתה הנפשׁ ההוא מעמיה׃
Lev 7:22  וידבר יהוה אל־משׁה לאמר׃
Lev 7:23  דבר אל־בני ישׂראל לאמר כל־חלב שׁור וכשׂב ועז לא תאכלו׃
Lev 7:24  וחלב נבלה וחלב טרפה יעשׂה לכל־מלאכה ואכל לא תאכלהו׃
Lev 7:25  כי כל־אכל חלב מן־הבהמה אשׁר יקריב ממנה אשׁה ליהוה ונכרתה הנפשׁ האכלת מעמיה׃
Lev 7:26  וכל־דם לא תאכלו בכל מושׁבתיכם לעוף ולבהמה׃
Lev 7:27  כל־נפשׁ אשׁר־תאכל כל־דם ונכרתה הנפשׁ ההוא מעמיה׃
Lev 7:28  וידבר יהוה אל־משׁה לאמר׃
Lev 7:29  דבר אל־בני ישׂראל לאמר המקריב את־זבח שׁלמיו ליהוה יביא את־קרבנו ליהוה מזבח שׁלמיו׃
Lev 7:30  ידיו תביאינה את אשׁי יהוה את־החלב על־החזה יביאנו את החזה להניף אתו תנופה לפני יהוה׃
Lev 7:31  והקטיר הכהן את־החלב המזבחה והיה החזה לאהרן ולבניו׃
Lev 7:32  ואת שׁוק הימין תתנו תרומה לכהן מזבחי שׁלמיכם׃
Lev 7:33  המקריב את־דם השׁלמים ואת־החלב מבני אהרן לו תהיה שׁוק הימין למנה׃
Lev 7:34  כי את־חזה התנופה ואת שׁוק התרומה לקחתי מאת בני־ישׂראל מזבחי שׁלמיהם ואתן אתם לאהרן הכהן ולבניו לחק־עולם מאת בני ישׂראל׃
Lev 7:35  זאת משׁחת אהרן ומשׁחת בניו מאשׁי יהוה ביום הקריב אתם לכהן ליהוה׃
Lev 7:36  אשׁר צוה יהוה לתת להם ביום משׁחו אתם מאת בני ישׂראל חקת עולם לדרתם׃
Lev 7:37  זאת התורה לעלה למנחה ולחטאת ולאשׁם ולמלואים ולזבח השׁלמים׃
Lev 7:38  אשׁר צוה יהוה את־משׁה בהר סיני ביום צותו את־בני ישׂראל להקריב את־קרבניהם ליהוה במדבר סיני׃
Lev 8:1  וידבר יהוה אל־משׁה לאמר׃
Lev 8:2  קח את־אהרן ואת־בניו אתו ואת הבגדים ואת שׁמן המשׁחה ואת פר החטאת ואת שׁני האילים ואת סל המצות׃
Lev 8:3  ואת כל־העדה הקהל אל־פתח אהל מועד׃
Lev 8:4  ויעשׂ משׁה כאשׁר צוה יהוה אתו ותקהל העדה אל־פתח אהל מועד׃
Lev 8:5  ויאמר משׁה אל־העדה זה הדבר אשׁר־צוה יהוה לעשׂות׃
Lev 8:6  ויקרב משׁה את־אהרן ואת־בניו וירחץ אתם במים׃
Lev 8:7  ויתן עליו את־הכתנת ויחגר אתו באבנט וילבשׁ אתו את־המעיל ויתן עליו את־האפד ויחגר אתו בחשׁב האפד ויאפד לו בו׃
Lev 8:8  וישׂם עליו את־החשׁן ויתן אל־החשׁן את־האורים ואת־התמים׃
Lev 8:9  וישׂם את־המצנפת על־ראשׁו וישׂם על־המצנפת אל־מול פניו את ציץ הזהב נזר הקדשׁ כאשׁר צוה יהוה את־משׁה׃
Lev 8:10  ויקח משׁה את־שׁמן המשׁחה וימשׁח את־המשׁכן ואת־כל־אשׁר־בו ויקדשׁ אתם׃
Lev 8:11  ויז ממנו על־המזבח שׁבע פעמים וימשׁח את־המזבח ואת־כל־כליו ואת־הכיר ואת־כנו לקדשׁם׃
Lev 8:12  ויצק משׁמן המשׁחה על ראשׁ אהרן וימשׁח אתו לקדשׁו׃
Lev 8:13  ויקרב משׁה את־בני אהרן וילבשׁם כתנת ויחגר אתם אבנט ויחבשׁ להם מגבעות כאשׁר צוה יהוה את־משׁה׃
Lev 8:14  ויגשׁ את פר החטאת ויסמך אהרן ובניו את־ידיהם על־ראשׁ פר החטאת׃
Lev 8:15  וישׁחט ויקח משׁה את־הדם ויתן על־קרנות המזבח סביב באצבעו ויחטא את־המזבח ואת־הדם יצק אל־יסוד המזבח ויקדשׁהו לכפר עליו׃
Lev 8:16  ויקח את־כל־החלב אשׁר על־הקרב ואת יתרת הכבד ואת־שׁתי הכלית ואת־חלבהן ויקטר משׁה המזבחה׃
Lev 8:17  ואת־הפר ואת־ערו ואת־בשׂרו ואת־פרשׁו שׂרף באשׁ מחוץ למחנה כאשׁר צוה יהוה את־משׁה׃
Lev 8:18  ויקרב את איל העלה ויסמכו אהרן ובניו את־ידיהם על־ראשׁ האיל׃
Lev 8:19  וישׁחט ויזרק משׁה את־הדם על־המזבח סביב׃
Lev 8:20  ואת־האיל נתח לנתחיו ויקטר משׁה את־הראשׁ ואת־הנתחים ואת־הפדר׃
Lev 8:21  ואת־הקרב ואת־הכרעים רחץ במים ויקטר משׁה את־כל־האיל המזבחה עלה הוא לריח־ניחח אשׁה הוא ליהוה כאשׁר צוה יהוה את־משׁה׃
Lev 8:22  ויקרב את־האיל השׁני איל המלאים ויסמכו אהרן ובניו את־ידיהם על־ראשׁ האיל׃
Lev 8:23  וישׁחט ויקח משׁה מדמו ויתן על־תנוך אזן־אהרן הימנית ועל־בהן ידו הימנית ועל־בהן רגלו הימנית׃
Lev 8:24  ויקרב את־בני אהרן ויתן משׁה מן־הדם על־תנוך אזנם הימנית ועל־בהן ידם הימנית ועל־בהן רגלם הימנית ויזרק משׁה את־הדם על־המזבח סביב׃
Lev 8:25  ויקח את־החלב ואת־האליה ואת־כל־החלב אשׁר על־הקרב ואת יתרת הכבד ואת־שׁתי הכלית ואת־חלבהן ואת שׁוק הימין׃
Lev 8:26  ומסל המצות אשׁר לפני יהוה לקח חלת מצה אחת וחלת לחם שׁמן אחת ורקיק אחד וישׂם על־החלבים ועל שׁוק הימין׃
Lev 8:27  ויתן את־הכל על כפי אהרן ועל כפי בניו וינף אתם תנופה לפני יהוה׃
Lev 8:28  ויקח משׁה אתם מעל כפיהם ויקטר המזבחה על־העלה מלאים הם לריח ניחח אשׁה הוא ליהוה׃
Lev 8:29  ויקח משׁה את־החזה ויניפהו תנופה לפני יהוה מאיל המלאים למשׁה היה למנה כאשׁר צוה יהוה את־משׁה׃
Lev 8:30  ויקח משׁה משׁמן המשׁחה ומן־הדם אשׁר על־המזבח ויז על־אהרן על־בגדיו ועל־בניו ועל־בגדי בניו אתו ויקדשׁ את־אהרן את־בגדיו ואת־בניו ואת־בגדי בניו אתו׃
Lev 8:31  ויאמר משׁה אל־אהרן ואל־בניו בשׁלו את־הבשׂר פתח אהל מועד ושׁם תאכלו אתו ואת־הלחם אשׁר בסל המלאים כאשׁר צויתי לאמר אהרן ובניו יאכלהו׃
Lev 8:32  והנותר בבשׂר ובלחם באשׁ תשׂרפו׃
Lev 8:33  ומפתח אהל מועד לא תצאו שׁבעת ימים עד יום מלאת ימי מלאיכם כי שׁבעת ימים ימלא את־ידכם׃
Lev 8:34  כאשׁר עשׂה ביום הזה צוה יהוה לעשׂת לכפר עליכם׃
Lev 8:35  ופתח אהל מועד תשׁבו יומם ולילה שׁבעת ימים ושׁמרתם את־משׁמרת יהוה ולא תמותו כי־כן צויתי׃
Lev 8:36  ויעשׂ אהרן ובניו את כל־הדברים אשׁר־צוה יהוה ביד־משׁה׃
Lev 9:1  ויהי ביום השׁמיני קרא משׁה לאהרן ולבניו ולזקני ישׂראל׃
Lev 9:2  ויאמר אל־אהרן קח־לך עגל בן־בקר לחטאת ואיל לעלה תמימם והקרב לפני יהוה׃
Lev 9:3  ואל־בני ישׂראל תדבר לאמר קחו שׂעיר־עזים לחטאת ועגל וכבשׂ בני־שׁנה תמימם לעלה׃
Lev 9:4  ושׁור ואיל לשׁלמים לזבח לפני יהוה ומנחה בלולה בשׁמן כי היום יהוה נראה אליכם׃
Lev 9:5  ויקחו את אשׁר צוה משׁה אל־פני אהל מועד ויקרבו כל־העדה ויעמדו לפני יהוה׃
Lev 9:6  ויאמר משׁה זה הדבר אשׁר־צוה יהוה תעשׂו וירא אליכם כבוד יהוה׃
Lev 9:7  ויאמר משׁה אל־אהרן קרב אל־המזבח ועשׂה את־חטאתך ואת־עלתך וכפר בעדך ובעד העם ועשׂה את־קרבן העם וכפר בעדם כאשׁר צוה יהוה׃
Lev 9:8  ויקרב אהרן אל־המזבח וישׁחט את־עגל החטאת אשׁר־לו׃
Lev 9:9  ויקרבו בני אהרן את־הדם אליו ויטבל אצבעו בדם ויתן על־קרנות המזבח ואת־הדם יצק אל־יסוד המזבח׃
Lev 9:10  ואת־החלב ואת־הכלית ואת־היתרת מן־הכבד מן־החטאת הקטיר המזבחה כאשׁר צוה יהוה את־משׁה׃
Lev 9:11  ואת־הבשׂר ואת־העור שׂרף באשׁ מחוץ למחנה׃
Lev 9:12  וישׁחט את־העלה וימצאו בני אהרן אליו את־הדם ויזרקהו על־המזבח סביב׃
Lev 9:13  ואת־העלה המציאו אליו לנתחיה ואת־הראשׁ ויקטר על־המזבח׃
Lev 9:14  וירחץ את־הקרב ואת־הכרעים ויקטר על־העלה המזבחה׃
Lev 9:15  ויקרב את קרבן העם ויקח את־שׂעיר החטאת אשׁר לעם וישׁחטהו ויחטאהו כראשׁון׃
Lev 9:16  ויקרב את־העלה ויעשׂה כמשׁפט׃
Lev 9:17  ויקרב את־המנחה וימלא כפו ממנה ויקטר על־המזבח מלבד עלת הבקר׃
Lev 9:18  וישׁחט את־השׁור ואת־האיל זבח השׁלמים אשׁר לעם וימצאו בני אהרן את־הדם אליו ויזרקהו על־המזבח סביב׃
Lev 9:19  ואת־החלבים מן־השׁור ומן־האיל האליה והמכסה והכלית ויתרת הכבד׃
Lev 9:20  וישׂימו את־החלבים על־החזות ויקטר החלבים המזבחה׃
Lev 9:21  ואת החזות ואת שׁוק הימין הניף אהרן תנופה לפני יהוה כאשׁר צוה משׁה׃
Lev 9:22  וישׂא אהרן את־ידו אל־העם ויברכם וירד מעשׂת החטאת והעלה והשׁלמים׃
Lev 9:23  ויבא משׁה ואהרן אל־אהל מועד ויצאו ויברכו את־העם וירא כבוד־יהוה אל־כל־העם׃
Lev 9:24  ותצא אשׁ מלפני יהוה ותאכל על־המזבח את־העלה ואת־החלבים וירא כל־העם וירנו ויפלו על־פניהם׃
Lev 10:1  ויקחו בני־אהרן נדב ואביהוא אישׁ מחתתו ויתנו בהן אשׁ וישׂימו עליה קטרת ויקריבו לפני יהוה אשׁ זרה אשׁר לא צוה אתם׃
Lev 10:2  ותצא אשׁ מלפני יהוה ותאכל אותם וימתו לפני יהוה׃
Lev 10:3  ויאמר משׁה אל־אהרן הוא אשׁר־דבר יהוה לאמר בקרבי אקדשׁ ועל־פני כל־העם אכבד וידם אהרן׃
Lev 10:4  ויקרא משׁה אל־מישׁאל ואל אלצפן בני עזיאל דד אהרן ויאמר אלהם קרבו שׂאו את־אחיכם מאת פני־הקדשׁ אל־מחוץ למחנה׃
Lev 10:5  ויקרבו וישׂאם בכתנתם אל־מחוץ למחנה כאשׁר דבר משׁה׃
Lev 10:6  ויאמר משׁה אל־אהרן ולאלעזר ולאיתמר בניו ראשׁיכם אל־תפרעו ובגדיכם לא־תפרמו ולא תמתו ועל כל־העדה יקצף ואחיכם כל־בית ישׂראל יבכו את־השׂרפה אשׁר שׂרף יהוה׃
Lev 10:7  ומפתח אהל מועד לא תצאו פן־תמתו כי־שׁמן משׁחת יהוה עליכם ויעשׂו כדבר משׁה׃
Lev 10:8  וידבר יהוה אל־אהרן לאמר׃
Lev 10:9  יין ושׁכר אל־תשׁת אתה ובניך אתך בבאכם אל־אהל מועד ולא תמתו חקת עולם לדרתיכם׃
Lev 10:10  ולהבדיל בין הקדשׁ ובין החל ובין הטמא ובין הטהור׃
Lev 10:11  ולהורת את־בני ישׂראל את כל־החקים אשׁר דבר יהוה אליהם ביד־משׁה׃
Lev 10:12  וידבר משׁה אל־אהרן ואל אלעזר ואל־איתמר בניו הנותרים קחו את־המנחה הנותרת מאשׁי יהוה ואכלוה מצות אצל המזבח כי קדשׁ קדשׁים הוא׃
Lev 10:13  ואכלתם אתה במקום קדושׁ כי חקך וחק־בניך הוא מאשׁי יהוה כי־כן צויתי׃
Lev 10:14  ואת חזה התנופה ואת שׁוק התרומה תאכלו במקום טהור אתה ובניך ובנתיך אתך כי־חקך וחק־בניך נתנו מזבחי שׁלמי בני ישׂראל׃
Lev 10:15  שׁוק התרומה וחזה התנופה על אשׁי החלבים יביאו להניף תנופה לפני יהוה והיה לך ולבניך אתך לחק־עולם כאשׁר צוה יהוה׃
Lev 10:16  ואת שׂעיר החטאת דרשׁ דרשׁ משׁה והנה שׂרף ויקצף על־אלעזר ועל־איתמר בני אהרן הנותרם לאמר׃
Lev 10:17  מדוע לא־אכלתם את־החטאת במקום הקדשׁ כי קדשׁ קדשׁים הוא ואתה נתן לכם לשׂאת את־עון העדה לכפר עליהם לפני יהוה׃
Lev 10:18  הן לא־הובא את־דמה אל־הקדשׁ פנימה אכול תאכלו אתה בקדשׁ כאשׁר צויתי׃
Lev 10:19  וידבר אהרן אל־משׁה הן היום הקריבו את־חטאתם ואת־עלתם לפני יהוה ותקראנה אתי כאלה ואכלתי חטאת היום הייטב בעיני יהוה׃
Lev 10:20  וישׁמע משׁה וייטב בעיניו׃
Lev 11:1  וידבר יהוה אל־משׁה ואל־אהרן לאמר אלהם׃
Lev 11:2  דברו אל־בני ישׂראל לאמר זאת החיה אשׁר תאכלו מכל־הבהמה אשׁר על־הארץ׃
Lev 11:3  כל מפרסת פרסה ושׁסעת שׁסע פרסת מעלת גרה בבהמה אתה תאכלו׃
Lev 11:4  אך את־זה לא תאכלו ממעלי הגרה וממפרסי הפרסה את־הגמל כי־מעלה גרה הוא ופרסה איננו מפריס טמא הוא לכם׃
Lev 11:5  ואת־השׁפן כי־מעלה גרה הוא ופרסה לא יפריס טמא הוא לכם׃
Lev 11:6  ואת־הארנבת כי־מעלת גרה הוא ופרסה לא הפריסה טמאה הוא לכם׃
Lev 11:7  ואת־החזיר כי־מפריס פרסה הוא ושׁסע שׁסע פרסה והוא גרה לא־יגר טמא הוא לכם׃
Lev 11:8  מבשׂרם לא תאכלו ובנבלתם לא תגעו טמאים הם לכם׃
Lev 11:9  את־זה תאכלו מכל אשׁר במים כל אשׁר־לו סנפיר וקשׂקשׂת במים בימים ובנחלים אתם תאכלו׃
Lev 11:10  וכל אשׁר אין־לו סנפיר וקשׂקשׂת בימים ובנחלים מכל שׁרץ המים ומכל נפשׁ החיה אשׁר במים שׁקץ הם לכם׃
Lev 11:11  ושׁקץ יהיו לכם מבשׂרם לא תאכלו ואת־נבלתם תשׁקצו׃
Lev 11:12  כל אשׁר אין־לו סנפיר וקשׂקשׂת במים שׁקץ הוא לכם׃
Lev 11:13  ואת־אלה תשׁקצו מן־העוף לא יאכלו שׁקץ הם את־הנשׁר ואת־הפרס ואת העזניה׃
Lev 11:14  ואת־הדאה ואת־האיה למינה׃
Lev 11:15  את כל־ערב למינו׃
Lev 11:16  ואת בת היענה ואת־התחמס ואת־השׁחף ואת־הנץ למינהו׃
Lev 11:17  ואת־הכוס ואת־השׁלך ואת־הינשׁוף׃
Lev 11:18  ואת־התנשׁמת ואת־הקאת ואת־הרחם׃
Lev 11:19  ואת החסידה האנפה למינה ואת־הדוכיפת ואת־העטלף׃
Lev 11:20  כל שׁרץ העוף ההלך על־ארבע שׁקץ הוא לכם׃
Lev 11:21  אך את־זה תאכלו מכל שׁרץ העוף ההלך על־ארבע אשׁר־לא כרעים ממעל לרגליו לנתר בהן על־הארץ׃
Lev 11:22  את־אלה מהם תאכלו את־הארבה למינו ואת־הסלעם למינהו ואת־החרגל למינהו ואת־החגב למינהו׃
Lev 11:23  וכל שׁרץ העוף אשׁר־לו ארבע רגלים שׁקץ הוא לכם׃
Lev 11:24  ולאלה תטמאו כל־הנגע בנבלתם יטמא עד־הערב׃
Lev 11:25  וכל־הנשׂא מנבלתם יכבס בגדיו וטמא עד־הערב׃
Lev 11:26  לכל־הבהמה אשׁר הוא מפרסת פרסה ושׁסע איננה שׁסעת וגרה איננה מעלה טמאים הם לכם כל־הנגע בהם יטמא׃
Lev 11:27  וכל הולך על־כפיו בכל־החיה ההלכת על־ארבע טמאים הם לכם כל־הנגע בנבלתם יטמא עד־הערב׃
Lev 11:28  והנשׂא את־נבלתם יכבס בגדיו וטמא עד־הערב טמאים המה לכם׃
Lev 11:29  וזה לכם הטמא בשׁרץ השׁרץ על־הארץ החלד והעכבר והצב למינהו׃
Lev 11:30  והאנקה והכח והלטאה והחמט והתנשׁמת׃
Lev 11:31  אלה הטמאים לכם בכל־השׁרץ כל־הנגע בהם במתם יטמא עד־הערב׃
Lev 11:32  וכל אשׁר־יפל־עליו מהם במתם יטמא מכל־כלי־עץ או בגד או־עור או שׂק כל־כלי אשׁר־יעשׂה מלאכה בהם במים יובא וטמא עד־הערב וטהר׃
Lev 11:33  וכל־כלי־חרשׂ אשׁר־יפל מהם אל־תוכו כל אשׁר בתוכו יטמא ואתו תשׁברו׃
Lev 11:34  מכל־האכל אשׁר יאכל אשׁר יבוא עליו מים יטמא וכל־משׁקה אשׁר ישׁתה בכל־כלי יטמא׃
Lev 11:35  וכל אשׁר־יפל מנבלתם עליו יטמא תנור וכירים יתץ טמאים הם וטמאים יהיו לכם׃
Lev 11:36  אך מעין ובור מקוה־מים יהיה טהור ונגע בנבלתם יטמא׃
Lev 11:37  וכי יפל מנבלתם על־כל־זרע זרוע אשׁר יזרע טהור הוא׃
Lev 11:38  וכי יתן־מים על־זרע ונפל מנבלתם עליו טמא הוא לכם׃
Lev 11:39  וכי ימות מן־הבהמה אשׁר־היא לכם לאכלה הנגע בנבלתה יטמא עד־הערב׃
Lev 11:40  והאכל מנבלתה יכבס בגדיו וטמא עד־הערב והנשׂא את־נבלתה יכבס בגדיו וטמא עד־הערב׃
Lev 11:41  וכל־השׁרץ השׁרץ על־הארץ שׁקץ הוא לא יאכל׃
Lev 11:42  כל הולך על־גחון וכל הולך על־ארבע עד כל־מרבה רגלים לכל־השׁרץ השׁרץ על־הארץ לא תאכלום כי־שׁקץ הם׃
Lev 11:43  אל־תשׁקצו את־נפשׁתיכם בכל־השׁרץ השׁרץ ולא תטמאו בהם ונטמתם בם׃
Lev 11:44  כי אני יהוה אלהיכם והתקדשׁתם והייתם קדשׁים כי קדושׁ אני ולא תטמאו את־נפשׁתיכם בכל־השׁרץ הרמשׂ על־הארץ׃
Lev 11:45  כי אני יהוה המעלה אתכם מארץ מצרים להית לכם לאלהים והייתם קדשׁים כי קדושׁ אני׃
Lev 11:46  זאת תורת הבהמה והעוף וכל נפשׁ החיה הרמשׂת במים ולכל־נפשׁ השׁרצת על־הארץ׃
Lev 11:47  להבדיל בין הטמא ובין הטהר ובין החיה הנאכלת ובין החיה אשׁר לא תאכל׃
Lev 12:1  וידבר יהוה אל־משׁה לאמר׃
Lev 12:2  דבר אל־בני ישׂראל לאמר אשׁה כי תזריע וילדה זכר וטמאה שׁבעת ימים כימי נדת דותה תטמא׃
Lev 12:3  וביום השׁמיני ימול בשׂר ערלתו׃
Lev 12:4  ושׁלשׁים יום ושׁלשׁת ימים תשׁב בדמי טהרה בכל־קדשׁ לא־תגע ואל־המקדשׁ לא תבא עד־מלאת ימי טהרה׃
Lev 12:5  ואם־נקבה תלד וטמאה שׁבעים כנדתה ושׁשׁים יום ושׁשׁת ימים תשׁב על־דמי טהרה׃
Lev 12:6  ובמלאת ימי טהרה לבן או לבת תביא כבשׂ בן־שׁנתו לעלה ובן־יונה או־תר לחטאת אל־פתח אהל־מועד אל־הכהן׃
Lev 12:7  והקריבו לפני יהוה וכפר עליה וטהרה ממקר דמיה זאת תורת הילדת לזכר או לנקבה׃
Lev 12:8  ואם־לא תמצא ידה די שׂה ולקחה שׁתי־תרים או שׁני בני יונה אחד לעלה ואחד לחטאת וכפר עליה הכהן וטהרה׃
Lev 13:1  וידבר יהוה אל־משׁה ואל־אהרן לאמר׃
Lev 13:2  אדם כי־יהיה בעור־בשׂרו שׂאת או־ספחת או בהרת והיה בעור־בשׂרו לנגע צרעת והובא אל־אהרן הכהן או אל־אחד מבניו הכהנים׃
Lev 13:3  וראה הכהן את־הנגע בעור־הבשׂר ושׂער בנגע הפך לבן ומראה הנגע עמק מעור בשׂרו נגע צרעת הוא וראהו הכהן וטמא אתו׃
Lev 13:4  ואם־בהרת לבנה הוא בעור בשׂרו ועמק אין־מראה מן־העור ושׂערה לא־הפך לבן והסגיר הכהן את־הנגע שׁבעת ימים׃
Lev 13:5  וראהו הכהן ביום השׁביעי והנה הנגע עמד בעיניו לא־פשׂה הנגע בעור והסגירו הכהן שׁבעת ימים שׁנית׃
Lev 13:6  וראה הכהן אתו ביום השׁביעי שׁנית והנה כהה הנגע ולא־פשׂה הנגע בעור וטהרו הכהן מספחת הוא וכבס בגדיו וטהר׃
Lev 13:7  ואם־פשׂה תפשׂה המספחת בעור אחרי הראתו אל־הכהן לטהרתו ונראה שׁנית אל־הכהן׃
Lev 13:8  וראה הכהן והנה פשׂתה המספחת בעור וטמאו הכהן צרעת הוא׃
Lev 13:9  נגע צרעת כי תהיה באדם והובא אל־הכהן׃
Lev 13:10  וראה הכהן והנה שׂאת־לבנה בעור והיא הפכה שׂער לבן ומחית בשׂר חי בשׂאת׃
Lev 13:11  צרעת נושׁנת הוא בעור בשׂרו וטמאו הכהן לא יסגרנו כי טמא הוא׃
Lev 13:12  ואם־פרוח תפרח הצרעת בעור וכסתה הצרעת את כל־עור הנגע מראשׁו ועד־רגליו לכל־מראה עיני הכהן׃
Lev 13:13  וראה הכהן והנה כסתה הצרעת את־כל־בשׂרו וטהר את־הנגע כלו הפך לבן טהור הוא׃
Lev 13:14  וביום הראות בו בשׂר חי יטמא׃
Lev 13:15  וראה הכהן את־הבשׂר החי וטמאו הבשׂר החי טמא הוא צרעת הוא׃
Lev 13:16  או כי ישׁוב הבשׂר החי ונהפך ללבן ובא אל־הכהן׃
Lev 13:17  וראהו הכהן והנה נהפך הנגע ללבן וטהר הכהן את־הנגע טהור הוא׃
Lev 13:18  ובשׂר כי־יהיה בו־בערו שׁחין ונרפא׃
Lev 13:19  והיה במקום השׁחין שׂאת לבנה או בהרת לבנה אדמדמת ונראה אל־הכהן׃
Lev 13:20  וראה הכהן והנה מראה שׁפל מן־העור ושׂערה הפך לבן וטמאו הכהן נגע־צרעת הוא בשׁחין פרחה׃
Lev 13:21  ואם יראנה הכהן והנה אין־בה שׂער לבן ושׁפלה איננה מן־העור והיא כהה והסגירו הכהן שׁבעת ימים׃
Lev 13:22  ואם־פשׂה תפשׂה בעור וטמא הכהן אתו נגע הוא׃
Lev 13:23  ואם־תחתיה תעמד הבהרת לא פשׂתה צרבת השׁחין הוא וטהרו הכהן׃
Lev 13:24  או בשׂר כי־יהיה בערו מכות־אשׁ והיתה מחית המכוה בהרת לבנה אדמדמת או לבנה׃
Lev 13:25  וראה אתה הכהן והנה נהפך שׂער לבן בבהרת ומראה עמק מן־העור צרעת הוא במכוה פרחה וטמא אתו הכהן נגע צרעת הוא׃
Lev 13:26  ואם יראנה הכהן והנה אין־בבהרת שׂער לבן ושׁפלה איננה מן־העור והוא כהה והסגירו הכהן שׁבעת ימים׃
Lev 13:27  וראהו הכהן ביום השׁביעי אם־פשׂה תפשׂה בעור וטמא הכהן אתו נגע צרעת הוא׃
Lev 13:28  ואם־תחתיה תעמד הבהרת לא־פשׂתה בעור והוא כהה שׂאת המכוה הוא וטהרו הכהן כי־צרבת המכוה הוא׃
Lev 13:29  ואישׁ או אשׁה כי־יהיה בו נגע בראשׁ או בזקן׃
Lev 13:30  וראה הכהן את־הנגע והנה מראהו עמק מן־העור ובו שׂער צהב דק וטמא אתו הכהן נתק הוא צרעת הראשׁ או הזקן הוא׃
Lev 13:31  וכי־יראה הכהן את־נגע הנתק והנה אין־מראהו עמק מן־העור ושׂער שׁחר אין בו והסגיר הכהן את־נגע הנתק שׁבעת ימים׃
Lev 13:32  וראה הכהן את־הנגע ביום השׁביעי והנה לא־פשׂה הנתק ולא־היה בו שׂער צהב ומראה הנתק אין עמק מן־העור׃
Lev 13:33  והתגלח ואת־הנתק לא יגלח והסגיר הכהן את־הנתק שׁבעת ימים שׁנית׃
Lev 13:34  וראה הכהן את־הנתק ביום השׁביעי והנה לא־פשׂה הנתק בעור ומראהו איננו עמק מן־העור וטהר אתו הכהן וכבס בגדיו וטהר׃
Lev 13:35  ואם־פשׂה יפשׂה הנתק בעור אחרי טהרתו׃
Lev 13:36  וראהו הכהן והנה פשׂה הנתק בעור לא־יבקר הכהן לשׂער הצהב טמא הוא׃
Lev 13:37  ואם־בעיניו עמד הנתק ושׂער שׁחר צמח־בו נרפא הנתק טהור הוא וטהרו הכהן׃
Lev 13:38  ואישׁ או־אשׁה כי־יהיה בעור־בשׂרם בהרת בהרת לבנת׃
Lev 13:39  וראה הכהן והנה בעור־בשׂרם בהרת כהות לבנת בהק הוא פרח בעור טהור הוא׃
Lev 13:40  ואישׁ כי ימרט ראשׁו קרח הוא טהור הוא׃
Lev 13:41  ואם מפאת פניו ימרט ראשׁו גבח הוא טהור הוא׃
Lev 13:42  וכי־יהיה בקרחת או בגבחת נגע לבן אדמדם צרעת פרחת הוא בקרחתו או בגבחתו׃
Lev 13:43  וראה אתו הכהן והנה שׂאת־הנגע לבנה אדמדמת בקרחתו או בגבחתו כמראה צרעת עור בשׂר׃
Lev 13:44  אישׁ־צרוע הוא טמא הוא טמא יטמאנו הכהן בראשׁו נגעו׃
Lev 13:45  והצרוע אשׁר־בו הנגע בגדיו יהיו פרמים וראשׁו יהיה פרוע ועל־שׂפם יעטה וטמא טמא יקרא׃
Lev 13:46  כל־ימי אשׁר הנגע בו יטמא טמא הוא בדד ישׁב מחוץ למחנה מושׁבו׃
Lev 13:47  והבגד כי־יהיה בו נגע צרעת בבגד צמר או בבגד פשׁתים׃
Lev 13:48  או בשׁתי או בערב לפשׁתים ולצמר או בעור או בכל־מלאכת עור׃
Lev 13:49  והיה הנגע ירקרק או אדמדם בבגד או בעור או־בשׁתי או־בערב או בכל־כלי־עור נגע צרעת הוא והראה את־הכהן׃
Lev 13:50  וראה הכהן את־הנגע והסגיר את־הנגע שׁבעת ימים׃
Lev 13:51  וראה את־הנגע ביום השׁביעי כי־פשׂה הנגע בבגד או־בשׁתי או־בערב או בעור לכל אשׁר־יעשׂה העור למלאכה צרעת ממארת הנגע טמא הוא׃
Lev 13:52  ושׂרף את־הבגד או את־השׁתי או את־הערב בצמר או בפשׁתים או את־כל־כלי העור אשׁר־יהיה בו הנגע כי־צרעת ממארת הוא באשׁ תשׂרף׃
Lev 13:53  ואם יראה הכהן והנה לא־פשׂה הנגע בבגד או בשׁתי או בערב או בכל־כלי־עור׃
Lev 13:54  וצוה הכהן וכבסו את אשׁר־בו הנגע והסגירו שׁבעת־ימים שׁנית׃
Lev 13:55  וראה הכהן אחרי הכבס את־הנגע והנה לא־הפך הנגע את־עינו והנגע לא־פשׂה טמא הוא באשׁ תשׂרפנו פחתת הוא בקרחתו או בגבחתו׃
Lev 13:56  ואם ראה הכהן והנה כהה הנגע אחרי הכבס אתו וקרע אתו מן־הבגד או מן־העור או מן־השׁתי או מן־הערב׃
Lev 13:57  ואם־תראה עוד בבגד או־בשׁתי או־בערב או בכל־כלי־עור פרחת הוא באשׁ תשׂרפנו את אשׁר־בו הנגע׃
Lev 13:58  והבגד או־השׁתי או־הערב או־כל־כלי העור אשׁר תכבס וסר מהם הנגע וכבס שׁנית וטהר׃
Lev 13:59  זאת תורת נגע־צרעת בגד הצמר או הפשׁתים או השׁתי או הערב או כל־כלי־עור לטהרו או לטמאו׃
Lev 14:1  וידבר יהוה אל־משׁה לאמר׃
Lev 14:2  זאת תהיה תורת המצרע ביום טהרתו והובא אל־הכהן׃
Lev 14:3  ויצא הכהן אל־מחוץ למחנה וראה הכהן והנה נרפא נגע־הצרעת מן־הצרוע׃
Lev 14:4  וצוה הכהן ולקח למטהר שׁתי־צפרים חיות טהרות ועץ ארז ושׁני תולעת ואזב׃
Lev 14:5  וצוה הכהן ושׁחט את־הצפור האחת אל־כלי־חרשׂ על־מים חיים׃
Lev 14:6  את־הצפר החיה יקח אתה ואת־עץ הארז ואת־שׁני התולעת ואת־האזב וטבל אותם ואת הצפר החיה בדם הצפר השׁחטה על המים החיים׃
Lev 14:7  והזה על המטהר מן־הצרעת שׁבע פעמים וטהרו ושׁלח את־הצפר החיה על־פני השׂדה׃
Lev 14:8  וכבס המטהר את־בגדיו וגלח את־כל־שׂערו ורחץ במים וטהר ואחר יבוא אל־המחנה וישׁב מחוץ לאהלו שׁבעת ימים׃
Lev 14:9  והיה ביום השׁביעי יגלח את־כל־שׂערו את־ראשׁו ואת־זקנו ואת גבת עיניו ואת־כל־שׂערו יגלח וכבס את־בגדיו ורחץ את־בשׂרו במים וטהר׃
Lev 14:10  וביום השׁמיני יקח שׁני־כבשׂים תמימם וכבשׂה אחת בת־שׁנתה תמימה ושׁלשׁה עשׂרנים סלת מנחה בלולה בשׁמן ולג אחד שׁמן׃
Lev 14:11  והעמיד הכהן המטהר את האישׁ המטהר ואתם לפני יהוה פתח אהל מועד׃
Lev 14:12  ולקח הכהן את־הכבשׂ האחד והקריב אתו לאשׁם ואת־לג השׁמן והניף אתם תנופה לפני יהוה׃
Lev 14:13  ושׁחט את־הכבשׂ במקום אשׁר ישׁחט את־החטאת ואת־העלה במקום הקדשׁ כי כחטאת האשׁם הוא לכהן קדשׁ קדשׁים הוא׃
Lev 14:14  ולקח הכהן מדם האשׁם ונתן הכהן על־תנוך אזן המטהר הימנית ועל־בהן ידו הימנית ועל־בהן רגלו הימנית׃
Lev 14:15  ולקח הכהן מלג השׁמן ויצק על־כף הכהן השׂמאלית׃
Lev 14:16  וטבל הכהן את־אצבעו הימנית מן־השׁמן אשׁר על־כפו השׂמאלית והזה מן־השׁמן באצבעו שׁבע פעמים לפני יהוה׃
Lev 14:17  ומיתר השׁמן אשׁר על־כפו יתן הכהן על־תנוך אזן המטהר הימנית ועל־בהן ידו הימנית ועל־בהן רגלו הימנית על דם האשׁם׃
Lev 14:18  והנותר בשׁמן אשׁר על־כף הכהן יתן על־ראשׁ המטהר וכפר עליו הכהן לפני יהוה׃
Lev 14:19  ועשׂה הכהן את־החטאת וכפר על־המטהר מטמאתו ואחר ישׁחט את־העלה׃
Lev 14:20  והעלה הכהן את־העלה ואת־המנחה המזבחה וכפר עליו הכהן וטהר׃
Lev 14:21  ואם־דל הוא ואין ידו משׂגת ולקח כבשׂ אחד אשׁם לתנופה לכפר עליו ועשׂרון סלת אחד בלול בשׁמן למנחה ולג שׁמן׃
Lev 14:22  ושׁתי תרים או שׁני בני יונה אשׁר תשׂיג ידו והיה אחד חטאת והאחד עלה׃
Lev 14:23  והביא אתם ביום השׁמיני לטהרתו אל־הכהן אל־פתח אהל־מועד לפני יהוה׃
Lev 14:24  ולקח הכהן את־כבשׂ האשׁם ואת־לג השׁמן והניף אתם הכהן תנופה לפני יהוה׃
Lev 14:25  ושׁחט את־כבשׂ האשׁם ולקח הכהן מדם האשׁם ונתן על־תנוך אזן־המטהר הימנית ועל־בהן ידו הימנית ועל־בהן רגלו הימנית׃
Lev 14:26  ומן־השׁמן יצק הכהן על־כף הכהן השׂמאלית׃
Lev 14:27  והזה הכהן באצבעו הימנית מן־השׁמן אשׁר על־כפו השׂמאלית שׁבע פעמים לפני יהוה׃
Lev 14:28  ונתן הכהן מן־השׁמן אשׁר על־כפו על־תנוך אזן המטהר הימנית ועל־בהן ידו הימנית ועל־בהן רגלו הימנית על־מקום דם האשׁם׃
Lev 14:29  והנותר מן־השׁמן אשׁר על־כף הכהן יתן על־ראשׁ המטהר לכפר עליו לפני יהוה׃
Lev 14:30  ועשׂה את־האחד מן־התרים או מן־בני היונה מאשׁר תשׂיג ידו׃
Lev 14:31  את אשׁר־תשׂיג ידו את־האחד חטאת ואת־האחד עלה על־המנחה וכפר הכהן על המטהר לפני יהוה׃
Lev 14:32  זאת תורת אשׁר־בו נגע צרעת אשׁר לא־תשׂיג ידו בטהרתו׃
Lev 14:33  וידבר יהוה אל־משׁה ואל־אהרן לאמר׃
Lev 14:34  כי תבאו אל־ארץ כנען אשׁר אני נתן לכם לאחזה ונתתי נגע צרעת בבית ארץ אחזתכם׃
Lev 14:35  ובא אשׁר־לו הבית והגיד לכהן לאמר כנגע נראה לי בבית׃
Lev 14:36  וצוה הכהן ופנו את־הבית בטרם יבא הכהן לראות את־הנגע ולא יטמא כל־אשׁר בבית ואחר כן יבא הכהן לראות את־הבית׃
Lev 14:37  וראה את־הנגע והנה הנגע בקירת הבית שׁקערורת ירקרקת או אדמדמת ומראיהן שׁפל מן־הקיר׃
Lev 14:38  ויצא הכהן מן־הבית אל־פתח הבית והסגיר את־הבית שׁבעת ימים׃
Lev 14:39  ושׁב הכהן ביום השׁביעי וראה והנה פשׂה הנגע בקירת הבית׃
Lev 14:40  וצוה הכהן וחלצו את־האבנים אשׁר בהן הנגע והשׁליכו אתהן אל־מחוץ לעיר אל־מקום טמא׃
Lev 14:41  ואת־הבית יקצע מבית סביב ושׁפכו את־העפר אשׁר הקצו אל־מחוץ לעיר אל־מקום טמא׃
Lev 14:42  ולקחו אבנים אחרות והביאו אל־תחת האבנים ועפר אחר יקח וטח את־הבית׃
Lev 14:43  ואם־ישׁוב הנגע ופרח בבית אחר חלץ את־האבנים ואחרי הקצות את־הבית ואחרי הטוח׃
Lev 14:44  ובא הכהן וראה והנה פשׂה הנגע בבית צרעת ממארת הוא בבית טמא הוא׃
Lev 14:45  ונתץ את־הבית את־אבניו ואת־עציו ואת כל־עפר הבית והוציא אל־מחוץ לעיר אל־מקום טמא׃
Lev 14:46  והבא אל־הבית כל־ימי הסגיר אתו יטמא עד־הערב׃
Lev 14:47  והשׁכב בבית יכבס את־בגדיו והאכל בבית יכבס את־בגדיו׃
Lev 14:48  ואם־בא יבא הכהן וראה והנה לא־פשׂה הנגע בבית אחרי הטח את־הבית וטהר הכהן את־הבית כי נרפא הנגע׃
Lev 14:49  ולקח לחטא את־הבית שׁתי צפרים ועץ ארז ושׁני תולעת ואזב׃
Lev 14:50  ושׁחט את־הצפר האחת אל־כלי־חרשׂ על־מים חיים׃
Lev 14:51  ולקח את־עץ־הארז ואת־האזב ואת שׁני התולעת ואת הצפר החיה וטבל אתם בדם הצפר השׁחוטה ובמים החיים והזה אל־הבית שׁבע פעמים׃
Lev 14:52  וחטא את־הבית בדם הצפור ובמים החיים ובצפר החיה ובעץ הארז ובאזב ובשׁני התולעת׃
Lev 14:53  ושׁלח את־הצפר החיה אל־מחוץ לעיר אל־פני השׂדה וכפר על־הבית וטהר׃
Lev 14:54  זאת התורה לכל־נגע הצרעת ולנתק׃
Lev 14:55  ולצרעת הבגד ולבית׃
Lev 14:56  ולשׂאת ולספחת ולבהרת׃
Lev 14:57  להורת ביום הטמא וביום הטהר זאת תורת הצרעת׃
Lev 15:1  וידבר יהוה אל־משׁה ואל־אהרן לאמר׃
Lev 15:2  דברו אל־בני ישׂראל ואמרתם אלהם אישׁ אישׁ כי יהיה זב מבשׂרו זובו טמא הוא׃
Lev 15:3  וזאת תהיה טמאתו בזובו רר בשׂרו את־זובו או־החתים בשׂרו מזובו טמאתו הוא׃
Lev 15:4  כל־המשׁכב אשׁר ישׁכב עליו הזב יטמא וכל־הכלי אשׁר־ישׁב עליו יטמא׃
Lev 15:5  ואישׁ אשׁר יגע במשׁכבו יכבס בגדיו ורחץ במים וטמא עד־הערב׃
Lev 15:6  והישׁב על־הכלי אשׁר־ישׁב עליו הזב יכבס בגדיו ורחץ במים וטמא עד־הערב׃
Lev 15:7  והנגע בבשׂר הזב יכבס בגדיו ורחץ במים וטמא עד־הערב׃
Lev 15:8  וכי־ירק הזב בטהור וכבס בגדיו ורחץ במים וטמא עד־הערב׃
Lev 15:9  וכל־המרכב אשׁר ירכב עליו הזב יטמא׃
Lev 15:10  וכל־הנגע בכל אשׁר יהיה תחתיו יטמא עד־הערב והנושׂא אותם יכבס בגדיו ורחץ במים וטמא עד־הערב׃
Lev 15:11  וכל אשׁר יגע־בו הזב וידיו לא־שׁטף במים וכבס בגדיו ורחץ במים וטמא עד־הערב׃
Lev 15:12  וכלי־חרשׂ אשׁר־יגע־בו הזב ישׁבר וכל־כלי־עץ ישׁטף במים׃
Lev 15:13  וכי־יטהר הזב מזובו וספר לו שׁבעת ימים לטהרתו וכבס בגדיו ורחץ בשׂרו במים חיים וטהר׃
Lev 15:14  וביום השׁמיני יקח־לו שׁתי תרים או שׁני בני יונה ובא לפני יהוה אל־פתח אהל מועד ונתנם אל־הכהן׃
Lev 15:15  ועשׂה אתם הכהן אחד חטאת והאחד עלה וכפר עליו הכהן לפני יהוה מזובו׃
Lev 15:16  ואישׁ כי־תצא ממנו שׁכבת־זרע ורחץ במים את־כל־בשׂרו וטמא עד־הערב׃
Lev 15:17  וכל־בגד וכל־עור אשׁר־יהיה עליו שׁכבת־זרע וכבס במים וטמא עד־הערב׃
Lev 15:18  ואשׁה אשׁר ישׁכב אישׁ אתה שׁכבת־זרע ורחצו במים וטמאו עד־הערב׃
Lev 15:19  ואשׁה כי־תהיה זבה דם יהיה זבה בבשׂרה שׁבעת ימים תהיה בנדתה וכל־הנגע בה יטמא עד־הערב׃
Lev 15:20  וכל אשׁר תשׁכב עליו בנדתה יטמא וכל אשׁר־תשׁב עליו יטמא׃
Lev 15:21  וכל־הנגע במשׁכבה יכבס בגדיו ורחץ במים וטמא עד־הערב׃
Lev 15:22  וכל־הנגע בכל־כלי אשׁר־תשׁב עליו יכבס בגדיו ורחץ במים וטמא עד־הערב׃
Lev 15:23  ואם על־המשׁכב הוא או על־הכלי אשׁר־הוא ישׁבת־עליו בנגעו־בו יטמא עד־הערב׃
Lev 15:24  ואם שׁכב ישׁכב אישׁ אתה ותהי נדתה עליו וטמא שׁבעת ימים וכל־המשׁכב אשׁר־ישׁכב עליו יטמא׃
Lev 15:25  ואשׁה כי־יזוב זוב דמה ימים רבים בלא עת־נדתה או כי־תזוב על־נדתה כל־ימי זוב טמאתה כימי נדתה תהיה טמאה הוא׃
Lev 15:26  כל־המשׁכב אשׁר־תשׁכב עליו כל־ימי זובה כמשׁכב נדתה יהיה־לה וכל־הכלי אשׁר תשׁב עליו טמא יהיה כטמאת נדתה׃
Lev 15:27  וכל־הנוגע בם יטמא וכבס בגדיו ורחץ במים וטמא עד־הערב׃
Lev 15:28  ואם־טהרה מזובה וספרה לה שׁבעת ימים ואחר תטהר׃
Lev 15:29  וביום השׁמיני תקח־לה שׁתי תרים או שׁני בני יונה והביאה אותם אל־הכהן אל־פתח אהל מועד׃
Lev 15:30  ועשׂה הכהן את־האחד חטאת ואת־האחד עלה וכפר עליה הכהן לפני יהוה מזוב טמאתה׃
Lev 15:31  והזרתם את־בני־ישׂראל מטמאתם ולא ימתו בטמאתם בטמאם את־משׁכני אשׁר בתוכם׃
Lev 15:32  זאת תורת הזב ואשׁר תצא ממנו שׁכבת־זרע לטמאה־בה׃
Lev 15:33  והדוה בנדתה והזב את־זובו לזכר ולנקבה ולאישׁ אשׁר ישׁכב עם־טמאה׃
Lev 16:1  וידבר יהוה אל־משׁה אחרי מות שׁני בני אהרן בקרבתם לפני־יהוה וימתו׃
Lev 16:2  ויאמר יהוה אל־משׁה דבר אל־אהרן אחיך ואל־יבא בכל־עת אל־הקדשׁ מבית לפרכת אל־פני הכפרת אשׁר על־הארן ולא ימות כי בענן אראה על־הכפרת׃
Lev 16:3  בזאת יבא אהרן אל־הקדשׁ בפר בן־בקר לחטאת ואיל לעלה׃
Lev 16:4  כתנת־בד קדשׁ ילבשׁ ומכנסי־בד יהיו על־בשׂרו ובאבנט בד יחגר ובמצנפת בד יצנף בגדי־קדשׁ הם ורחץ במים את־בשׂרו ולבשׁם׃
Lev 16:5  ומאת עדת בני ישׂראל יקח שׁני־שׂעירי עזים לחטאת ואיל אחד לעלה׃
Lev 16:6  והקריב אהרן את־פר החטאת אשׁר־לו וכפר בעדו ובעד ביתו׃
Lev 16:7  ולקח את־שׁני השׂעירם והעמיד אתם לפני יהוה פתח אהל מועד׃
Lev 16:8  ונתן אהרן על־שׁני השׂעירם גרלות גורל אחד ליהוה וגורל אחד לעזאזל׃
Lev 16:9  והקריב אהרן את־השׂעיר אשׁר עלה עליו הגורל ליהוה ועשׂהו חטאת׃
Lev 16:10  והשׂעיר אשׁר עלה עליו הגורל לעזאזל יעמד־חי לפני יהוה לכפר עליו לשׁלח אתו לעזאזל המדברה׃
Lev 16:11  והקריב אהרן את־פר החטאת אשׁר־לו וכפר בעדו ובעד ביתו ושׁחט את־פר החטאת אשׁר־לו׃
Lev 16:12  ולקח מלא־המחתה גחלי־אשׁ מעל המזבח מלפני יהוה ומלא חפניו קטרת סמים דקה והביא מבית לפרכת׃
Lev 16:13  ונתן את־הקטרת על־האשׁ לפני יהוה וכסה ענן הקטרת את־הכפרת אשׁר על־העדות ולא ימות׃
Lev 16:14  ולקח מדם הפר והזה באצבעו על־פני הכפרת קדמה ולפני הכפרת יזה שׁבע־פעמים מן־הדם באצבעו׃
Lev 16:15  ושׁחט את־שׂעיר החטאת אשׁר לעם והביא את־דמו אל־מבית לפרכת ועשׂה את־דמו כאשׁר עשׂה לדם הפר והזה אתו על־הכפרת ולפני הכפרת׃
Lev 16:16  וכפר על־הקדשׁ מטמאת בני ישׂראל ומפשׁעיהם לכל־חטאתם וכן יעשׂה לאהל מועד השׁכן אתם בתוך טמאתם׃
Lev 16:17  וכל־אדם לא־יהיה באהל מועד בבאו לכפר בקדשׁ עד־צאתו וכפר בעדו ובעד ביתו ובעד כל־קהל ישׂראל׃
Lev 16:18  ויצא אל־המזבח אשׁר לפני־יהוה וכפר עליו ולקח מדם הפר ומדם השׂעיר ונתן על־קרנות המזבח סביב׃
Lev 16:19  והזה עליו מן־הדם באצבעו שׁבע פעמים וטהרו וקדשׁו מטמאת בני ישׂראל׃
Lev 16:20  וכלה מכפר את־הקדשׁ ואת־אהל מועד ואת־המזבח והקריב את־השׂעיר החי׃
Lev 16:21  וסמך אהרן את־שׁתי ידו על ראשׁ השׂעיר החי והתודה עליו את־כל־עונת בני ישׂראל ואת־כל־פשׁעיהם לכל־חטאתם ונתן אתם על־ראשׁ השׂעיר ושׁלח ביד־אישׁ עתי המדברה׃
Lev 16:22  ונשׂא השׂעיר עליו את־כל־עונתם אל־ארץ גזרה ושׁלח את־השׂעיר במדבר׃
Lev 16:23  ובא אהרן אל־אהל מועד ופשׁט את־בגדי הבד אשׁר לבשׁ בבאו אל־הקדשׁ והניחם שׁם׃
Lev 16:24  ורחץ את־בשׂרו במים במקום קדושׁ ולבשׁ את־בגדיו ויצא ועשׂה את־עלתו ואת־עלת העם וכפר בעדו ובעד העם׃
Lev 16:25  ואת חלב החטאת יקטיר המזבחה׃
Lev 16:26  והמשׁלח את־השׂעיר לעזאזל יכבס בגדיו ורחץ את־בשׂרו במים ואחרי־כן יבוא אל־המחנה׃
Lev 16:27  ואת פר החטאת ואת שׂעיר החטאת אשׁר הובא את־דמם לכפר בקדשׁ יוציא אל־מחוץ למחנה ושׂרפו באשׁ את־ערתם ואת־בשׂרם ואת־פרשׁם׃
Lev 16:28  והשׂרף אתם יכבס בגדיו ורחץ את־בשׂרו במים ואחרי־כן יבוא אל־המחנה׃
Lev 16:29  והיתה לכם לחקת עולם בחדשׁ השׁביעי בעשׂור לחדשׁ תענו את־נפשׁתיכם וכל־מלאכה לא תעשׂו האזרח והגר הגר בתוככם׃
Lev 16:30  כי־ביום הזה יכפר עליכם לטהר אתכם מכל חטאתיכם לפני יהוה תטהרו׃
Lev 16:31  שׁבת שׁבתון היא לכם ועניתם את־נפשׁתיכם חקת עולם׃
Lev 16:32  וכפר הכהן אשׁר־ימשׁח אתו ואשׁר ימלא את־ידו לכהן תחת אביו ולבשׁ את־בגדי הבד בגדי הקדשׁ׃
Lev 16:33  וכפר את־מקדשׁ הקדשׁ ואת־אהל מועד ואת־המזבח יכפר ועל הכהנים ועל־כל־עם הקהל יכפר׃
Lev 16:34  והיתה־זאת לכם לחקת עולם לכפר על־בני ישׂראל מכל־חטאתם אחת בשׁנה ויעשׂ כאשׁר צוה יהוה את־משׁה׃
Lev 17:1  וידבר יהוה אל־משׁה לאמר׃
Lev 17:2  דבר אל־אהרן ואל־בניו ואל כל־בני ישׂראל ואמרת אליהם זה הדבר אשׁר־צוה יהוה לאמר׃
Lev 17:3  אישׁ אישׁ מבית ישׂראל אשׁר ישׁחט שׁור או־כשׂב או־עז במחנה או אשׁר ישׁחט מחוץ למחנה׃
Lev 17:4  ואל־פתח אהל מועד לא הביאו להקריב קרבן ליהוה לפני משׁכן יהוה דם יחשׁב לאישׁ ההוא דם שׁפך ונכרת האישׁ ההוא מקרב עמו׃
Lev 17:5  למען אשׁר יביאו בני ישׂראל את־זבחיהם אשׁר הם זבחים על־פני השׂדה והביאם ליהוה אל־פתח אהל מועד אל־הכהן וזבחו זבחי שׁלמים ליהוה אותם׃
Lev 17:6  וזרק הכהן את־הדם על־מזבח יהוה פתח אהל מועד והקטיר החלב לריח ניחח ליהוה׃
Lev 17:7  ולא־יזבחו עוד את־זבחיהם לשׂעירם אשׁר הם זנים אחריהם חקת עולם תהיה־זאת להם לדרתם׃
Lev 17:8  ואלהם תאמר אישׁ אישׁ מבית ישׂראל ומן־הגר אשׁר־יגור בתוכם אשׁר־יעלה עלה או־זבח׃
Lev 17:9  ואל־פתח אהל מועד לא יביאנו לעשׂות אתו ליהוה ונכרת האישׁ ההוא מעמיו׃
Lev 17:10  ואישׁ אישׁ מבית ישׂראל ומן־הגר הגר בתוכם אשׁר יאכל כל־דם ונתתי פני בנפשׁ האכלת את־הדם והכרתי אתה מקרב עמה׃
Lev 17:11  כי נפשׁ הבשׂר בדם הוא ואני נתתיו לכם על־המזבח לכפר על־נפשׁתיכם כי־הדם הוא בנפשׁ יכפר׃
Lev 17:12  על־כן אמרתי לבני ישׂראל כל־נפשׁ מכם לא־תאכל דם והגר הגר בתוככם לא־יאכל דם׃
Lev 17:13  ואישׁ אישׁ מבני ישׂראל ומן־הגר הגר בתוכם אשׁר יצוד ציד חיה או־עוף אשׁר יאכל ושׁפך את־דמו וכסהו בעפר׃
Lev 17:14  כי־נפשׁ כל־בשׂר דמו בנפשׁו הוא ואמר לבני ישׂראל דם כל־בשׂר לא תאכלו כי נפשׁ כל־בשׂר דמו הוא כל־אכליו יכרת׃
Lev 17:15  וכל־נפשׁ אשׁר תאכל נבלה וטרפה באזרח ובגר וכבס בגדיו ורחץ במים וטמא עד־הערב וטהר׃
Lev 17:16  ואם לא יכבס ובשׂרו לא ירחץ ונשׂא עונו׃
Lev 18:1  וידבר יהוה אל־משׁה לאמר׃
Lev 18:2  דבר אל־בני ישׂראל ואמרת אלהם אני יהוה אלהיכם׃
Lev 18:3  כמעשׂה ארץ־מצרים אשׁר ישׁבתם־בה לא תעשׂו וכמעשׂה ארץ־כנען אשׁר אני מביא אתכם שׁמה לא תעשׂו ובחקתיהם לא תלכו׃
Lev 18:4  את־משׁפטי תעשׂו ואת־חקתי תשׁמרו ללכת בהם אני יהוה אלהיכם׃
Lev 18:5  ושׁמרתם את־חקתי ואת־משׁפטי אשׁר יעשׂה אתם האדם וחי בהם אני יהוה׃
Lev 18:6  אישׁ אישׁ אל־כל־שׁאר בשׂרו לא תקרבו לגלות ערוה אני יהוה׃
Lev 18:7  ערות אביך וערות אמך לא תגלה אמך הוא לא תגלה ערותה׃
Lev 18:8  ערות אשׁת־אביך לא תגלה ערות אביך הוא׃
Lev 18:9  ערות אחותך בת־אביך או בת־אמך מולדת בית או מולדת חוץ לא תגלה ערותן׃
Lev 18:10  ערות בת־בנך או בת־בתך לא תגלה ערותן כי ערותך הנה׃
Lev 18:11  ערות בת־אשׁת אביך מולדת אביך אחותך הוא לא תגלה ערותה׃
Lev 18:12  ערות אחות־אביך לא תגלה שׁאר אביך הוא׃
Lev 18:13  ערות אחות־אמך לא תגלה כי־שׁאר אמך הוא׃
Lev 18:14  ערות אחי־אביך לא תגלה אל־אשׁתו לא תקרב דדתך הוא׃
Lev 18:15  ערות כלתך לא תגלה אשׁת בנך הוא לא תגלה ערותה׃
Lev 18:16  ערות אשׁת־אחיך לא תגלה ערות אחיך הוא׃
Lev 18:17  ערות אשׁה ובתה לא תגלה את־בת־בנה ואת־בת־בתה לא תקח לגלות ערותה שׁארה הנה זמה הוא׃
Lev 18:18  ואשׁה אל־אחתה לא תקח לצרר לגלות ערותה עליה בחייה׃
Lev 18:19  ואל־אשׁה בנדת טמאתה לא תקרב לגלות ערותה׃
Lev 18:20  ואל־אשׁת עמיתך לא־תתן שׁכבתך לזרע לטמאה־בה׃
Lev 18:21  ומזרעך לא־תתן להעביר למלך ולא תחלל את־שׁם אלהיך אני יהוה׃
Lev 18:22  ואת־זכר לא תשׁכב משׁכבי אשׁה תועבה הוא׃
Lev 18:23  ובכל־בהמה לא־תתן שׁכבתך לטמאה־בה ואשׁה לא־תעמד לפני בהמה לרבעה תבל הוא׃
Lev 18:24  אל־תטמאו בכל־אלה כי בכל־אלה נטמאו הגוים אשׁר־אני משׁלח מפניכם׃
Lev 18:25  ותטמא הארץ ואפקד עונה עליה ותקא הארץ את־ישׁביה׃
Lev 18:26  ושׁמרתם אתם את־חקתי ואת־משׁפטי ולא תעשׂו מכל התועבת האלה האזרח והגר הגר בתוככם׃
Lev 18:27  כי את־כל־התועבת האל עשׂו אנשׁי־הארץ אשׁר לפניכם ותטמא הארץ׃
Lev 18:28  ולא־תקיא הארץ אתכם בטמאכם אתה כאשׁר קאה את־הגוי אשׁר לפניכם׃
Lev 18:29  כי כל־אשׁר יעשׂה מכל התועבת האלה ונכרתו הנפשׁות העשׂת מקרב עמם׃
Lev 18:30  ושׁמרתם את־משׁמרתי לבלתי עשׂות מחקות התועבת אשׁר נעשׂו לפניכם ולא תטמאו בהם אני יהוה אלהיכם׃
Lev 19:1  וידבר יהוה אל־משׁה לאמר׃
Lev 19:2  דבר אל־כל־עדת בני־ישׂראל ואמרת אלהם קדשׁים תהיו כי קדושׁ אני יהוה אלהיכם׃
Lev 19:3  אישׁ אמו ואביו תיראו ואת־שׁבתתי תשׁמרו אני יהוה אלהיכם׃
Lev 19:4  אל־תפנו אל־האלילם ואלהי מסכה לא תעשׂו לכם אני יהוה אלהיכם׃
Lev 19:5  וכי תזבחו זבח שׁלמים ליהוה לרצנכם תזבחהו׃
Lev 19:6  ביום זבחכם יאכל וממחרת והנותר עד־יום השׁלישׁי באשׁ ישׂרף׃
Lev 19:7  ואם האכל יאכל ביום השׁלישׁי פגול הוא לא ירצה׃
Lev 19:8  ואכליו עונו ישׂא כי־את־קדשׁ יהוה חלל ונכרתה הנפשׁ ההוא מעמיה׃
Lev 19:9  ובקצרכם את־קציר ארצכם לא תכלה פאת שׂדך לקצר ולקט קצירך לא תלקט׃
Lev 19:10  וכרמך לא תעולל ופרט כרמך לא תלקט לעני ולגר תעזב אתם אני יהוה אלהיכם׃
Lev 19:11  לא תגנבו ולא־תכחשׁו ולא־תשׁקרו אישׁ בעמיתו׃
Lev 19:12  ולא־תשׁבעו בשׁמי לשׁקר וחללת את־שׁם אלהיך אני יהוה׃
Lev 19:13  לא־תעשׁק את־רעך ולא תגזל לא־תלין פעלת שׂכיר אתך עד־בקר׃
Lev 19:14  לא־תקלל חרשׁ ולפני עור לא תתן מכשׁל ויראת מאלהיך אני יהוה׃
Lev 19:15  לא־תעשׂו עול במשׁפט לא־תשׂא פני־דל ולא תהדר פני גדול בצדק תשׁפט עמיתך׃
Lev 19:16  לא־תלך רכיל בעמיך לא תעמד על־דם רעך אני יהוה׃
Lev 19:17  לא־תשׂנא את־אחיך בלבבך הוכח תוכיח את־עמיתך ולא־תשׂא עליו חטא׃
Lev 19:18  לא־תקם ולא־תטר את־בני עמך ואהבת לרעך כמוך אני יהוה׃
Lev 19:19  את־חקתי תשׁמרו בהמתך לא־תרביע כלאים שׂדך לא־תזרע כלאים ובגד כלאים שׁעטנז לא יעלה עליך׃
Lev 19:20  ואישׁ כי־ישׁכב את־אשׁה שׁכבת־זרע והוא שׁפחה נחרפת לאישׁ והפדה לא נפדתה או חפשׁה לא נתן־לה בקרת תהיה לא יומתו כי־לא חפשׁה׃
Lev 19:21  והביא את־אשׁמו ליהוה אל־פתח אהל מועד איל אשׁם׃
Lev 19:22  וכפר עליו הכהן באיל האשׁם לפני יהוה על־חטאתו אשׁר חטא ונסלח לו מחטאתו אשׁר חטא׃
Lev 19:23  וכי־תבאו אל־הארץ ונטעתם כל־עץ מאכל וערלתם ערלתו את־פריו שׁלשׁ שׁנים יהיה לכם ערלים לא יאכל׃
Lev 19:24  ובשׁנה הרביעת יהיה כל־פריו קדשׁ הלולים ליהוה׃
Lev 19:25  ובשׁנה החמישׁת תאכלו את־פריו להוסיף לכם תבואתו אני יהוה אלהיכם׃
Lev 19:26  לא תאכלו על־הדם לא תנחשׁו ולא תעוננו׃
Lev 19:27  לא תקפו פאת ראשׁכם ולא תשׁחית את פאת זקנך׃
Lev 19:28  ושׂרט לנפשׁ לא תתנו בבשׂרכם וכתבת קעקע לא תתנו בכם אני יהוה׃
Lev 19:29  אל־תחלל את־בתך להזנותה ולא־תזנה הארץ ומלאה הארץ זמה׃
Lev 19:30  את־שׁבתתי תשׁמרו ומקדשׁי תיראו אני יהוה׃
Lev 19:31  אל־תפנו אל־האבת ואל־הידענים אל־תבקשׁו לטמאה בהם אני יהוה אלהיכם׃
Lev 19:32  מפני שׂיבה תקום והדרת פני זקן ויראת מאלהיך אני יהוה׃
Lev 19:33  וכי־יגור אתך גר בארצכם לא תונו אתו׃
Lev 19:34  כאזרח מכם יהיה לכם הגר הגר אתכם ואהבת לו כמוך כי־גרים הייתם בארץ מצרים אני יהוה אלהיכם׃
Lev 19:35  לא־תעשׂו עול במשׁפט במדה במשׁקל ובמשׂורה׃
Lev 19:36  מאזני צדק אבני־צדק איפת צדק והין צדק יהיה לכם אני יהוה אלהיכם אשׁר־הוצאתי אתכם מארץ מצרים׃
Lev 19:37  ושׁמרתם את־כל־חקתי ואת־כל־משׁפטי ועשׂיתם אתם אני יהוה׃
Lev 20:1  וידבר יהוה אל־משׁה לאמר׃
Lev 20:2  ואל־בני ישׂראל תאמר אישׁ אישׁ מבני ישׂראל ומן־הגר הגר בישׂראל אשׁר יתן מזרעו למלך מות יומת עם הארץ ירגמהו באבן׃
Lev 20:3  ואני אתן את־פני באישׁ ההוא והכרתי אתו מקרב עמו כי מזרעו נתן למלך למען טמא את־מקדשׁי ולחלל את־שׁם קדשׁי׃
Lev 20:4  ואם העלם יעלימו עם הארץ את־עיניהם מן־האישׁ ההוא בתתו מזרעו למלך לבלתי המית אתו׃
Lev 20:5  ושׂמתי אני את־פני באישׁ ההוא ובמשׁפחתו והכרתי אתו ואת כל־הזנים אחריו לזנות אחרי המלך מקרב עמם׃
Lev 20:6  והנפשׁ אשׁר תפנה אל־האבת ואל־הידענים לזנת אחריהם ונתתי את־פני בנפשׁ ההוא והכרתי אתו מקרב עמו׃
Lev 20:7  והתקדשׁתם והייתם קדשׁים כי אני יהוה אלהיכם׃
Lev 20:8  ושׁמרתם את־חקתי ועשׂיתם אתם אני יהוה מקדשׁכם׃
Lev 20:9  כי־אישׁ אישׁ אשׁר יקלל את־אביו ואת־אמו מות יומת אביו ואמו קלל דמיו בו׃
Lev 20:10  ואישׁ אשׁר ינאף את־אשׁת אישׁ אשׁר ינאף את־אשׁת רעהו מות־יומת הנאף והנאפת׃
Lev 20:11  ואישׁ אשׁר ישׁכב את־אשׁת אביו ערות אביו גלה מות־יומתו שׁניהם דמיהם בם׃
Lev 20:12  ואישׁ אשׁר ישׁכב את־כלתו מות יומתו שׁניהם תבל עשׂו דמיהם בם׃
Lev 20:13  ואישׁ אשׁר ישׁכב את־זכר משׁכבי אשׁה תועבה עשׂו שׁניהם מות יומתו דמיהם בם׃
Lev 20:14  ואישׁ אשׁר יקח את־אשׁה ואת־אמה זמה הוא באשׁ ישׂרפו אתו ואתהן ולא־תהיה זמה בתוככם׃
Lev 20:15  ואישׁ אשׁר יתן שׁכבתו בבהמה מות יומת ואת־הבהמה תהרגו׃
Lev 20:16  ואשׁה אשׁר תקרב אל־כל־בהמה לרבעה אתה והרגת את־האשׁה ואת־הבהמה מות יומתו דמיהם בם׃
Lev 20:17  ואישׁ אשׁר־יקח את־אחתו בת־אביו או בת־אמו וראה את־ערותה והיא־תראה את־ערותו חסד הוא ונכרתו לעיני בני עמם ערות אחתו גלה עונו ישׂא׃
Lev 20:18  ואישׁ אשׁר־ישׁכב את־אשׁה דוה וגלה את־ערותה את־מקרה הערה והוא גלתה את־מקור דמיה ונכרתו שׁניהם מקרב עמם׃
Lev 20:19  וערות אחות אמך ואחות אביך לא תגלה כי את־שׁארו הערה עונם ישׂאו׃
Lev 20:20  ואישׁ אשׁר ישׁכב את־דדתו ערות דדו גלה חטאם ישׂאו ערירים ימתו׃
Lev 20:21  ואישׁ אשׁר יקח את־אשׁת אחיו נדה הוא ערות אחיו גלה ערירים יהיו׃
Lev 20:22  ושׁמרתם את־כל־חקתי ואת־כל־משׁפטי ועשׂיתם אתם ולא־תקיא אתכם הארץ אשׁר אני מביא אתכם שׁמה לשׁבת בה׃
Lev 20:23  ולא תלכו בחקת הגוי אשׁר־אני משׁלח מפניכם כי את־כל־אלה עשׂו ואקץ בם׃
Lev 20:24  ואמר לכם אתם תירשׁו את־אדמתם ואני אתננה לכם לרשׁת אתה ארץ זבת חלב ודבשׁ אני יהוה אלהיכם אשׁר־הבדלתי אתכם מן־העמים׃
Lev 20:25  והבדלתם בין־הבהמה הטהרה לטמאה ובין־העוף הטמא לטהר ולא־תשׁקצו את־נפשׁתיכם בבהמה ובעוף ובכל אשׁר תרמשׂ האדמה אשׁר־הבדלתי לכם לטמא׃
Lev 20:26  והייתם לי קדשׁים כי קדושׁ אני יהוה ואבדל אתכם מן־העמים להיות לי׃
Lev 20:27  ואישׁ או־אשׁה כי־יהיה בהם אוב או ידעני מות יומתו באבן ירגמו אתם דמיהם בם׃
Lev 21:1  ויאמר יהוה אל־משׁה אמר אל־הכהנים בני אהרן ואמרת אלהם לנפשׁ לא־יטמא בעמיו׃
Lev 21:2  כי אם־לשׁארו הקרב אליו לאמו ולאביו ולבנו ולבתו ולאחיו׃
Lev 21:3  ולאחתו הבתולה הקרובה אליו אשׁר לא־היתה לאישׁ לה יטמא׃
Lev 21:4  לא יטמא בעל בעמיו להחלו׃
Lev 21:5  לא־יקרחה קרחה בראשׁם ופאת זקנם לא יגלחו ובבשׂרם לא ישׂרטו שׂרטת׃
Lev 21:6  קדשׁים יהיו לאלהיהם ולא יחללו שׁם אלהיהם כי את־אשׁי יהוה לחם אלהיהם הם מקריבם והיו קדשׁ׃
Lev 21:7  אשׁה זנה וחללה לא יקחו ואשׁה גרושׁה מאישׁה לא יקחו כי־קדשׁ הוא לאלהיו׃
Lev 21:8  וקדשׁתו כי־את־לחם אלהיך הוא מקריב קדשׁ יהיה־לך כי קדושׁ אני יהוה מקדשׁכם׃
Lev 21:9  ובת אישׁ כהן כי תחל לזנות את־אביה היא מחללת באשׁ תשׂרף׃
Lev 21:10  והכהן הגדול מאחיו אשׁר־יוצק על־ראשׁו שׁמן המשׁחה ומלא את־ידו ללבשׁ את־הבגדים את־ראשׁו לא יפרע ובגדיו לא יפרם׃
Lev 21:11  ועל כל־נפשׁת מת לא יבא לאביו ולאמו לא יטמא׃
Lev 21:12  ומן־המקדשׁ לא יצא ולא יחלל את מקדשׁ אלהיו כי נזר שׁמן משׁחת אלהיו עליו אני יהוה׃
Lev 21:13  והוא אשׁה בבתוליה יקח׃
Lev 21:14  אלמנה וגרושׁה וחללה זנה את־אלה לא יקח כי אם־בתולה מעמיו יקח אשׁה׃
Lev 21:15  ולא־יחלל זרעו בעמיו כי אני יהוה מקדשׁו׃
Lev 21:16  וידבר יהוה אל־משׁה לאמר׃
Lev 21:17  דבר אל־אהרן לאמר אישׁ מזרעך לדרתם אשׁר יהיה בו מום לא יקרב להקריב לחם אלהיו׃
Lev 21:18  כי כל־אישׁ אשׁר־בו מום לא יקרב אישׁ עור או פסח או חרם או שׂרוע׃
Lev 21:19  או אישׁ אשׁר־יהיה בו שׁבר רגל או שׁבר יד׃
Lev 21:20  או־גבן או־דק או תבלל בעינו או גרב או ילפת או מרוח אשׁך׃
Lev 21:21  כל־אישׁ אשׁר־בו מום מזרע אהרן הכהן לא יגשׁ להקריב את־אשׁי יהוה מום בו את לחם אלהיו לא יגשׁ להקריב׃
Lev 21:22  לחם אלהיו מקדשׁי הקדשׁים ומן־הקדשׁים יאכל׃
Lev 21:23  אך אל־הפרכת לא יבא ואל־המזבח לא יגשׁ כי־מום בו ולא יחלל את־מקדשׁי כי אני יהוה מקדשׁם׃
Lev 21:24  וידבר משׁה אל־אהרן ואל־בניו ואל־כל־בני ישׂראל׃
Lev 22:1  וידבר יהוה אל־משׁה לאמר׃
Lev 22:2  דבר אל־אהרן ואל־בניו וינזרו מקדשׁי בני־ישׂראל ולא יחללו את־שׁם קדשׁי אשׁר הם מקדשׁים לי אני יהוה׃
Lev 22:3  אמר אלהם לדרתיכם כל־אישׁ אשׁר־יקרב מכל־זרעכם אל־הקדשׁים אשׁר יקדישׁו בני־ישׂראל ליהוה וטמאתו עליו ונכרתה הנפשׁ ההוא מלפני אני יהוה׃
Lev 22:4  אישׁ אישׁ מזרע אהרן והוא צרוע או זב בקדשׁים לא יאכל עד אשׁר יטהר והנגע בכל־טמא־נפשׁ או אישׁ אשׁר־תצא ממנו שׁכבת־זרע׃
Lev 22:5  או־אישׁ אשׁר יגע בכל־שׁרץ אשׁר יטמא־לו או באדם אשׁר יטמא־לו לכל טמאתו׃
Lev 22:6  נפשׁ אשׁר תגע־בו וטמאה עד־הערב ולא יאכל מן־הקדשׁים כי אם־רחץ בשׂרו במים׃
Lev 22:7  ובא השׁמשׁ וטהר ואחר יאכל מן־הקדשׁים כי לחמו הוא׃
Lev 22:8  נבלה וטרפה לא יאכל לטמאה־בה אני יהוה׃
Lev 22:9  ושׁמרו את־משׁמרתי ולא־ישׂאו עליו חטא ומתו בו כי יחללהו אני יהוה מקדשׁם׃
Lev 22:10  וכל־זר לא־יאכל קדשׁ תושׁב כהן ושׂכיר לא־יאכל קדשׁ׃
Lev 22:11  וכהן כי־יקנה נפשׁ קנין כספו הוא יאכל בו ויליד ביתו הם יאכלו בלחמו׃
Lev 22:12  ובת־כהן כי תהיה לאישׁ זר הוא בתרומת הקדשׁים לא תאכל׃
Lev 22:13  ובת־כהן כי תהיה אלמנה וגרושׁה וזרע אין לה ושׁבה אל־בית אביה כנעוריה מלחם אביה תאכל וכל־זר לא־יאכל בו׃
Lev 22:14  ואישׁ כי־יאכל קדשׁ בשׁגגה ויסף חמשׁיתו עליו ונתן לכהן את־הקדשׁ׃
Lev 22:15  ולא יחללו את־קדשׁי בני ישׂראל את אשׁר־ירימו ליהוה׃
Lev 22:16  והשׂיאו אותם עון אשׁמה באכלם את־קדשׁיהם כי אני יהוה מקדשׁם׃
Lev 22:17  וידבר יהוה אל־משׁה לאמר׃
Lev 22:18  דבר אל־אהרן ואל־בניו ואל כל־בני ישׂראל ואמרת אלהם אישׁ אישׁ מבית ישׂראל ומן־הגר בישׂראל אשׁר יקריב קרבנו לכל־נדריהם ולכל־נדבותם אשׁר־יקריבו ליהוה לעלה׃
Lev 22:19  לרצנכם תמים זכר בבקר בכשׂבים ובעזים׃
Lev 22:20  כל אשׁר־בו מום לא תקריבו כי־לא לרצון יהיה לכם׃
Lev 22:21  ואישׁ כי־יקריב זבח־שׁלמים ליהוה לפלא־נדר או לנדבה בבקר או בצאן תמים יהיה לרצון כל־מום לא יהיה־בו׃
Lev 22:22  עורת או שׁבור או־חרוץ או־יבלת או גרב או ילפת לא־תקריבו אלה ליהוה ואשׁה לא־תתנו מהם על־המזבח ליהוה׃
Lev 22:23  ושׁור ושׂה שׂרוע וקלוט נדבה תעשׂה אתו ולנדר לא ירצה׃
Lev 22:24  ומעוך וכתות ונתוק וכרות לא תקריבו ליהוה ובארצכם לא תעשׂו׃
Lev 22:25  ומיד בן־נכר לא תקריבו את־לחם אלהיכם מכל־אלה כי משׁחתם בהם מום בם לא ירצו לכם׃
Lev 22:26  וידבר יהוה אל־משׁה לאמר׃
Lev 22:27  שׁור או־כשׂב או־עז כי יולד והיה שׁבעת ימים תחת אמו ומיום השׁמיני והלאה ירצה לקרבן אשׁה ליהוה׃
Lev 22:28  ושׁור או־שׂה אתו ואת־בנו לא תשׁחטו ביום אחד׃
Lev 22:29  וכי־תזבחו זבח־תודה ליהוה לרצנכם תזבחו׃
Lev 22:30  ביום ההוא יאכל לא־תותירו ממנו עד־בקר אני יהוה׃
Lev 22:31  ושׁמרתם מצותי ועשׂיתם אתם אני יהוה׃
Lev 22:32  ולא תחללו את־שׁם קדשׁי ונקדשׁתי בתוך בני ישׂראל אני יהוה מקדשׁכם׃
Lev 22:33  המוציא אתכם מארץ מצרים להיות לכם לאלהים אני יהוה׃
Lev 23:1  וידבר יהוה אל־משׁה לאמר׃
Lev 23:2  דבר אל־בני ישׂראל ואמרת אלהם מועדי יהוה אשׁר־תקראו אתם מקראי קדשׁ אלה הם מועדי׃
Lev 23:3  שׁשׁת ימים תעשׂה מלאכה וביום השׁביעי שׁבת שׁבתון מקרא־קדשׁ כל־מלאכה לא תעשׂו שׁבת הוא ליהוה בכל מושׁבתיכם׃
Lev 23:4  אלה מועדי יהוה מקראי קדשׁ אשׁר־תקראו אתם במועדם׃
Lev 23:5  בחדשׁ הראשׁון בארבעה עשׂר לחדשׁ בין הערבים פסח ליהוה׃
Lev 23:6  ובחמשׁה עשׂר יום לחדשׁ הזה חג המצות ליהוה שׁבעת ימים מצות תאכלו׃
Lev 23:7  ביום הראשׁון מקרא־קדשׁ יהיה לכם כל־מלאכת עבדה לא תעשׂו׃
Lev 23:8  והקרבתם אשׁה ליהוה שׁבעת ימים ביום השׁביעי מקרא־קדשׁ כל־מלאכת עבדה לא תעשׂו׃
Lev 23:9  וידבר יהוה אל־משׁה לאמר׃
Lev 23:10  דבר אל־בני ישׂראל ואמרת אלהם כי־תבאו אל־הארץ אשׁר אני נתן לכם וקצרתם את־קצירה והבאתם את־עמר ראשׁית קצירכם אל־הכהן׃
Lev 23:11  והניף את־העמר לפני יהוה לרצנכם ממחרת השׁבת יניפנו הכהן׃
Lev 23:12  ועשׂיתם ביום הניפכם את־העמר כבשׂ תמים בן־שׁנתו לעלה ליהוה׃
Lev 23:13  ומנחתו שׁני עשׂרנים סלת בלולה בשׁמן אשׁה ליהוה ריח ניחח ונסכה יין רביעת ההין׃
Lev 23:14  ולחם וקלי וכרמל לא תאכלו עד־עצם היום הזה עד הביאכם את־קרבן אלהיכם חקת עולם לדרתיכם בכל משׁבתיכם׃
Lev 23:15  וספרתם לכם ממחרת השׁבת מיום הביאכם את־עמר התנופה שׁבע שׁבתות תמימת תהיינה׃
Lev 23:16  עד ממחרת השׁבת השׁביעת תספרו חמשׁים יום והקרבתם מנחה חדשׁה ליהוה׃
Lev 23:17  ממושׁבתיכם תביאו לחם תנופה שׁתים שׁני עשׂרנים סלת תהיינה חמץ תאפינה בכורים ליהוה׃
Lev 23:18  והקרבתם על־הלחם שׁבעת כבשׂים תמימם בני שׁנה ופר בן־בקר אחד ואילם שׁנים יהיו עלה ליהוה ומנחתם ונסכיהם אשׁה ריח־ניחח ליהוה׃
Lev 23:19  ועשׂיתם שׂעיר־עזים אחד לחטאת ושׁני כבשׂים בני שׁנה לזבח שׁלמים׃
Lev 23:20  והניף הכהן אתם על לחם הבכרים תנופה לפני יהוה על־שׁני כבשׂים קדשׁ יהיו ליהוה לכהן׃
Lev 23:21  וקראתם בעצם היום הזה מקרא־קדשׁ יהיה לכם כל־מלאכת עבדה לא תעשׂו חקת עולם בכל־מושׁבתיכם לדרתיכם׃
Lev 23:22  ובקצרכם את־קציר ארצכם לא־תכלה פאת שׂדך בקצרך ולקט קצירך לא תלקט לעני ולגר תעזב אתם אני יהוה אלהיכם׃
Lev 23:23  וידבר יהוה אל־משׁה לאמר׃
Lev 23:24  דבר אל־בני ישׂראל לאמר בחדשׁ השׁביעי באחד לחדשׁ יהיה לכם שׁבתון זכרון תרועה מקרא־קדשׁ׃
Lev 23:25  כל־מלאכת עבדה לא תעשׂו והקרבתם אשׁה ליהוה׃
Lev 23:26  וידבר יהוה אל־משׁה לאמר׃
Lev 23:27  אך בעשׂור לחדשׁ השׁביעי הזה יום הכפרים הוא מקרא־קדשׁ יהיה לכם ועניתם את־נפשׁתיכם והקרבתם אשׁה ליהוה׃
Lev 23:28  וכל־מלאכה לא תעשׂו בעצם היום הזה כי יום כפרים הוא לכפר עליכם לפני יהוה אלהיכם׃
Lev 23:29  כי כל־הנפשׁ אשׁר לא־תענה בעצם היום הזה ונכרתה מעמיה׃
Lev 23:30  וכל־הנפשׁ אשׁר תעשׂה כל־מלאכה בעצם היום הזה והאבדתי את־הנפשׁ ההוא מקרב עמה׃
Lev 23:31  כל־מלאכה לא תעשׂו חקת עולם לדרתיכם בכל משׁבתיכם׃
Lev 23:32  שׁבת שׁבתון הוא לכם ועניתם את־נפשׁתיכם בתשׁעה לחדשׁ בערב מערב עד־ערב תשׁבתו שׁבתכם׃
Lev 23:33  וידבר יהוה אל־משׁה לאמר׃
Lev 23:34  דבר אל־בני ישׂראל לאמר בחמשׁה עשׂר יום לחדשׁ השׁביעי הזה חג הסכות שׁבעת ימים ליהוה׃
Lev 23:35  ביום הראשׁון מקרא־קדשׁ כל־מלאכת עבדה לא תעשׂו׃
Lev 23:36  שׁבעת ימים תקריבו אשׁה ליהוה ביום השׁמיני מקרא־קדשׁ יהיה לכם והקרבתם אשׁה ליהוה עצרת הוא כל־מלאכת עבדה לא תעשׂו׃
Lev 23:37  אלה מועדי יהוה אשׁר־תקראו אתם מקראי קדשׁ להקריב אשׁה ליהוה עלה ומנחה זבח ונסכים דבר־יום ביומו׃
Lev 23:38  מלבד שׁבתת יהוה ומלבד מתנותיכם ומלבד כל־נדריכם ומלבד כל־נדבתיכם אשׁר תתנו ליהוה׃
Lev 23:39  אך בחמשׁה עשׂר יום לחדשׁ השׁביעי באספכם את־תבואת הארץ תחגו את־חג־יהוה שׁבעת ימים ביום הראשׁון שׁבתון וביום השׁמיני שׁבתון׃
Lev 23:40  ולקחתם לכם ביום הראשׁון פרי עץ הדר כפת תמרים וענף עץ־עבת וערבי־נחל ושׂמחתם לפני יהוה אלהיכם שׁבעת ימים׃
Lev 23:41  וחגתם אתו חג ליהוה שׁבעת ימים בשׁנה חקת עולם לדרתיכם בחדשׁ השׁביעי תחגו אתו׃
Lev 23:42  בסכת תשׁבו שׁבעת ימים כל־האזרח בישׂראל ישׁבו בסכת׃
Lev 23:43  למען ידעו דרתיכם כי בסכות הושׁבתי את־בני ישׂראל בהוציאי אותם מארץ מצרים אני יהוה אלהיכם׃
Lev 23:44  וידבר משׁה את־מעדי יהוה אל־בני ישׂראל׃
Lev 24:1  וידבר יהוה אל־משׁה לאמר׃
Lev 24:2  צו את־בני ישׂראל ויקחו אליך שׁמן זית זך כתית למאור להעלת נר תמיד׃
Lev 24:3  מחוץ לפרכת העדת באהל מועד יערך אתו אהרן מערב עד־בקר לפני יהוה תמיד חקת עולם לדרתיכם׃
Lev 24:4  על המנרה הטהרה יערך את־הנרות לפני יהוה תמיד׃
Lev 24:5  ולקחת סלת ואפית אתה שׁתים עשׂרה חלות שׁני עשׂרנים יהיה החלה האחת׃
Lev 24:6  ושׂמת אותם שׁתים מערכות שׁשׁ המערכת על השׁלחן הטהר לפני יהוה׃
Lev 24:7  ונתת על־המערכת לבנה זכה והיתה ללחם לאזכרה אשׁה ליהוה׃
Lev 24:8  ביום השׁבת ביום השׁבת יערכנו לפני יהוה תמיד מאת בני־ישׂראל ברית עולם׃
Lev 24:9  והיתה לאהרן ולבניו ואכלהו במקום קדשׁ כי קדשׁ קדשׁים הוא לו מאשׁי יהוה חק־עולם׃
Lev 24:10  ויצא בן־אשׁה ישׂראלית והוא בן־אישׁ מצרי בתוך בני ישׂראל וינצו במחנה בן הישׂראלית ואישׁ הישׂראלי׃
Lev 24:11  ויקב בן־האשׁה הישׂראלית את־השׁם ויקלל ויביאו אתו אל־משׁה ושׁם אמו שׁלמית בת־דברי למטה־דן׃
Lev 24:12  ויניחהו במשׁמר לפרשׁ להם על־פי יהוה׃
Lev 24:13  וידבר יהוה אל־משׁה לאמר׃
Lev 24:14  הוצא את־המקלל אל־מחוץ למחנה וסמכו כל־השׁמעים את־ידיהם על־ראשׁו ורגמו אתו כל־העדה׃
Lev 24:15  ואל־בני ישׂראל תדבר לאמר אישׁ אישׁ כי־יקלל אלהיו ונשׂא חטאו׃
Lev 24:16  ונקב שׁם־יהוה מות יומת רגום ירגמו־בו כל־העדה כגר כאזרח בנקבו־שׁם יומת׃
Lev 24:17  ואישׁ כי יכה כל־נפשׁ אדם מות יומת׃
Lev 24:18  ומכה נפשׁ־בהמה ישׁלמנה נפשׁ תחת נפשׁ׃
Lev 24:19  ואישׁ כי־יתן מום בעמיתו כאשׁר עשׂה כן יעשׂה לו׃
Lev 24:20  שׁבר תחת שׁבר עין תחת עין שׁן תחת שׁן כאשׁר יתן מום באדם כן ינתן בו׃
Lev 24:21  ומכה בהמה ישׁלמנה ומכה אדם יומת׃
Lev 24:22  משׁפט אחד יהיה לכם כגר כאזרח יהיה כי אני יהוה אלהיכם׃
Lev 24:23  וידבר משׁה אל־בני ישׂראל ויוציאו את־המקלל אל־מחוץ למחנה וירגמו אתו אבן ובני־ישׂראל עשׂו כאשׁר צוה יהוה את־משׁה׃
Lev 25:1  וידבר יהוה אל־משׁה בהר סיני לאמר׃
Lev 25:2  דבר אל־בני ישׂראל ואמרת אלהם כי תבאו אל־הארץ אשׁר אני נתן לכם ושׁבתה הארץ שׁבת ליהוה׃
Lev 25:3  שׁשׁ שׁנים תזרע שׂדך ושׁשׁ שׁנים תזמר כרמך ואספת את־תבואתה׃
Lev 25:4  ובשׁנה השׁביעת שׁבת שׁבתון יהיה לארץ שׁבת ליהוה שׂדך לא תזרע וכרמך לא תזמר׃
Lev 25:5  את ספיח קצירך לא תקצור ואת־ענבי נזירך לא תבצר שׁנת שׁבתון יהיה לארץ׃
Lev 25:6  והיתה שׁבת הארץ לכם לאכלה לך ולעבדך ולאמתך ולשׂכירך ולתושׁבך הגרים עמך׃
Lev 25:7  ולבהמתך ולחיה אשׁר בארצך תהיה כל־תבואתה לאכל׃
Lev 25:8  וספרת לך שׁבע שׁבתת שׁנים שׁבע שׁנים שׁבע פעמים והיו לך ימי שׁבע שׁבתת השׁנים תשׁע וארבעים שׁנה׃
Lev 25:9  והעברת שׁופר תרועה בחדשׁ השׁבעי בעשׂור לחדשׁ ביום הכפרים תעבירו שׁופר בכל־ארצכם׃
Lev 25:10  וקדשׁתם את שׁנת החמשׁים שׁנה וקראתם דרור בארץ לכל־ישׁביה יובל הוא תהיה לכם ושׁבתם אישׁ אל־אחזתו ואישׁ אל־משׁפחתו תשׁבו׃
Lev 25:11  יובל הוא שׁנת החמשׁים שׁנה תהיה לכם לא תזרעו ולא תקצרו את־ספיחיה ולא תבצרו את־נזריה׃
Lev 25:12  כי יובל הוא קדשׁ תהיה לכם מן־השׂדה תאכלו את־תבואתה׃
Lev 25:13  בשׁנת היובל הזאת תשׁבו אישׁ אל־אחזתו׃
Lev 25:14  וכי־תמכרו ממכר לעמיתך או קנה מיד עמיתך אל־תונו אישׁ את־אחיו׃
Lev 25:15  במספר שׁנים אחר היובל תקנה מאת עמיתך במספר שׁני־תבואת ימכר־לך׃
Lev 25:16  לפי רב השׁנים תרבה מקנתו ולפי מעט השׁנים תמעיט מקנתו כי מספר תבואת הוא מכר לך׃
Lev 25:17  ולא תונו אישׁ את־עמיתו ויראת מאלהיך כי אני יהוה אלהיכם׃
Lev 25:18  ועשׂיתם את־חקתי ואת־משׁפטי תשׁמרו ועשׂיתם אתם וישׁבתם על־הארץ לבטח׃
Lev 25:19  ונתנה הארץ פריה ואכלתם לשׂבע וישׁבתם לבטח עליה׃
Lev 25:20  וכי תאמרו מה־נאכל בשׁנה השׁביעת הן לא נזרע ולא נאסף את־תבואתנו׃
Lev 25:21  וצויתי את־ברכתי לכם בשׁנה השׁשׁית ועשׂת את־התבואה לשׁלשׁ השׁנים׃
Lev 25:22  וזרעתם את השׁנה השׁמינת ואכלתם מן־התבואה ישׁן עד השׁנה התשׁיעת עד־בוא תבואתה תאכלו ישׁן׃
Lev 25:23  והארץ לא תמכר לצמתת כי־לי הארץ כי־גרים ותושׁבים אתם עמדי׃
Lev 25:24  ובכל ארץ אחזתכם גאלה תתנו לארץ׃
Lev 25:25  כי־ימוך אחיך ומכר מאחזתו ובא גאלו הקרב אליו וגאל את ממכר אחיו׃
Lev 25:26  ואישׁ כי לא יהיה־לו גאל והשׂיגה ידו ומצא כדי גאלתו׃
Lev 25:27  וחשׁב את־שׁני ממכרו והשׁיב את־העדף לאישׁ אשׁר מכר־לו ושׁב לאחזתו׃
Lev 25:28  ואם לא־מצאה ידו די השׁיב לו והיה ממכרו ביד הקנה אתו עד שׁנת היובל ויצא ביבל ושׁב לאחזתו׃
Lev 25:29  ואישׁ כי־ימכר בית־מושׁב עיר חומה והיתה גאלתו עד־תם שׁנת ממכרו ימים תהיה גאלתו׃
Lev 25:30  ואם לא־יגאל עד־מלאת לו שׁנה תמימה וקם הבית אשׁר־בעיר אשׁר־לא חמה לצמיתת לקנה אתו לדרתיו לא יצא ביבל׃
Lev 25:31  ובתי החצרים אשׁר אין־להם חמה סביב על־שׂדה הארץ יחשׁב גאלה תהיה־לו וביבל יצא׃
Lev 25:32  וערי הלוים בתי ערי אחזתם גאלת עולם תהיה ללוים׃
Lev 25:33  ואשׁר יגאל מן־הלוים ויצא ממכר־בית ועיר אחזתו ביבל כי בתי ערי הלוים הוא אחזתם בתוך בני ישׂראל׃
Lev 25:34  ושׂדה מגרשׁ עריהם לא ימכר כי־אחזת עולם הוא להם׃
Lev 25:35  וכי־ימוך אחיך ומטה ידו עמך והחזקת בו גר ותושׁב וחי עמך׃
Lev 25:36  אל־תקח מאתו נשׁך ותרבית ויראת מאלהיך וחי אחיך עמך׃
Lev 25:37  את־כספך לא־תתן לו בנשׁך ובמרבית לא־תתן אכלך׃
Lev 25:38  אני יהוה אלהיכם אשׁר־הוצאתי אתכם מארץ מצרים לתת לכם את־ארץ כנען להיות לכם לאלהים׃
Lev 25:39  וכי־ימוך אחיך עמך ונמכר־לך לא־תעבד בו עבדת עבד׃
Lev 25:40  כשׂכיר כתושׁב יהיה עמך עד־שׁנת היבל יעבד עמך׃
Lev 25:41  ויצא מעמך הוא ובניו עמו ושׁב אל־משׁפחתו ואל־אחזת אבתיו ישׁוב׃
Lev 25:42  כי־עבדי הם אשׁר־הוצאתי אתם מארץ מצרים לא ימכרו ממכרת עבד׃
Lev 25:43  לא־תרדה בו בפרך ויראת מאלהיך׃
Lev 25:44  ועבדך ואמתך אשׁר יהיו־לך מאת הגוים אשׁר סביבתיכם מהם תקנו עבד ואמה׃
Lev 25:45  וגם מבני התושׁבים הגרים עמכם מהם תקנו וממשׁפחתם אשׁר עמכם אשׁר הולידו בארצכם והיו לכם לאחזה׃
Lev 25:46  והתנחלתם אתם לבניכם אחריכם לרשׁת אחזה לעלם בהם תעבדו ובאחיכם בני־ישׂראל אישׁ באחיו לא־תרדה בו בפרך׃
Lev 25:47  וכי תשׂיג יד גר ותושׁב עמך ומך אחיך עמו ונמכר לגר תושׁב עמך או לעקר משׁפחת גר׃
Lev 25:48  אחרי נמכר גאלה תהיה־לו אחד מאחיו יגאלנו׃
Lev 25:49  או־דדו או בן־דדו יגאלנו או־משׁאר בשׂרו ממשׁפחתו יגאלנו או־השׂיגה ידו ונגאל׃
Lev 25:50  וחשׁב עם־קנהו משׁנת המכרו לו עד שׁנת היבל והיה כסף ממכרו במספר שׁנים כימי שׂכיר יהיה עמו׃
Lev 25:51  אם־עוד רבות בשׁנים לפיהן ישׁיב גאלתו מכסף מקנתו׃
Lev 25:52  ואם־מעט נשׁאר בשׁנים עד־שׁנת היבל וחשׁב־לו כפי שׁניו ישׁיב את־גאלתו׃
Lev 25:53  כשׂכיר שׁנה בשׁנה יהיה עמו לא־ירדנו בפרך לעיניך׃
Lev 25:54  ואם־לא יגאל באלה ויצא בשׁנת היבל הוא ובניו עמו׃
Lev 25:55  כי־לי בני־ישׂראל עבדים עבדי הם אשׁר־הוצאתי אותם מארץ מצרים אני יהוה אלהיכם׃
Lev 26:1  לא־תעשׂו לכם אלילם ופסל ומצבה לא־תקימו לכם ואבן משׂכית לא תתנו בארצכם להשׁתחות עליה כי אני יהוה אלהיכם׃
Lev 26:2  את־שׁבתתי תשׁמרו ומקדשׁי תיראו אני יהוה׃
Lev 26:3  אם־בחקתי תלכו ואת־מצותי תשׁמרו ועשׂיתם אתם׃
Lev 26:4  ונתתי גשׁמיכם בעתם ונתנה הארץ יבולה ועץ השׂדה יתן פריו׃
Lev 26:5  והשׂיג לכם דישׁ את־בציר ובציר ישׂיג את־זרע ואכלתם לחמכם לשׂבע וישׁבתם לבטח בארצכם׃
Lev 26:6  ונתתי שׁלום בארץ ושׁכבתם ואין מחריד והשׁבתי חיה רעה מן־הארץ וחרב לא־תעבר בארצכם׃
Lev 26:7  ורדפתם את־איביכם ונפלו לפניכם לחרב׃
Lev 26:8  ורדפו מכם חמשׁה מאה ומאה מכם רבבה ירדפו ונפלו איביכם לפניכם לחרב׃
Lev 26:9  ופניתי אליכם והפריתי אתכם והרביתי אתכם והקימתי את־בריתי אתכם׃
Lev 26:10  ואכלתם ישׁן נושׁן וישׁן מפני חדשׁ תוציאו׃
Lev 26:11  ונתתי משׁכני בתוככם ולא־תגעל נפשׁי אתכם׃
Lev 26:12  והתהלכתי בתוככם והייתי לכם לאלהים ואתם תהיו־לי לעם׃
Lev 26:13  אני יהוה אלהיכם אשׁר הוצאתי אתכם מארץ מצרים מהית להם עבדים ואשׁבר מטת עלכם ואולך אתכם קוממיות׃
Lev 26:14  ואם־לא תשׁמעו לי ולא תעשׂו את כל־המצות האלה׃
Lev 26:15  ואם־בחקתי תמאסו ואם את־משׁפטי תגעל נפשׁכם לבלתי עשׂות את־כל־מצותי להפרכם את־בריתי׃
Lev 26:16  אף־אני אעשׂה־זאת לכם והפקדתי עליכם בהלה את־השׁחפת ואת־הקדחת מכלות עינים ומדיבת נפשׁ וזרעתם לריק זרעכם ואכלהו איביכם׃
Lev 26:17  ונתתי פני בכם ונגפתם לפני איביכם ורדו בכם שׂנאיכם ונסתם ואין־רדף אתכם׃
Lev 26:18  ואם־עד־אלה לא תשׁמעו לי ויספתי ליסרה אתכם שׁבע על־חטאתיכם׃
Lev 26:19  ושׁברתי את־גאון עזכם ונתתי את־שׁמיכם כברזל ואת־ארצכם כנחשׁה׃
Lev 26:20  ותם לריק כחכם ולא־תתן ארצכם את־יבולה ועץ הארץ לא יתן פריו׃
Lev 26:21  ואם־תלכו עמי קרי ולא תאבו לשׁמע לי ויספתי עליכם מכה שׁבע כחטאתיכם׃
Lev 26:22  והשׁלחתי בכם את־חית השׂדה ושׁכלה אתכם והכריתה את־בהמתכם והמעיטה אתכם ונשׁמו דרכיכם׃
Lev 26:23  ואם־באלה לא תוסרו לי והלכתם עמי קרי׃
Lev 26:24  והלכתי אף־אני עמכם בקרי והכיתי אתכם גם־אני שׁבע על־חטאתיכם׃
Lev 26:25  והבאתי עליכם חרב נקמת נקם־ברית ונאספתם אל־עריכם ושׁלחתי דבר בתוככם ונתתם ביד־אויב׃
Lev 26:26  בשׁברי לכם מטה־לחם ואפו עשׂר נשׁים לחמכם בתנור אחד והשׁיבו לחמכם במשׁקל ואכלתם ולא תשׂבעו׃
Lev 26:27  ואם־בזאת לא תשׁמעו לי והלכתם עמי בקרי׃
Lev 26:28  והלכתי עמכם בחמת־קרי ויסרתי אתכם אף־אני שׁבע על־חטאתיכם׃
Lev 26:29  ואכלתם בשׂר בניכם ובשׂר בנתיכם תאכלו׃
Lev 26:30  והשׁמדתי את־במתיכם והכרתי את־חמניכם ונתתי את־פגריכם על־פגרי גלוליכם וגעלה נפשׁי אתכם׃
Lev 26:31  ונתתי את־עריכם חרבה והשׁמותי את־מקדשׁיכם ולא אריח בריח ניחחכם׃
Lev 26:32  והשׁמתי אני את־הארץ ושׁממו עליה איביכם הישׁבים בה׃
Lev 26:33  ואתכם אזרה בגוים והריקתי אחריכם חרב והיתה ארצכם שׁממה ועריכם יהיו חרבה׃
Lev 26:34  אז תרצה הארץ את־שׁבתתיה כל ימי השׁמה ואתם בארץ איביכם אז תשׁבת הארץ והרצת את־שׁבתתיה׃
Lev 26:35  כל־ימי השׁמה תשׁבת את אשׁר לא־שׁבתה בשׁבתתיכם בשׁבתכם עליה׃
Lev 26:36  והנשׁארים בכם והבאתי מרך בלבבם בארצת איביהם ורדף אתם קול עלה נדף ונסו מנסת־חרב ונפלו ואין רדף׃
Lev 26:37  וכשׁלו אישׁ־באחיו כמפני־חרב ורדף אין ולא־תהיה לכם תקומה לפני איביכם׃
Lev 26:38  ואבדתם בגוים ואכלה אתכם ארץ איביכם׃
Lev 26:39  והנשׁארים בכם ימקו בעונם בארצת איביכם ואף בעונת אבתם אתם ימקו׃
Lev 26:40  והתודו את־עונם ואת־עון אבתם במעלם אשׁר מעלו־בי ואף אשׁר־הלכו עמי בקרי׃
Lev 26:41  אף־אני אלך עמם בקרי והבאתי אתם בארץ איביהם או־אז יכנע לבבם הערל ואז ירצו את־עונם׃
Lev 26:42  וזכרתי את־בריתי יעקוב ואף את־בריתי יצחק ואף את־בריתי אברהם אזכר והארץ אזכר׃
Lev 26:43  והארץ תעזב מהם ותרץ את־שׁבתתיה בהשׁמה מהם והם ירצו את־עונם יען וביען במשׁפטי מאסו ואת־חקתי געלה נפשׁם׃
Lev 26:44  ואף־גם־זאת בהיותם בארץ איביהם לא־מאסתים ולא־געלתים לכלתם להפר בריתי אתם כי אני יהוה אלהיהם׃
Lev 26:45  וזכרתי להם ברית ראשׁנים אשׁר הוצאתי־אתם מארץ מצרים לעיני הגוים להיות להם לאלהים אני יהוה׃
Lev 26:46  אלה החקים והמשׁפטים והתורת אשׁר נתן יהוה בינו ובין בני ישׂראל בהר סיני ביד־משׁה׃
Lev 27:1  וידבר יהוה אל־משׁה לאמר׃
Lev 27:2  דבר אל־בני ישׂראל ואמרת אלהם אישׁ כי יפלא נדר בערכך נפשׁת ליהוה׃
Lev 27:3  והיה ערכך הזכר מבן עשׂרים שׁנה ועד בן־שׁשׁים שׁנה והיה ערכך חמשׁים שׁקל כסף בשׁקל הקדשׁ׃
Lev 27:4  ואם־נקבה הוא והיה ערכך שׁלשׁים שׁקל׃
Lev 27:5  ואם מבן־חמשׁ שׁנים ועד בן־עשׂרים שׁנה והיה ערכך הזכר עשׂרים שׁקלים ולנקבה עשׂרת שׁקלים׃
Lev 27:6  ואם מבן־חדשׁ ועד בן־חמשׁ שׁנים והיה ערכך הזכר חמשׁה שׁקלים כסף ולנקבה ערכך שׁלשׁת שׁקלים כסף׃
Lev 27:7  ואם מבן־שׁשׁים שׁנה ומעלה אם־זכר והיה ערכך חמשׁה עשׂר שׁקל ולנקבה עשׂרה שׁקלים׃
Lev 27:8  ואם־מך הוא מערכך והעמידו לפני הכהן והעריך אתו הכהן על־פי אשׁר תשׂיג יד הנדר יעריכנו הכהן׃
Lev 27:9  ואם־בהמה אשׁר יקריבו ממנה קרבן ליהוה כל אשׁר יתן ממנו ליהוה יהיה־קדשׁ׃
Lev 27:10  לא יחליפנו ולא־ימיר אתו טוב ברע או־רע בטוב ואם־המר ימיר בהמה בבהמה והיה־הוא ותמורתו יהיה־קדשׁ׃
Lev 27:11  ואם כל־בהמה טמאה אשׁר לא־יקריבו ממנה קרבן ליהוה והעמיד את־הבהמה לפני הכהן׃
Lev 27:12  והעריך הכהן אתה בין טוב ובין רע כערכך הכהן כן יהיה׃
Lev 27:13  ואם־גאל יגאלנה ויסף חמישׁתו על־ערכך׃
Lev 27:14  ואישׁ כי־יקדשׁ את־ביתו קדשׁ ליהוה והעריכו הכהן בין טוב ובין רע כאשׁר יעריך אתו הכהן כן יקום׃
Lev 27:15  ואם־המקדישׁ יגאל את־ביתו ויסף חמישׁית כסף־ערכך עליו והיה לו׃
Lev 27:16  ואם משׂדה אחזתו יקדישׁ אישׁ ליהוה והיה ערכך לפי זרעו זרע חמר שׂערים בחמשׁים שׁקל כסף׃
Lev 27:17  אם־משׁנת היבל יקדישׁ שׂדהו כערכך יקום׃
Lev 27:18  ואם־אחר היבל יקדישׁ שׂדהו וחשׁב־לו הכהן את־הכסף על־פי השׁנים הנותרת עד שׁנת היבל ונגרע מערכך׃
Lev 27:19  ואם־גאל יגאל את־השׂדה המקדישׁ אתו ויסף חמשׁית כסף־ערכך עליו וקם לו׃
Lev 27:20  ואם־לא יגאל את־השׂדה ואם־מכר את־השׂדה לאישׁ אחר לא יגאל עוד׃
Lev 27:21  והיה השׂדה בצאתו ביבל קדשׁ ליהוה כשׂדה החרם לכהן תהיה אחזתו׃
Lev 27:22  ואם את־שׂדה מקנתו אשׁר לא משׂדה אחזתו יקדישׁ ליהוה׃
Lev 27:23  וחשׁב־לו הכהן את מכסת הערכך עד שׁנת היבל ונתן את־הערכך ביום ההוא קדשׁ ליהוה׃
Lev 27:24  בשׁנת היובל ישׁוב השׂדה לאשׁר קנהו מאתו לאשׁר־לו אחזת הארץ׃
Lev 27:25  וכל־ערכך יהיה בשׁקל הקדשׁ עשׂרים גרה יהיה השׁקל׃
Lev 27:26  אך־בכור אשׁר־יבכר ליהוה בבהמה לא־יקדישׁ אישׁ אתו אם־שׁור אם־שׂה ליהוה הוא׃
Lev 27:27  ואם בבהמה הטמאה ופדה בערכך ויסף חמשׁתו עליו ואם־לא יגאל ונמכר בערכך׃
Lev 27:28  אך־כל־חרם אשׁר יחרם אישׁ ליהוה מכל־אשׁר־לו מאדם ובהמה ומשׂדה אחזתו לא ימכר ולא יגאל כל־חרם קדשׁ־קדשׁים הוא ליהוה׃
Lev 27:29  כל־חרם אשׁר יחרם מן־האדם לא יפדה מות יומת׃
Lev 27:30  וכל־מעשׂר הארץ מזרע הארץ מפרי העץ ליהוה הוא קדשׁ ליהוה׃
Lev 27:31  ואם־גאל יגאל אישׁ ממעשׂרו חמשׁיתו יסף עליו׃
Lev 27:32  וכל־מעשׂר בקר וצאן כל אשׁר־יעבר תחת השׁבט העשׂירי יהיה־קדשׁ ליהוה׃
Lev 27:33  לא יבקר בין־טוב לרע ולא ימירנו ואם־המר ימירנו והיה־הוא ותמורתו יהיה־קדשׁ לא יגאל׃
Lev 27:34  אלה המצות אשׁר צוה יהוה את־משׁה אל־בני ישׂראל בהר סיני׃


\end{document}