\begin{document}

\title{ויקרא}


\chapter{1}

\par 1 ויקרא אל־משׁה וידבר יהוה אליו מאהל מועד לאמר׃
\par 2 דבר אל־בני ישׂראל ואמרת אלהם אדם כי־יקריב מכם קרבן ליהוה מן־הבהמה מן־הבקר ומן־הצאן תקריבו את־קרבנכם׃
\par 3 אם־עלה קרבנו מן־הבקר זכר תמים יקריבנו אל־פתח אהל מועד יקריב אתו לרצנו לפני יהוה׃
\par 4 וסמך ידו על ראשׁ העלה ונרצה לו לכפר עליו׃
\par 5 ושׁחט את־בן הבקר לפני יהוה והקריבו בני אהרן הכהנים את־הדם וזרקו את־הדם על־המזבח סביב אשׁר־פתח אהל מועד׃
\par 6 והפשׁיט את־העלה ונתח אתה לנתחיה׃
\par 7 ונתנו בני אהרן הכהן אשׁ על־המזבח וערכו עצים על־האשׁ׃
\par 8 וערכו בני אהרן הכהנים את הנתחים את־הראשׁ ואת־הפדר על־העצים אשׁר על־האשׁ אשׁר על־המזבח׃
\par 9 וקרבו וכרעיו ירחץ במים והקטיר הכהן את־הכל המזבחה עלה אשׁה ריח־ניחוח ליהוה׃
\par 10 ואם־מן־הצאן קרבנו מן־הכשׂבים או מן־העזים לעלה זכר תמים יקריבנו׃
\par 11 ושׁחט אתו על ירך המזבח צפנה לפני יהוה וזרקו בני אהרן הכהנים את־דמו על־המזבח סביב׃
\par 12 ונתח אתו לנתחיו ואת־ראשׁו ואת־פדרו וערך הכהן אתם על־העצים אשׁר על־האשׁ אשׁר על־המזבח׃
\par 13 והקרב והכרעים ירחץ במים והקריב הכהן את־הכל והקטיר המזבחה עלה הוא אשׁה ריח ניחח ליהוה׃
\par 14 ואם מן־העוף עלה קרבנו ליהוה והקריב מן־התרים או מן־בני היונה את־קרבנו׃
\par 15 והקריבו הכהן אל־המזבח ומלק את־ראשׁו והקטיר המזבחה ונמצה דמו על קיר המזבח׃
\par 16 והסיר את־מראתו בנצתה והשׁליך אתה אצל המזבח קדמה אל־מקום הדשׁן׃
\par 17 ושׁסע אתו בכנפיו לא יבדיל והקטיר אתו הכהן המזבחה על־העצים אשׁר על־האשׁ עלה הוא אשׁה ריח ניחח ליהוה׃

\chapter{2}

\par 1 ונפשׁ כי־תקריב קרבן מנחה ליהוה סלת יהיה קרבנו ויצק עליה שׁמן ונתן עליה לבנה׃
\par 2 והביאה אל־בני אהרן הכהנים וקמץ משׁם מלא קמצו מסלתה ומשׁמנה על כל־לבנתה והקטיר הכהן את־אזכרתה המזבחה אשׁה ריח ניחח ליהוה׃
\par 3 והנותרת מן־המנחה לאהרן ולבניו קדשׁ קדשׁים מאשׁי יהוה׃
\par 4 וכי תקרב קרבן מנחה מאפה תנור סלת חלות מצת בלולת בשׁמן ורקיקי מצות משׁחים בשׁמן׃
\par 5 ואם־מנחה על־המחבת קרבנך סלת בלולה בשׁמן מצה תהיה׃
\par 6 פתות אתה פתים ויצקת עליה שׁמן מנחה הוא׃
\par 7 ואם־מנחת מרחשׁת קרבנך סלת בשׁמן תעשׂה׃
\par 8 והבאת את־המנחה אשׁר יעשׂה מאלה ליהוה והקריבה אל־הכהן והגישׁה אל־המזבח׃
\par 9 והרים הכהן מן־המנחה את־אזכרתה והקטיר המזבחה אשׁה ריח ניחח ליהוה׃
\par 10 והנותרת מן־המנחה לאהרן ולבניו קדשׁ קדשׁים מאשׁי יהוה׃
\par 11 כל־המנחה אשׁר תקריבו ליהוה לא תעשׂה חמץ כי כל־שׂאר וכל־דבשׁ לא־תקטירו ממנו אשׁה ליהוה׃
\par 12 קרבן ראשׁית תקריבו אתם ליהוה ואל־המזבח לא־יעלו לריח ניחח׃
\par 13 וכל־קרבן מנחתך במלח תמלח ולא תשׁבית מלח ברית אלהיך מעל מנחתך על כל־קרבנך תקריב מלח׃
\par 14 ואם־תקריב מנחת בכורים ליהוה אביב קלוי באשׁ גרשׂ כרמל תקריב את מנחת בכוריך׃
\par 15 ונתת עליה שׁמן ושׂמת עליה לבנה מנחה הוא׃
\par 16 והקטיר הכהן את־אזכרתה מגרשׂה ומשׁמנה על כל־לבנתה אשׁה ליהוה׃

\chapter{3}

\par 1 ואם־זבח שׁלמים קרבנו אם מן־הבקר הוא מקריב אם־זכר אם־נקבה תמים יקריבנו לפני יהוה׃
\par 2 וסמך ידו על־ראשׁ קרבנו ושׁחטו פתח אהל מועד וזרקו בני אהרן הכהנים את־הדם על־המזבח סביב׃
\par 3 והקריב מזבח השׁלמים אשׁה ליהוה את־החלב המכסה את־הקרב ואת כל־החלב אשׁר על־הקרב׃
\par 4 ואת שׁתי הכלית ואת־החלב אשׁר עלהן אשׁר על־הכסלים ואת־היתרת על־הכבד על־הכליות יסירנה׃
\par 5 והקטירו אתו בני־אהרן המזבחה על־העלה אשׁר על־העצים אשׁר על־האשׁ אשׁה ריח ניחח ליהוה׃
\par 6 ואם־מן־הצאן קרבנו לזבח שׁלמים ליהוה זכר או נקבה תמים יקריבנו׃
\par 7 אם־כשׂב הוא־מקריב את־קרבנו והקריב אתו לפני יהוה׃
\par 8 וסמך את־ידו על־ראשׁ קרבנו ושׁחט אתו לפני אהל מועד וזרקו בני אהרן את־דמו על־המזבח סביב׃
\par 9 והקריב מזבח השׁלמים אשׁה ליהוה חלבו האליה תמימה לעמת העצה יסירנה ואת־החלב המכסה את־הקרב ואת כל־החלב אשׁר על־הקרב׃
\par 10 ואת שׁתי הכלית ואת־החלב אשׁר עלהן אשׁר על־הכסלים ואת־היתרת על־הכבד על־הכלית יסירנה׃
\par 11 והקטירו הכהן המזבחה לחם אשׁה ליהוה׃
\par 12 ואם עז קרבנו והקריבו לפני יהוה׃
\par 13 וסמך את־ידו על־ראשׁו ושׁחט אתו לפני אהל מועד וזרקו בני אהרן את־דמו על־המזבח סביב׃
\par 14 והקריב ממנו קרבנו אשׁה ליהוה את־החלב המכסה את־הקרב ואת כל־החלב אשׁר על־הקרב׃
\par 15 ואת שׁתי הכלית ואת־החלב אשׁר עלהן אשׁר על־הכסלים ואת־היתרת על־הכבד על־הכלית יסירנה׃
\par 16 והקטירם הכהן המזבחה לחם אשׁה לריח ניחח כל־חלב ליהוה׃
\par 17 חקת עולם לדרתיכם בכל מושׁבתיכם כל־חלב וכל־דם לא תאכלו׃

\chapter{4}

\par 1 וידבר יהוה אל־משׁה לאמר׃
\par 2 דבר אל־בני ישׂראל לאמר נפשׁ כי־תחטא בשׁגגה מכל מצות יהוה אשׁר לא תעשׂינה ועשׂה מאחת מהנה׃
\par 3 אם הכהן המשׁיח יחטא לאשׁמת העם והקריב על חטאתו אשׁר חטא פר בן־בקר תמים ליהוה לחטאת׃
\par 4 והביא את־הפר אל־פתח אהל מועד לפני יהוה וסמך את־ידו על־ראשׁ הפר ושׁחט את־הפר לפני יהוה׃
\par 5 ולקח הכהן המשׁיח מדם הפר והביא אתו אל־אהל מועד׃
\par 6 וטבל הכהן את־אצבעו בדם והזה מן־הדם שׁבע פעמים לפני יהוה את־פני פרכת הקדשׁ׃
\par 7 ונתן הכהן מן־הדם על־קרנות מזבח קטרת הסמים לפני יהוה אשׁר באהל מועד ואת כל־דם הפר ישׁפך אל־יסוד מזבח העלה אשׁר־פתח אהל מועד׃
\par 8 ואת־כל־חלב פר החטאת ירים ממנו את־החלב המכסה על־הקרב ואת כל־החלב אשׁר על־הקרב׃
\par 9 ואת שׁתי הכלית ואת־החלב אשׁר עליהן אשׁר על־הכסלים ואת־היתרת על־הכבד על־הכליות יסירנה׃
\par 10 כאשׁר יורם משׁור זבח השׁלמים והקטירם הכהן על מזבח העלה׃
\par 11 ואת־עור הפר ואת־כל־בשׂרו על־ראשׁו ועל־כרעיו וקרבו ופרשׁו׃
\par 12 והוציא את־כל־הפר אל־מחוץ למחנה אל־מקום טהור אל־שׁפך הדשׁן ושׂרף אתו על־עצים באשׁ על־שׁפך הדשׁן ישׂרף׃
\par 13 ואם כל־עדת ישׂראל ישׁגו ונעלם דבר מעיני הקהל ועשׂו אחת מכל־מצות יהוה אשׁר לא־תעשׂינה ואשׁמו׃
\par 14 ונודעה החטאת אשׁר חטאו עליה והקריבו הקהל פר בן־בקר לחטאת והביאו אתו לפני אהל מועד׃
\par 15 וסמכו זקני העדה את־ידיהם על־ראשׁ הפר לפני יהוה ושׁחט את־הפר לפני יהוה׃
\par 16 והביא הכהן המשׁיח מדם הפר אל־אהל מועד׃
\par 17 וטבל הכהן אצבעו מן־הדם והזה שׁבע פעמים לפני יהוה את פני הפרכת׃
\par 18 ומן־הדם יתן על־קרנת המזבח אשׁר לפני יהוה אשׁר באהל מועד ואת כל־הדם ישׁפך אל־יסוד מזבח העלה אשׁר־פתח אהל מועד׃
\par 19 ואת כל־חלבו ירים ממנו והקטיר המזבחה׃
\par 20 ועשׂה לפר כאשׁר עשׂה לפר החטאת כן יעשׂה־לו וכפר עלהם הכהן ונסלח להם׃
\par 21 והוציא את־הפר אל־מחוץ למחנה ושׂרף אתו כאשׁר שׂרף את הפר הראשׁון חטאת הקהל הוא׃
\par 22 אשׁר נשׂיא יחטא ועשׂה אחת מכל־מצות יהוה אלהיו אשׁר לא־תעשׂינה בשׁגגה ואשׁם׃
\par 23 או־הודע אליו חטאתו אשׁר חטא בה והביא את־קרבנו שׂעיר עזים זכר תמים׃
\par 24 וסמך ידו על־ראשׁ השׂעיר ושׁחט אתו במקום אשׁר־ישׁחט את־העלה לפני יהוה חטאת הוא׃
\par 25 ולקח הכהן מדם החטאת באצבעו ונתן על־קרנת מזבח העלה ואת־דמו ישׁפך אל־יסוד מזבח העלה׃
\par 26 ואת־כל־חלבו יקטיר המזבחה כחלב זבח השׁלמים וכפר עליו הכהן מחטאתו ונסלח לו׃
\par 27 ואם־נפשׁ אחת תחטא בשׁגגה מעם הארץ בעשׂתה אחת ממצות יהוה אשׁר לא־תעשׂינה ואשׁם׃
\par 28 או הודע אליו חטאתו אשׁר חטא והביא קרבנו שׂעירת עזים תמימה נקבה על־חטאתו אשׁר חטא׃
\par 29 וסמך את־ידו על ראשׁ החטאת ושׁחט את־החטאת במקום העלה׃
\par 30 ולקח הכהן מדמה באצבעו ונתן על־קרנת מזבח העלה ואת־כל־דמה ישׁפך אל־יסוד המזבח׃
\par 31 ואת־כל־חלבה יסיר כאשׁר הוסר חלב מעל זבח השׁלמים והקטיר הכהן המזבחה לריח ניחח ליהוה וכפר עליו הכהן ונסלח לו׃
\par 32 ואם־כבשׂ יביא קרבנו לחטאת נקבה תמימה יביאנה׃
\par 33 וסמך את־ידו על ראשׁ החטאת ושׁחט אתה לחטאת במקום אשׁר ישׁחט את־העלה׃
\par 34 ולקח הכהן מדם החטאת באצבעו ונתן על־קרנת מזבח העלה ואת־כל־דמה ישׁפך אל־יסוד המזבח׃
\par 35 ואת־כל־חלבה יסיר כאשׁר יוסר חלב־הכשׂב מזבח השׁלמים והקטיר הכהן אתם המזבחה על אשׁי יהוה וכפר עליו הכהן על־חטאתו אשׁר־חטא ונסלח לו׃

\chapter{5}

\par 1 ונפשׁ כי־תחטא ושׁמעה קול אלה והוא עד או ראה או ידע אם־לוא יגיד ונשׂא עונו׃
\par 2 או נפשׁ אשׁר תגע בכל־דבר טמא או בנבלת חיה טמאה או בנבלת בהמה טמאה או בנבלת שׁרץ טמא ונעלם ממנו והוא טמא ואשׁם׃
\par 3 או כי יגע בטמאת אדם לכל טמאתו אשׁר יטמא בה ונעלם ממנו והוא ידע ואשׁם׃
\par 4 או נפשׁ כי תשׁבע לבטא בשׂפתים להרע או להיטיב לכל אשׁר יבטא האדם בשׁבעה ונעלם ממנו והוא־ידע ואשׁם לאחת מאלה׃
\par 5 והיה כי־יאשׁם לאחת מאלה והתודה אשׁר חטא עליה׃
\par 6 והביא את־אשׁמו ליהוה על חטאתו אשׁר חטא נקבה מן־הצאן כשׂבה או־שׂעירת עזים לחטאת וכפר עליו הכהן מחטאתו׃
\par 7 ואם־לא תגיע ידו די שׂה והביא את־אשׁמו אשׁר חטא שׁתי תרים או־שׁני בני־יונה ליהוה אחד לחטאת ואחד לעלה׃
\par 8 והביא אתם אל־הכהן והקריב את־אשׁר לחטאת ראשׁונה ומלק את־ראשׁו ממול ערפו ולא יבדיל׃
\par 9 והזה מדם החטאת על־קיר המזבח והנשׁאר בדם ימצה אל־יסוד המזבח חטאת הוא׃
\par 10 ואת־השׁני יעשׂה עלה כמשׁפט וכפר עליו הכהן מחטאתו אשׁר־חטא ונסלח לו׃
\par 11 ואם־לא תשׂיג ידו לשׁתי תרים או לשׁני בני־יונה והביא את־קרבנו אשׁר חטא עשׂירת האפה סלת לחטאת לא־ישׂים עליה שׁמן ולא־יתן עליה לבנה כי חטאת הוא׃
\par 12 והביאה אל־הכהן וקמץ הכהן ממנה מלוא קמצו את־אזכרתה והקטיר המזבחה על אשׁי יהוה חטאת הוא׃
\par 13 וכפר עליו הכהן על־חטאתו אשׁר־חטא מאחת מאלה ונסלח לו והיתה לכהן כמנחה׃
\par 14 וידבר יהוה אל־משׁה לאמר׃
\par 15 נפשׁ כי־תמעל מעל וחטאה בשׁגגה מקדשׁי יהוה והביא את־אשׁמו ליהוה איל תמים מן־הצאן בערכך כסף־שׁקלים בשׁקל־הקדשׁ לאשׁם׃
\par 16 ואת אשׁר חטא מן־הקדשׁ ישׁלם ואת־חמישׁתו יוסף עליו ונתן אתו לכהן והכהן יכפר עליו באיל האשׁם ונסלח לו׃
\par 17 ואם־נפשׁ כי תחטא ועשׂתה אחת מכל־מצות יהוה אשׁר לא תעשׂינה ולא־ידע ואשׁם ונשׂא עונו׃
\par 18 והביא איל תמים מן־הצאן בערכך לאשׁם אל־הכהן וכפר עליו הכהן על שׁגגתו אשׁר־שׁגג והוא לא־ידע ונסלח לו׃
\par 19 אשׁם הוא אשׁם אשׁם ליהוה׃
\par 20 וידבר יהוה אל־משׁה לאמר׃
\par 21 נפשׁ כי תחטא ומעלה מעל ביהוה וכחשׁ בעמיתו בפקדון או־בתשׂומת יד או בגזל או עשׁק את־עמיתו׃
\par 22 או־מצא אבדה וכחשׁ בה ונשׁבע על־שׁקר על־אחת מכל אשׁר־יעשׂה האדם לחטא בהנה׃
\par 23 והיה כי־יחטא ואשׁם והשׁיב את־הגזלה אשׁר גזל או את־העשׁק אשׁר עשׁק או את־הפקדון אשׁר הפקד אתו או את־האבדה אשׁר מצא׃
\par 24 או מכל אשׁר־ישׁבע עליו לשׁקר ושׁלם אתו בראשׁו וחמשׁתיו יסף עליו לאשׁר הוא לו יתננו ביום אשׁמתו׃
\par 25 ואת־אשׁמו יביא ליהוה איל תמים מן־הצאן בערכך לאשׁם אל־הכהן׃
\par 26 וכפר עליו הכהן לפני יהוה ונסלח לו על־אחת מכל אשׁר־יעשׂה לאשׁמה בה׃

\chapter{6}

\par 1 וידבר יהוה אל־משׁה לאמר׃
\par 2 צו את־אהרן ואת־בניו לאמר זאת תורת העלה הוא העלה על מוקדה על־המזבח כל־הלילה עד־הבקר ואשׁ המזבח תוקד בו׃
\par 3 ולבשׁ הכהן מדו בד ומכנסי־בד ילבשׁ על־בשׂרו והרים את־הדשׁן אשׁר תאכל האשׁ את־העלה על־המזבח ושׂמו אצל המזבח׃
\par 4 ופשׁט את־בגדיו ולבשׁ בגדים אחרים והוציא את־הדשׁן אל־מחוץ למחנה אל־מקום טהור׃
\par 5 והאשׁ על־המזבח תוקד־בו לא תכבה ובער עליה הכהן עצים בבקר בבקר וערך עליה העלה והקטיר עליה חלבי השׁלמים׃
\par 6 אשׁ תמיד תוקד על־המזבח לא תכבה׃
\par 7 וזאת תורת המנחה הקרב אתה בני־אהרן לפני יהוה אל־פני המזבח׃
\par 8 והרים ממנו בקמצו מסלת המנחה ומשׁמנה ואת כל־הלבנה אשׁר על־המנחה והקטיר המזבח ריח ניחח אזכרתה ליהוה׃
\par 9 והנותרת ממנה יאכלו אהרן ובניו מצות תאכל במקום קדשׁ בחצר אהל־מועד יאכלוה׃
\par 10 לא תאפה חמץ חלקם נתתי אתה מאשׁי קדשׁ קדשׁים הוא כחטאת וכאשׁם׃
\par 11 כל־זכר בבני אהרן יאכלנה חק־עולם לדרתיכם מאשׁי יהוה כל אשׁר־יגע בהם יקדשׁ׃
\par 12 וידבר יהוה אל־משׁה לאמר׃
\par 13 זה קרבן אהרן ובניו אשׁר־יקריבו ליהוה ביום המשׁח אתו עשׂירת האפה סלת מנחה תמיד מחציתה בבקר ומחציתה בערב׃
\par 14 על־מחבת בשׁמן תעשׂה מרבכת תביאנה תפיני מנחת פתים תקריב ריח־ניחח ליהוה׃
\par 15 והכהן המשׁיח תחתיו מבניו יעשׂה אתה חק־עולם ליהוה כליל תקטר׃
\par 16 וכל־מנחת כהן כליל תהיה לא תאכל׃
\par 17 וידבר יהוה אל־משׁה לאמר׃
\par 18 דבר אל־אהרן ואל־בניו לאמר זאת תורת החטאת במקום אשׁר תשׁחט העלה תשׁחט החטאת לפני יהוה קדשׁ קדשׁים הוא׃
\par 19 הכהן המחטא אתה יאכלנה במקום קדשׁ תאכל בחצר אהל מועד׃
\par 20 כל אשׁר־יגע בבשׂרה יקדשׁ ואשׁר יזה מדמה על־הבגד אשׁר יזה עליה תכבס במקום קדשׁ׃
\par 21 וכלי־חרשׂ אשׁר תבשׁל־בו ישׁבר ואם־בכלי נחשׁת בשׁלה ומרק ושׁטף במים׃
\par 22 כל־זכר בכהנים יאכל אתה קדשׁ קדשׁים הוא׃
\par 23 וכל־חטאת אשׁר יובא מדמה אל־אהל מועד לכפר בקדשׁ לא תאכל באשׁ תשׂרף׃

\chapter{7}

\par 1 וזאת תורת האשׁם קדשׁ קדשׁים הוא׃
\par 2 במקום אשׁר ישׁחטו את־העלה ישׁחטו את־האשׁם ואת־דמו יזרק על־המזבח סביב׃
\par 3 ואת כל־חלבו יקריב ממנו את האליה ואת־החלב המכסה את־הקרב׃
\par 4 ואת שׁתי הכלית ואת־החלב אשׁר עליהן אשׁר על־הכסלים ואת־היתרת על־הכבד על־הכלית יסירנה׃
\par 5 והקטיר אתם הכהן המזבחה אשׁה ליהוה אשׁם הוא׃
\par 6 כל־זכר בכהנים יאכלנו במקום קדושׁ יאכל קדשׁ קדשׁים הוא׃
\par 7 כחטאת כאשׁם תורה אחת להם הכהן אשׁר יכפר־בו לו יהיה׃
\par 8 והכהן המקריב את־עלת אישׁ עור העלה אשׁר הקריב לכהן לו יהיה׃
\par 9 וכל־מנחה אשׁר תאפה בתנור וכל־נעשׂה במרחשׁת ועל־מחבת לכהן המקריב אתה לו תהיה׃
\par 10 וכל־מנחה בלולה־בשׁמן וחרבה לכל־בני אהרן תהיה אישׁ כאחיו׃
\par 11 וזאת תורת זבח השׁלמים אשׁר יקריב ליהוה׃
\par 12 אם על־תודה יקריבנו והקריב על־זבח התודה חלות מצות בלולת בשׁמן ורקיקי מצות משׁחים בשׁמן וסלת מרבכת חלת בלולת בשׁמן׃
\par 13 על־חלת לחם חמץ יקריב קרבנו על־זבח תודת שׁלמיו׃
\par 14 והקריב ממנו אחד מכל־קרבן תרומה ליהוה לכהן הזרק את־דם השׁלמים לו יהיה׃
\par 15 ובשׂר זבח תודת שׁלמיו ביום קרבנו יאכל לא־יניח ממנו עד־בקר׃
\par 16 ואם־נדר או נדבה זבח קרבנו ביום הקריבו את־זבחו יאכל וממחרת והנותר ממנו יאכל׃
\par 17 והנותר מבשׂר הזבח ביום השׁלישׁי באשׁ ישׂרף׃
\par 18 ואם האכל יאכל מבשׂר־זבח שׁלמיו ביום השׁלישׁי לא ירצה המקריב אתו לא יחשׁב לו פגול יהיה והנפשׁ האכלת ממנו עונה תשׂא׃
\par 19 והבשׂר אשׁר־יגע בכל־טמא לא יאכל באשׁ ישׂרף והבשׂר כל־טהור יאכל בשׂר׃
\par 20 והנפשׁ אשׁר־תאכל בשׂר מזבח השׁלמים אשׁר ליהוה וטמאתו עליו ונכרתה הנפשׁ ההוא מעמיה׃
\par 21 ונפשׁ כי־תגע בכל־טמא בטמאת אדם או בבהמה טמאה או בכל־שׁקץ טמא ואכל מבשׂר־זבח השׁלמים אשׁר ליהוה ונכרתה הנפשׁ ההוא מעמיה׃
\par 22 וידבר יהוה אל־משׁה לאמר׃
\par 23 דבר אל־בני ישׂראל לאמר כל־חלב שׁור וכשׂב ועז לא תאכלו׃
\par 24 וחלב נבלה וחלב טרפה יעשׂה לכל־מלאכה ואכל לא תאכלהו׃
\par 25 כי כל־אכל חלב מן־הבהמה אשׁר יקריב ממנה אשׁה ליהוה ונכרתה הנפשׁ האכלת מעמיה׃
\par 26 וכל־דם לא תאכלו בכל מושׁבתיכם לעוף ולבהמה׃
\par 27 כל־נפשׁ אשׁר־תאכל כל־דם ונכרתה הנפשׁ ההוא מעמיה׃
\par 28 וידבר יהוה אל־משׁה לאמר׃
\par 29 דבר אל־בני ישׂראל לאמר המקריב את־זבח שׁלמיו ליהוה יביא את־קרבנו ליהוה מזבח שׁלמיו׃
\par 30 ידיו תביאינה את אשׁי יהוה את־החלב על־החזה יביאנו את החזה להניף אתו תנופה לפני יהוה׃
\par 31 והקטיר הכהן את־החלב המזבחה והיה החזה לאהרן ולבניו׃
\par 32 ואת שׁוק הימין תתנו תרומה לכהן מזבחי שׁלמיכם׃
\par 33 המקריב את־דם השׁלמים ואת־החלב מבני אהרן לו תהיה שׁוק הימין למנה׃
\par 34 כי את־חזה התנופה ואת שׁוק התרומה לקחתי מאת בני־ישׂראל מזבחי שׁלמיהם ואתן אתם לאהרן הכהן ולבניו לחק־עולם מאת בני ישׂראל׃
\par 35 זאת משׁחת אהרן ומשׁחת בניו מאשׁי יהוה ביום הקריב אתם לכהן ליהוה׃
\par 36 אשׁר צוה יהוה לתת להם ביום משׁחו אתם מאת בני ישׂראל חקת עולם לדרתם׃
\par 37 זאת התורה לעלה למנחה ולחטאת ולאשׁם ולמלואים ולזבח השׁלמים׃
\par 38 אשׁר צוה יהוה את־משׁה בהר סיני ביום צותו את־בני ישׂראל להקריב את־קרבניהם ליהוה במדבר סיני׃

\chapter{8}

\par 1 וידבר יהוה אל־משׁה לאמר׃
\par 2 קח את־אהרן ואת־בניו אתו ואת הבגדים ואת שׁמן המשׁחה ואת פר החטאת ואת שׁני האילים ואת סל המצות׃
\par 3 ואת כל־העדה הקהל אל־פתח אהל מועד׃
\par 4 ויעשׂ משׁה כאשׁר צוה יהוה אתו ותקהל העדה אל־פתח אהל מועד׃
\par 5 ויאמר משׁה אל־העדה זה הדבר אשׁר־צוה יהוה לעשׂות׃
\par 6 ויקרב משׁה את־אהרן ואת־בניו וירחץ אתם במים׃
\par 7 ויתן עליו את־הכתנת ויחגר אתו באבנט וילבשׁ אתו את־המעיל ויתן עליו את־האפד ויחגר אתו בחשׁב האפד ויאפד לו בו׃
\par 8 וישׂם עליו את־החשׁן ויתן אל־החשׁן את־האורים ואת־התמים׃
\par 9 וישׂם את־המצנפת על־ראשׁו וישׂם על־המצנפת אל־מול פניו את ציץ הזהב נזר הקדשׁ כאשׁר צוה יהוה את־משׁה׃
\par 10 ויקח משׁה את־שׁמן המשׁחה וימשׁח את־המשׁכן ואת־כל־אשׁר־בו ויקדשׁ אתם׃
\par 11 ויז ממנו על־המזבח שׁבע פעמים וימשׁח את־המזבח ואת־כל־כליו ואת־הכיר ואת־כנו לקדשׁם׃
\par 12 ויצק משׁמן המשׁחה על ראשׁ אהרן וימשׁח אתו לקדשׁו׃
\par 13 ויקרב משׁה את־בני אהרן וילבשׁם כתנת ויחגר אתם אבנט ויחבשׁ להם מגבעות כאשׁר צוה יהוה את־משׁה׃
\par 14 ויגשׁ את פר החטאת ויסמך אהרן ובניו את־ידיהם על־ראשׁ פר החטאת׃
\par 15 וישׁחט ויקח משׁה את־הדם ויתן על־קרנות המזבח סביב באצבעו ויחטא את־המזבח ואת־הדם יצק אל־יסוד המזבח ויקדשׁהו לכפר עליו׃
\par 16 ויקח את־כל־החלב אשׁר על־הקרב ואת יתרת הכבד ואת־שׁתי הכלית ואת־חלבהן ויקטר משׁה המזבחה׃
\par 17 ואת־הפר ואת־ערו ואת־בשׂרו ואת־פרשׁו שׂרף באשׁ מחוץ למחנה כאשׁר צוה יהוה את־משׁה׃
\par 18 ויקרב את איל העלה ויסמכו אהרן ובניו את־ידיהם על־ראשׁ האיל׃
\par 19 וישׁחט ויזרק משׁה את־הדם על־המזבח סביב׃
\par 20 ואת־האיל נתח לנתחיו ויקטר משׁה את־הראשׁ ואת־הנתחים ואת־הפדר׃
\par 21 ואת־הקרב ואת־הכרעים רחץ במים ויקטר משׁה את־כל־האיל המזבחה עלה הוא לריח־ניחח אשׁה הוא ליהוה כאשׁר צוה יהוה את־משׁה׃
\par 22 ויקרב את־האיל השׁני איל המלאים ויסמכו אהרן ובניו את־ידיהם על־ראשׁ האיל׃
\par 23 וישׁחט ויקח משׁה מדמו ויתן על־תנוך אזן־אהרן הימנית ועל־בהן ידו הימנית ועל־בהן רגלו הימנית׃
\par 24 ויקרב את־בני אהרן ויתן משׁה מן־הדם על־תנוך אזנם הימנית ועל־בהן ידם הימנית ועל־בהן רגלם הימנית ויזרק משׁה את־הדם על־המזבח סביב׃
\par 25 ויקח את־החלב ואת־האליה ואת־כל־החלב אשׁר על־הקרב ואת יתרת הכבד ואת־שׁתי הכלית ואת־חלבהן ואת שׁוק הימין׃
\par 26 ומסל המצות אשׁר לפני יהוה לקח חלת מצה אחת וחלת לחם שׁמן אחת ורקיק אחד וישׂם על־החלבים ועל שׁוק הימין׃
\par 27 ויתן את־הכל על כפי אהרן ועל כפי בניו וינף אתם תנופה לפני יהוה׃
\par 28 ויקח משׁה אתם מעל כפיהם ויקטר המזבחה על־העלה מלאים הם לריח ניחח אשׁה הוא ליהוה׃
\par 29 ויקח משׁה את־החזה ויניפהו תנופה לפני יהוה מאיל המלאים למשׁה היה למנה כאשׁר צוה יהוה את־משׁה׃
\par 30 ויקח משׁה משׁמן המשׁחה ומן־הדם אשׁר על־המזבח ויז על־אהרן על־בגדיו ועל־בניו ועל־בגדי בניו אתו ויקדשׁ את־אהרן את־בגדיו ואת־בניו ואת־בגדי בניו אתו׃
\par 31 ויאמר משׁה אל־אהרן ואל־בניו בשׁלו את־הבשׂר פתח אהל מועד ושׁם תאכלו אתו ואת־הלחם אשׁר בסל המלאים כאשׁר צויתי לאמר אהרן ובניו יאכלהו׃
\par 32 והנותר בבשׂר ובלחם באשׁ תשׂרפו׃
\par 33 ומפתח אהל מועד לא תצאו שׁבעת ימים עד יום מלאת ימי מלאיכם כי שׁבעת ימים ימלא את־ידכם׃
\par 34 כאשׁר עשׂה ביום הזה צוה יהוה לעשׂת לכפר עליכם׃
\par 35 ופתח אהל מועד תשׁבו יומם ולילה שׁבעת ימים ושׁמרתם את־משׁמרת יהוה ולא תמותו כי־כן צויתי׃
\par 36 ויעשׂ אהרן ובניו את כל־הדברים אשׁר־צוה יהוה ביד־משׁה׃

\chapter{9}

\par 1 ויהי ביום השׁמיני קרא משׁה לאהרן ולבניו ולזקני ישׂראל׃
\par 2 ויאמר אל־אהרן קח־לך עגל בן־בקר לחטאת ואיל לעלה תמימם והקרב לפני יהוה׃
\par 3 ואל־בני ישׂראל תדבר לאמר קחו שׂעיר־עזים לחטאת ועגל וכבשׂ בני־שׁנה תמימם לעלה׃
\par 4 ושׁור ואיל לשׁלמים לזבח לפני יהוה ומנחה בלולה בשׁמן כי היום יהוה נראה אליכם׃
\par 5 ויקחו את אשׁר צוה משׁה אל־פני אהל מועד ויקרבו כל־העדה ויעמדו לפני יהוה׃
\par 6 ויאמר משׁה זה הדבר אשׁר־צוה יהוה תעשׂו וירא אליכם כבוד יהוה׃
\par 7 ויאמר משׁה אל־אהרן קרב אל־המזבח ועשׂה את־חטאתך ואת־עלתך וכפר בעדך ובעד העם ועשׂה את־קרבן העם וכפר בעדם כאשׁר צוה יהוה׃
\par 8 ויקרב אהרן אל־המזבח וישׁחט את־עגל החטאת אשׁר־לו׃
\par 9 ויקרבו בני אהרן את־הדם אליו ויטבל אצבעו בדם ויתן על־קרנות המזבח ואת־הדם יצק אל־יסוד המזבח׃
\par 10 ואת־החלב ואת־הכלית ואת־היתרת מן־הכבד מן־החטאת הקטיר המזבחה כאשׁר צוה יהוה את־משׁה׃
\par 11 ואת־הבשׂר ואת־העור שׂרף באשׁ מחוץ למחנה׃
\par 12 וישׁחט את־העלה וימצאו בני אהרן אליו את־הדם ויזרקהו על־המזבח סביב׃
\par 13 ואת־העלה המציאו אליו לנתחיה ואת־הראשׁ ויקטר על־המזבח׃
\par 14 וירחץ את־הקרב ואת־הכרעים ויקטר על־העלה המזבחה׃
\par 15 ויקרב את קרבן העם ויקח את־שׂעיר החטאת אשׁר לעם וישׁחטהו ויחטאהו כראשׁון׃
\par 16 ויקרב את־העלה ויעשׂה כמשׁפט׃
\par 17 ויקרב את־המנחה וימלא כפו ממנה ויקטר על־המזבח מלבד עלת הבקר׃
\par 18 וישׁחט את־השׁור ואת־האיל זבח השׁלמים אשׁר לעם וימצאו בני אהרן את־הדם אליו ויזרקהו על־המזבח סביב׃
\par 19 ואת־החלבים מן־השׁור ומן־האיל האליה והמכסה והכלית ויתרת הכבד׃
\par 20 וישׂימו את־החלבים על־החזות ויקטר החלבים המזבחה׃
\par 21 ואת החזות ואת שׁוק הימין הניף אהרן תנופה לפני יהוה כאשׁר צוה משׁה׃
\par 22 וישׂא אהרן את־ידו אל־העם ויברכם וירד מעשׂת החטאת והעלה והשׁלמים׃
\par 23 ויבא משׁה ואהרן אל־אהל מועד ויצאו ויברכו את־העם וירא כבוד־יהוה אל־כל־העם׃
\par 24 ותצא אשׁ מלפני יהוה ותאכל על־המזבח את־העלה ואת־החלבים וירא כל־העם וירנו ויפלו על־פניהם׃

\chapter{10}

\par 1 ויקחו בני־אהרן נדב ואביהוא אישׁ מחתתו ויתנו בהן אשׁ וישׂימו עליה קטרת ויקריבו לפני יהוה אשׁ זרה אשׁר לא צוה אתם׃
\par 2 ותצא אשׁ מלפני יהוה ותאכל אותם וימתו לפני יהוה׃
\par 3 ויאמר משׁה אל־אהרן הוא אשׁר־דבר יהוה לאמר בקרבי אקדשׁ ועל־פני כל־העם אכבד וידם אהרן׃
\par 4 ויקרא משׁה אל־מישׁאל ואל אלצפן בני עזיאל דד אהרן ויאמר אלהם קרבו שׂאו את־אחיכם מאת פני־הקדשׁ אל־מחוץ למחנה׃
\par 5 ויקרבו וישׂאם בכתנתם אל־מחוץ למחנה כאשׁר דבר משׁה׃
\par 6 ויאמר משׁה אל־אהרן ולאלעזר ולאיתמר בניו ראשׁיכם אל־תפרעו ובגדיכם לא־תפרמו ולא תמתו ועל כל־העדה יקצף ואחיכם כל־בית ישׂראל יבכו את־השׂרפה אשׁר שׂרף יהוה׃
\par 7 ומפתח אהל מועד לא תצאו פן־תמתו כי־שׁמן משׁחת יהוה עליכם ויעשׂו כדבר משׁה׃
\par 8 וידבר יהוה אל־אהרן לאמר׃
\par 9 יין ושׁכר אל־תשׁת אתה ובניך אתך בבאכם אל־אהל מועד ולא תמתו חקת עולם לדרתיכם׃
\par 10 ולהבדיל בין הקדשׁ ובין החל ובין הטמא ובין הטהור׃
\par 11 ולהורת את־בני ישׂראל את כל־החקים אשׁר דבר יהוה אליהם ביד־משׁה׃
\par 12 וידבר משׁה אל־אהרן ואל אלעזר ואל־איתמר בניו הנותרים קחו את־המנחה הנותרת מאשׁי יהוה ואכלוה מצות אצל המזבח כי קדשׁ קדשׁים הוא׃
\par 13 ואכלתם אתה במקום קדושׁ כי חקך וחק־בניך הוא מאשׁי יהוה כי־כן צויתי׃
\par 14 ואת חזה התנופה ואת שׁוק התרומה תאכלו במקום טהור אתה ובניך ובנתיך אתך כי־חקך וחק־בניך נתנו מזבחי שׁלמי בני ישׂראל׃
\par 15 שׁוק התרומה וחזה התנופה על אשׁי החלבים יביאו להניף תנופה לפני יהוה והיה לך ולבניך אתך לחק־עולם כאשׁר צוה יהוה׃
\par 16 ואת שׂעיר החטאת דרשׁ דרשׁ משׁה והנה שׂרף ויקצף על־אלעזר ועל־איתמר בני אהרן הנותרם לאמר׃
\par 17 מדוע לא־אכלתם את־החטאת במקום הקדשׁ כי קדשׁ קדשׁים הוא ואתה נתן לכם לשׂאת את־עון העדה לכפר עליהם לפני יהוה׃
\par 18 הן לא־הובא את־דמה אל־הקדשׁ פנימה אכול תאכלו אתה בקדשׁ כאשׁר צויתי׃
\par 19 וידבר אהרן אל־משׁה הן היום הקריבו את־חטאתם ואת־עלתם לפני יהוה ותקראנה אתי כאלה ואכלתי חטאת היום הייטב בעיני יהוה׃
\par 20 וישׁמע משׁה וייטב בעיניו׃

\chapter{11}

\par 1 וידבר יהוה אל־משׁה ואל־אהרן לאמר אלהם׃
\par 2 דברו אל־בני ישׂראל לאמר זאת החיה אשׁר תאכלו מכל־הבהמה אשׁר על־הארץ׃
\par 3 כל מפרסת פרסה ושׁסעת שׁסע פרסת מעלת גרה בבהמה אתה תאכלו׃
\par 4 אך את־זה לא תאכלו ממעלי הגרה וממפרסי הפרסה את־הגמל כי־מעלה גרה הוא ופרסה איננו מפריס טמא הוא לכם׃
\par 5 ואת־השׁפן כי־מעלה גרה הוא ופרסה לא יפריס טמא הוא לכם׃
\par 6 ואת־הארנבת כי־מעלת גרה הוא ופרסה לא הפריסה טמאה הוא לכם׃
\par 7 ואת־החזיר כי־מפריס פרסה הוא ושׁסע שׁסע פרסה והוא גרה לא־יגר טמא הוא לכם׃
\par 8 מבשׂרם לא תאכלו ובנבלתם לא תגעו טמאים הם לכם׃
\par 9 את־זה תאכלו מכל אשׁר במים כל אשׁר־לו סנפיר וקשׂקשׂת במים בימים ובנחלים אתם תאכלו׃
\par 10 וכל אשׁר אין־לו סנפיר וקשׂקשׂת בימים ובנחלים מכל שׁרץ המים ומכל נפשׁ החיה אשׁר במים שׁקץ הם לכם׃
\par 11 ושׁקץ יהיו לכם מבשׂרם לא תאכלו ואת־נבלתם תשׁקצו׃
\par 12 כל אשׁר אין־לו סנפיר וקשׂקשׂת במים שׁקץ הוא לכם׃
\par 13 ואת־אלה תשׁקצו מן־העוף לא יאכלו שׁקץ הם את־הנשׁר ואת־הפרס ואת העזניה׃
\par 14 ואת־הדאה ואת־האיה למינה׃
\par 15 את כל־ערב למינו׃
\par 16 ואת בת היענה ואת־התחמס ואת־השׁחף ואת־הנץ למינהו׃
\par 17 ואת־הכוס ואת־השׁלך ואת־הינשׁוף׃
\par 18 ואת־התנשׁמת ואת־הקאת ואת־הרחם׃
\par 19 ואת החסידה האנפה למינה ואת־הדוכיפת ואת־העטלף׃
\par 20 כל שׁרץ העוף ההלך על־ארבע שׁקץ הוא לכם׃
\par 21 אך את־זה תאכלו מכל שׁרץ העוף ההלך על־ארבע אשׁר־לא כרעים ממעל לרגליו לנתר בהן על־הארץ׃
\par 22 את־אלה מהם תאכלו את־הארבה למינו ואת־הסלעם למינהו ואת־החרגל למינהו ואת־החגב למינהו׃
\par 23 וכל שׁרץ העוף אשׁר־לו ארבע רגלים שׁקץ הוא לכם׃
\par 24 ולאלה תטמאו כל־הנגע בנבלתם יטמא עד־הערב׃
\par 25 וכל־הנשׂא מנבלתם יכבס בגדיו וטמא עד־הערב׃
\par 26 לכל־הבהמה אשׁר הוא מפרסת פרסה ושׁסע איננה שׁסעת וגרה איננה מעלה טמאים הם לכם כל־הנגע בהם יטמא׃
\par 27 וכל הולך על־כפיו בכל־החיה ההלכת על־ארבע טמאים הם לכם כל־הנגע בנבלתם יטמא עד־הערב׃
\par 28 והנשׂא את־נבלתם יכבס בגדיו וטמא עד־הערב טמאים המה לכם׃
\par 29 וזה לכם הטמא בשׁרץ השׁרץ על־הארץ החלד והעכבר והצב למינהו׃
\par 30 והאנקה והכח והלטאה והחמט והתנשׁמת׃
\par 31 אלה הטמאים לכם בכל־השׁרץ כל־הנגע בהם במתם יטמא עד־הערב׃
\par 32 וכל אשׁר־יפל־עליו מהם במתם יטמא מכל־כלי־עץ או בגד או־עור או שׂק כל־כלי אשׁר־יעשׂה מלאכה בהם במים יובא וטמא עד־הערב וטהר׃
\par 33 וכל־כלי־חרשׂ אשׁר־יפל מהם אל־תוכו כל אשׁר בתוכו יטמא ואתו תשׁברו׃
\par 34 מכל־האכל אשׁר יאכל אשׁר יבוא עליו מים יטמא וכל־משׁקה אשׁר ישׁתה בכל־כלי יטמא׃
\par 35 וכל אשׁר־יפל מנבלתם עליו יטמא תנור וכירים יתץ טמאים הם וטמאים יהיו לכם׃
\par 36 אך מעין ובור מקוה־מים יהיה טהור ונגע בנבלתם יטמא׃
\par 37 וכי יפל מנבלתם על־כל־זרע זרוע אשׁר יזרע טהור הוא׃
\par 38 וכי יתן־מים על־זרע ונפל מנבלתם עליו טמא הוא לכם׃
\par 39 וכי ימות מן־הבהמה אשׁר־היא לכם לאכלה הנגע בנבלתה יטמא עד־הערב׃
\par 40 והאכל מנבלתה יכבס בגדיו וטמא עד־הערב והנשׂא את־נבלתה יכבס בגדיו וטמא עד־הערב׃
\par 41 וכל־השׁרץ השׁרץ על־הארץ שׁקץ הוא לא יאכל׃
\par 42 כל הולך על־גחון וכל הולך על־ארבע עד כל־מרבה רגלים לכל־השׁרץ השׁרץ על־הארץ לא תאכלום כי־שׁקץ הם׃
\par 43 אל־תשׁקצו את־נפשׁתיכם בכל־השׁרץ השׁרץ ולא תטמאו בהם ונטמתם בם׃
\par 44 כי אני יהוה אלהיכם והתקדשׁתם והייתם קדשׁים כי קדושׁ אני ולא תטמאו את־נפשׁתיכם בכל־השׁרץ הרמשׂ על־הארץ׃
\par 45 כי אני יהוה המעלה אתכם מארץ מצרים להית לכם לאלהים והייתם קדשׁים כי קדושׁ אני׃
\par 46 זאת תורת הבהמה והעוף וכל נפשׁ החיה הרמשׂת במים ולכל־נפשׁ השׁרצת על־הארץ׃
\par 47 להבדיל בין הטמא ובין הטהר ובין החיה הנאכלת ובין החיה אשׁר לא תאכל׃

\chapter{12}

\par 1 וידבר יהוה אל־משׁה לאמר׃
\par 2 דבר אל־בני ישׂראל לאמר אשׁה כי תזריע וילדה זכר וטמאה שׁבעת ימים כימי נדת דותה תטמא׃
\par 3 וביום השׁמיני ימול בשׂר ערלתו׃
\par 4 ושׁלשׁים יום ושׁלשׁת ימים תשׁב בדמי טהרה בכל־קדשׁ לא־תגע ואל־המקדשׁ לא תבא עד־מלאת ימי טהרה׃
\par 5 ואם־נקבה תלד וטמאה שׁבעים כנדתה ושׁשׁים יום ושׁשׁת ימים תשׁב על־דמי טהרה׃
\par 6 ובמלאת ימי טהרה לבן או לבת תביא כבשׂ בן־שׁנתו לעלה ובן־יונה או־תר לחטאת אל־פתח אהל־מועד אל־הכהן׃
\par 7 והקריבו לפני יהוה וכפר עליה וטהרה ממקר דמיה זאת תורת הילדת לזכר או לנקבה׃
\par 8 ואם־לא תמצא ידה די שׂה ולקחה שׁתי־תרים או שׁני בני יונה אחד לעלה ואחד לחטאת וכפר עליה הכהן וטהרה׃

\chapter{13}

\par 1 וידבר יהוה אל־משׁה ואל־אהרן לאמר׃
\par 2 אדם כי־יהיה בעור־בשׂרו שׂאת או־ספחת או בהרת והיה בעור־בשׂרו לנגע צרעת והובא אל־אהרן הכהן או אל־אחד מבניו הכהנים׃
\par 3 וראה הכהן את־הנגע בעור־הבשׂר ושׂער בנגע הפך לבן ומראה הנגע עמק מעור בשׂרו נגע צרעת הוא וראהו הכהן וטמא אתו׃
\par 4 ואם־בהרת לבנה הוא בעור בשׂרו ועמק אין־מראה מן־העור ושׂערה לא־הפך לבן והסגיר הכהן את־הנגע שׁבעת ימים׃
\par 5 וראהו הכהן ביום השׁביעי והנה הנגע עמד בעיניו לא־פשׂה הנגע בעור והסגירו הכהן שׁבעת ימים שׁנית׃
\par 6 וראה הכהן אתו ביום השׁביעי שׁנית והנה כהה הנגע ולא־פשׂה הנגע בעור וטהרו הכהן מספחת הוא וכבס בגדיו וטהר׃
\par 7 ואם־פשׂה תפשׂה המספחת בעור אחרי הראתו אל־הכהן לטהרתו ונראה שׁנית אל־הכהן׃
\par 8 וראה הכהן והנה פשׂתה המספחת בעור וטמאו הכהן צרעת הוא׃
\par 9 נגע צרעת כי תהיה באדם והובא אל־הכהן׃
\par 10 וראה הכהן והנה שׂאת־לבנה בעור והיא הפכה שׂער לבן ומחית בשׂר חי בשׂאת׃
\par 11 צרעת נושׁנת הוא בעור בשׂרו וטמאו הכהן לא יסגרנו כי טמא הוא׃
\par 12 ואם־פרוח תפרח הצרעת בעור וכסתה הצרעת את כל־עור הנגע מראשׁו ועד־רגליו לכל־מראה עיני הכהן׃
\par 13 וראה הכהן והנה כסתה הצרעת את־כל־בשׂרו וטהר את־הנגע כלו הפך לבן טהור הוא׃
\par 14 וביום הראות בו בשׂר חי יטמא׃
\par 15 וראה הכהן את־הבשׂר החי וטמאו הבשׂר החי טמא הוא צרעת הוא׃
\par 16 או כי ישׁוב הבשׂר החי ונהפך ללבן ובא אל־הכהן׃
\par 17 וראהו הכהן והנה נהפך הנגע ללבן וטהר הכהן את־הנגע טהור הוא׃
\par 18 ובשׂר כי־יהיה בו־בערו שׁחין ונרפא׃
\par 19 והיה במקום השׁחין שׂאת לבנה או בהרת לבנה אדמדמת ונראה אל־הכהן׃
\par 20 וראה הכהן והנה מראה שׁפל מן־העור ושׂערה הפך לבן וטמאו הכהן נגע־צרעת הוא בשׁחין פרחה׃
\par 21 ואם יראנה הכהן והנה אין־בה שׂער לבן ושׁפלה איננה מן־העור והיא כהה והסגירו הכהן שׁבעת ימים׃
\par 22 ואם־פשׂה תפשׂה בעור וטמא הכהן אתו נגע הוא׃
\par 23 ואם־תחתיה תעמד הבהרת לא פשׂתה צרבת השׁחין הוא וטהרו הכהן׃
\par 24 או בשׂר כי־יהיה בערו מכות־אשׁ והיתה מחית המכוה בהרת לבנה אדמדמת או לבנה׃
\par 25 וראה אתה הכהן והנה נהפך שׂער לבן בבהרת ומראה עמק מן־העור צרעת הוא במכוה פרחה וטמא אתו הכהן נגע צרעת הוא׃
\par 26 ואם יראנה הכהן והנה אין־בבהרת שׂער לבן ושׁפלה איננה מן־העור והוא כהה והסגירו הכהן שׁבעת ימים׃
\par 27 וראהו הכהן ביום השׁביעי אם־פשׂה תפשׂה בעור וטמא הכהן אתו נגע צרעת הוא׃
\par 28 ואם־תחתיה תעמד הבהרת לא־פשׂתה בעור והוא כהה שׂאת המכוה הוא וטהרו הכהן כי־צרבת המכוה הוא׃
\par 29 ואישׁ או אשׁה כי־יהיה בו נגע בראשׁ או בזקן׃
\par 30 וראה הכהן את־הנגע והנה מראהו עמק מן־העור ובו שׂער צהב דק וטמא אתו הכהן נתק הוא צרעת הראשׁ או הזקן הוא׃
\par 31 וכי־יראה הכהן את־נגע הנתק והנה אין־מראהו עמק מן־העור ושׂער שׁחר אין בו והסגיר הכהן את־נגע הנתק שׁבעת ימים׃
\par 32 וראה הכהן את־הנגע ביום השׁביעי והנה לא־פשׂה הנתק ולא־היה בו שׂער צהב ומראה הנתק אין עמק מן־העור׃
\par 33 והתגלח ואת־הנתק לא יגלח והסגיר הכהן את־הנתק שׁבעת ימים שׁנית׃
\par 34 וראה הכהן את־הנתק ביום השׁביעי והנה לא־פשׂה הנתק בעור ומראהו איננו עמק מן־העור וטהר אתו הכהן וכבס בגדיו וטהר׃
\par 35 ואם־פשׂה יפשׂה הנתק בעור אחרי טהרתו׃
\par 36 וראהו הכהן והנה פשׂה הנתק בעור לא־יבקר הכהן לשׂער הצהב טמא הוא׃
\par 37 ואם־בעיניו עמד הנתק ושׂער שׁחר צמח־בו נרפא הנתק טהור הוא וטהרו הכהן׃
\par 38 ואישׁ או־אשׁה כי־יהיה בעור־בשׂרם בהרת בהרת לבנת׃
\par 39 וראה הכהן והנה בעור־בשׂרם בהרת כהות לבנת בהק הוא פרח בעור טהור הוא׃
\par 40 ואישׁ כי ימרט ראשׁו קרח הוא טהור הוא׃
\par 41 ואם מפאת פניו ימרט ראשׁו גבח הוא טהור הוא׃
\par 42 וכי־יהיה בקרחת או בגבחת נגע לבן אדמדם צרעת פרחת הוא בקרחתו או בגבחתו׃
\par 43 וראה אתו הכהן והנה שׂאת־הנגע לבנה אדמדמת בקרחתו או בגבחתו כמראה צרעת עור בשׂר׃
\par 44 אישׁ־צרוע הוא טמא הוא טמא יטמאנו הכהן בראשׁו נגעו׃
\par 45 והצרוע אשׁר־בו הנגע בגדיו יהיו פרמים וראשׁו יהיה פרוע ועל־שׂפם יעטה וטמא טמא יקרא׃
\par 46 כל־ימי אשׁר הנגע בו יטמא טמא הוא בדד ישׁב מחוץ למחנה מושׁבו׃
\par 47 והבגד כי־יהיה בו נגע צרעת בבגד צמר או בבגד פשׁתים׃
\par 48 או בשׁתי או בערב לפשׁתים ולצמר או בעור או בכל־מלאכת עור׃
\par 49 והיה הנגע ירקרק או אדמדם בבגד או בעור או־בשׁתי או־בערב או בכל־כלי־עור נגע צרעת הוא והראה את־הכהן׃
\par 50 וראה הכהן את־הנגע והסגיר את־הנגע שׁבעת ימים׃
\par 51 וראה את־הנגע ביום השׁביעי כי־פשׂה הנגע בבגד או־בשׁתי או־בערב או בעור לכל אשׁר־יעשׂה העור למלאכה צרעת ממארת הנגע טמא הוא׃
\par 52 ושׂרף את־הבגד או את־השׁתי או את־הערב בצמר או בפשׁתים או את־כל־כלי העור אשׁר־יהיה בו הנגע כי־צרעת ממארת הוא באשׁ תשׂרף׃
\par 53 ואם יראה הכהן והנה לא־פשׂה הנגע בבגד או בשׁתי או בערב או בכל־כלי־עור׃
\par 54 וצוה הכהן וכבסו את אשׁר־בו הנגע והסגירו שׁבעת־ימים שׁנית׃
\par 55 וראה הכהן אחרי הכבס את־הנגע והנה לא־הפך הנגע את־עינו והנגע לא־פשׂה טמא הוא באשׁ תשׂרפנו פחתת הוא בקרחתו או בגבחתו׃
\par 56 ואם ראה הכהן והנה כהה הנגע אחרי הכבס אתו וקרע אתו מן־הבגד או מן־העור או מן־השׁתי או מן־הערב׃
\par 57 ואם־תראה עוד בבגד או־בשׁתי או־בערב או בכל־כלי־עור פרחת הוא באשׁ תשׂרפנו את אשׁר־בו הנגע׃
\par 58 והבגד או־השׁתי או־הערב או־כל־כלי העור אשׁר תכבס וסר מהם הנגע וכבס שׁנית וטהר׃
\par 59 זאת תורת נגע־צרעת בגד הצמר או הפשׁתים או השׁתי או הערב או כל־כלי־עור לטהרו או לטמאו׃

\chapter{14}

\par 1 וידבר יהוה אל־משׁה לאמר׃
\par 2 זאת תהיה תורת המצרע ביום טהרתו והובא אל־הכהן׃
\par 3 ויצא הכהן אל־מחוץ למחנה וראה הכהן והנה נרפא נגע־הצרעת מן־הצרוע׃
\par 4 וצוה הכהן ולקח למטהר שׁתי־צפרים חיות טהרות ועץ ארז ושׁני תולעת ואזב׃
\par 5 וצוה הכהן ושׁחט את־הצפור האחת אל־כלי־חרשׂ על־מים חיים׃
\par 6 את־הצפר החיה יקח אתה ואת־עץ הארז ואת־שׁני התולעת ואת־האזב וטבל אותם ואת הצפר החיה בדם הצפר השׁחטה על המים החיים׃
\par 7 והזה על המטהר מן־הצרעת שׁבע פעמים וטהרו ושׁלח את־הצפר החיה על־פני השׂדה׃
\par 8 וכבס המטהר את־בגדיו וגלח את־כל־שׂערו ורחץ במים וטהר ואחר יבוא אל־המחנה וישׁב מחוץ לאהלו שׁבעת ימים׃
\par 9 והיה ביום השׁביעי יגלח את־כל־שׂערו את־ראשׁו ואת־זקנו ואת גבת עיניו ואת־כל־שׂערו יגלח וכבס את־בגדיו ורחץ את־בשׂרו במים וטהר׃
\par 10 וביום השׁמיני יקח שׁני־כבשׂים תמימם וכבשׂה אחת בת־שׁנתה תמימה ושׁלשׁה עשׂרנים סלת מנחה בלולה בשׁמן ולג אחד שׁמן׃
\par 11 והעמיד הכהן המטהר את האישׁ המטהר ואתם לפני יהוה פתח אהל מועד׃
\par 12 ולקח הכהן את־הכבשׂ האחד והקריב אתו לאשׁם ואת־לג השׁמן והניף אתם תנופה לפני יהוה׃
\par 13 ושׁחט את־הכבשׂ במקום אשׁר ישׁחט את־החטאת ואת־העלה במקום הקדשׁ כי כחטאת האשׁם הוא לכהן קדשׁ קדשׁים הוא׃
\par 14 ולקח הכהן מדם האשׁם ונתן הכהן על־תנוך אזן המטהר הימנית ועל־בהן ידו הימנית ועל־בהן רגלו הימנית׃
\par 15 ולקח הכהן מלג השׁמן ויצק על־כף הכהן השׂמאלית׃
\par 16 וטבל הכהן את־אצבעו הימנית מן־השׁמן אשׁר על־כפו השׂמאלית והזה מן־השׁמן באצבעו שׁבע פעמים לפני יהוה׃
\par 17 ומיתר השׁמן אשׁר על־כפו יתן הכהן על־תנוך אזן המטהר הימנית ועל־בהן ידו הימנית ועל־בהן רגלו הימנית על דם האשׁם׃
\par 18 והנותר בשׁמן אשׁר על־כף הכהן יתן על־ראשׁ המטהר וכפר עליו הכהן לפני יהוה׃
\par 19 ועשׂה הכהן את־החטאת וכפר על־המטהר מטמאתו ואחר ישׁחט את־העלה׃
\par 20 והעלה הכהן את־העלה ואת־המנחה המזבחה וכפר עליו הכהן וטהר׃
\par 21 ואם־דל הוא ואין ידו משׂגת ולקח כבשׂ אחד אשׁם לתנופה לכפר עליו ועשׂרון סלת אחד בלול בשׁמן למנחה ולג שׁמן׃
\par 22 ושׁתי תרים או שׁני בני יונה אשׁר תשׂיג ידו והיה אחד חטאת והאחד עלה׃
\par 23 והביא אתם ביום השׁמיני לטהרתו אל־הכהן אל־פתח אהל־מועד לפני יהוה׃
\par 24 ולקח הכהן את־כבשׂ האשׁם ואת־לג השׁמן והניף אתם הכהן תנופה לפני יהוה׃
\par 25 ושׁחט את־כבשׂ האשׁם ולקח הכהן מדם האשׁם ונתן על־תנוך אזן־המטהר הימנית ועל־בהן ידו הימנית ועל־בהן רגלו הימנית׃
\par 26 ומן־השׁמן יצק הכהן על־כף הכהן השׂמאלית׃
\par 27 והזה הכהן באצבעו הימנית מן־השׁמן אשׁר על־כפו השׂמאלית שׁבע פעמים לפני יהוה׃
\par 28 ונתן הכהן מן־השׁמן אשׁר על־כפו על־תנוך אזן המטהר הימנית ועל־בהן ידו הימנית ועל־בהן רגלו הימנית על־מקום דם האשׁם׃
\par 29 והנותר מן־השׁמן אשׁר על־כף הכהן יתן על־ראשׁ המטהר לכפר עליו לפני יהוה׃
\par 30 ועשׂה את־האחד מן־התרים או מן־בני היונה מאשׁר תשׂיג ידו׃
\par 31 את אשׁר־תשׂיג ידו את־האחד חטאת ואת־האחד עלה על־המנחה וכפר הכהן על המטהר לפני יהוה׃
\par 32 זאת תורת אשׁר־בו נגע צרעת אשׁר לא־תשׂיג ידו בטהרתו׃
\par 33 וידבר יהוה אל־משׁה ואל־אהרן לאמר׃
\par 34 כי תבאו אל־ארץ כנען אשׁר אני נתן לכם לאחזה ונתתי נגע צרעת בבית ארץ אחזתכם׃
\par 35 ובא אשׁר־לו הבית והגיד לכהן לאמר כנגע נראה לי בבית׃
\par 36 וצוה הכהן ופנו את־הבית בטרם יבא הכהן לראות את־הנגע ולא יטמא כל־אשׁר בבית ואחר כן יבא הכהן לראות את־הבית׃
\par 37 וראה את־הנגע והנה הנגע בקירת הבית שׁקערורת ירקרקת או אדמדמת ומראיהן שׁפל מן־הקיר׃
\par 38 ויצא הכהן מן־הבית אל־פתח הבית והסגיר את־הבית שׁבעת ימים׃
\par 39 ושׁב הכהן ביום השׁביעי וראה והנה פשׂה הנגע בקירת הבית׃
\par 40 וצוה הכהן וחלצו את־האבנים אשׁר בהן הנגע והשׁליכו אתהן אל־מחוץ לעיר אל־מקום טמא׃
\par 41 ואת־הבית יקצע מבית סביב ושׁפכו את־העפר אשׁר הקצו אל־מחוץ לעיר אל־מקום טמא׃
\par 42 ולקחו אבנים אחרות והביאו אל־תחת האבנים ועפר אחר יקח וטח את־הבית׃
\par 43 ואם־ישׁוב הנגע ופרח בבית אחר חלץ את־האבנים ואחרי הקצות את־הבית ואחרי הטוח׃
\par 44 ובא הכהן וראה והנה פשׂה הנגע בבית צרעת ממארת הוא בבית טמא הוא׃
\par 45 ונתץ את־הבית את־אבניו ואת־עציו ואת כל־עפר הבית והוציא אל־מחוץ לעיר אל־מקום טמא׃
\par 46 והבא אל־הבית כל־ימי הסגיר אתו יטמא עד־הערב׃
\par 47 והשׁכב בבית יכבס את־בגדיו והאכל בבית יכבס את־בגדיו׃
\par 48 ואם־בא יבא הכהן וראה והנה לא־פשׂה הנגע בבית אחרי הטח את־הבית וטהר הכהן את־הבית כי נרפא הנגע׃
\par 49 ולקח לחטא את־הבית שׁתי צפרים ועץ ארז ושׁני תולעת ואזב׃
\par 50 ושׁחט את־הצפר האחת אל־כלי־חרשׂ על־מים חיים׃
\par 51 ולקח את־עץ־הארז ואת־האזב ואת שׁני התולעת ואת הצפר החיה וטבל אתם בדם הצפר השׁחוטה ובמים החיים והזה אל־הבית שׁבע פעמים׃
\par 52 וחטא את־הבית בדם הצפור ובמים החיים ובצפר החיה ובעץ הארז ובאזב ובשׁני התולעת׃
\par 53 ושׁלח את־הצפר החיה אל־מחוץ לעיר אל־פני השׂדה וכפר על־הבית וטהר׃
\par 54 זאת התורה לכל־נגע הצרעת ולנתק׃
\par 55 ולצרעת הבגד ולבית׃
\par 56 ולשׂאת ולספחת ולבהרת׃
\par 57 להורת ביום הטמא וביום הטהר זאת תורת הצרעת׃

\chapter{15}

\par 1 וידבר יהוה אל־משׁה ואל־אהרן לאמר׃
\par 2 דברו אל־בני ישׂראל ואמרתם אלהם אישׁ אישׁ כי יהיה זב מבשׂרו זובו טמא הוא׃
\par 3 וזאת תהיה טמאתו בזובו רר בשׂרו את־זובו או־החתים בשׂרו מזובו טמאתו הוא׃
\par 4 כל־המשׁכב אשׁר ישׁכב עליו הזב יטמא וכל־הכלי אשׁר־ישׁב עליו יטמא׃
\par 5 ואישׁ אשׁר יגע במשׁכבו יכבס בגדיו ורחץ במים וטמא עד־הערב׃
\par 6 והישׁב על־הכלי אשׁר־ישׁב עליו הזב יכבס בגדיו ורחץ במים וטמא עד־הערב׃
\par 7 והנגע בבשׂר הזב יכבס בגדיו ורחץ במים וטמא עד־הערב׃
\par 8 וכי־ירק הזב בטהור וכבס בגדיו ורחץ במים וטמא עד־הערב׃
\par 9 וכל־המרכב אשׁר ירכב עליו הזב יטמא׃
\par 10 וכל־הנגע בכל אשׁר יהיה תחתיו יטמא עד־הערב והנושׂא אותם יכבס בגדיו ורחץ במים וטמא עד־הערב׃
\par 11 וכל אשׁר יגע־בו הזב וידיו לא־שׁטף במים וכבס בגדיו ורחץ במים וטמא עד־הערב׃
\par 12 וכלי־חרשׂ אשׁר־יגע־בו הזב ישׁבר וכל־כלי־עץ ישׁטף במים׃
\par 13 וכי־יטהר הזב מזובו וספר לו שׁבעת ימים לטהרתו וכבס בגדיו ורחץ בשׂרו במים חיים וטהר׃
\par 14 וביום השׁמיני יקח־לו שׁתי תרים או שׁני בני יונה ובא לפני יהוה אל־פתח אהל מועד ונתנם אל־הכהן׃
\par 15 ועשׂה אתם הכהן אחד חטאת והאחד עלה וכפר עליו הכהן לפני יהוה מזובו׃
\par 16 ואישׁ כי־תצא ממנו שׁכבת־זרע ורחץ במים את־כל־בשׂרו וטמא עד־הערב׃
\par 17 וכל־בגד וכל־עור אשׁר־יהיה עליו שׁכבת־זרע וכבס במים וטמא עד־הערב׃
\par 18 ואשׁה אשׁר ישׁכב אישׁ אתה שׁכבת־זרע ורחצו במים וטמאו עד־הערב׃
\par 19 ואשׁה כי־תהיה זבה דם יהיה זבה בבשׂרה שׁבעת ימים תהיה בנדתה וכל־הנגע בה יטמא עד־הערב׃
\par 20 וכל אשׁר תשׁכב עליו בנדתה יטמא וכל אשׁר־תשׁב עליו יטמא׃
\par 21 וכל־הנגע במשׁכבה יכבס בגדיו ורחץ במים וטמא עד־הערב׃
\par 22 וכל־הנגע בכל־כלי אשׁר־תשׁב עליו יכבס בגדיו ורחץ במים וטמא עד־הערב׃
\par 23 ואם על־המשׁכב הוא או על־הכלי אשׁר־הוא ישׁבת־עליו בנגעו־בו יטמא עד־הערב׃
\par 24 ואם שׁכב ישׁכב אישׁ אתה ותהי נדתה עליו וטמא שׁבעת ימים וכל־המשׁכב אשׁר־ישׁכב עליו יטמא׃
\par 25 ואשׁה כי־יזוב זוב דמה ימים רבים בלא עת־נדתה או כי־תזוב על־נדתה כל־ימי זוב טמאתה כימי נדתה תהיה טמאה הוא׃
\par 26 כל־המשׁכב אשׁר־תשׁכב עליו כל־ימי זובה כמשׁכב נדתה יהיה־לה וכל־הכלי אשׁר תשׁב עליו טמא יהיה כטמאת נדתה׃
\par 27 וכל־הנוגע בם יטמא וכבס בגדיו ורחץ במים וטמא עד־הערב׃
\par 28 ואם־טהרה מזובה וספרה לה שׁבעת ימים ואחר תטהר׃
\par 29 וביום השׁמיני תקח־לה שׁתי תרים או שׁני בני יונה והביאה אותם אל־הכהן אל־פתח אהל מועד׃
\par 30 ועשׂה הכהן את־האחד חטאת ואת־האחד עלה וכפר עליה הכהן לפני יהוה מזוב טמאתה׃
\par 31 והזרתם את־בני־ישׂראל מטמאתם ולא ימתו בטמאתם בטמאם את־משׁכני אשׁר בתוכם׃
\par 32 זאת תורת הזב ואשׁר תצא ממנו שׁכבת־זרע לטמאה־בה׃
\par 33 והדוה בנדתה והזב את־זובו לזכר ולנקבה ולאישׁ אשׁר ישׁכב עם־טמאה׃

\chapter{16}

\par 1 וידבר יהוה אל־משׁה אחרי מות שׁני בני אהרן בקרבתם לפני־יהוה וימתו׃
\par 2 ויאמר יהוה אל־משׁה דבר אל־אהרן אחיך ואל־יבא בכל־עת אל־הקדשׁ מבית לפרכת אל־פני הכפרת אשׁר על־הארן ולא ימות כי בענן אראה על־הכפרת׃
\par 3 בזאת יבא אהרן אל־הקדשׁ בפר בן־בקר לחטאת ואיל לעלה׃
\par 4 כתנת־בד קדשׁ ילבשׁ ומכנסי־בד יהיו על־בשׂרו ובאבנט בד יחגר ובמצנפת בד יצנף בגדי־קדשׁ הם ורחץ במים את־בשׂרו ולבשׁם׃
\par 5 ומאת עדת בני ישׂראל יקח שׁני־שׂעירי עזים לחטאת ואיל אחד לעלה׃
\par 6 והקריב אהרן את־פר החטאת אשׁר־לו וכפר בעדו ובעד ביתו׃
\par 7 ולקח את־שׁני השׂעירם והעמיד אתם לפני יהוה פתח אהל מועד׃
\par 8 ונתן אהרן על־שׁני השׂעירם גרלות גורל אחד ליהוה וגורל אחד לעזאזל׃
\par 9 והקריב אהרן את־השׂעיר אשׁר עלה עליו הגורל ליהוה ועשׂהו חטאת׃
\par 10 והשׂעיר אשׁר עלה עליו הגורל לעזאזל יעמד־חי לפני יהוה לכפר עליו לשׁלח אתו לעזאזל המדברה׃
\par 11 והקריב אהרן את־פר החטאת אשׁר־לו וכפר בעדו ובעד ביתו ושׁחט את־פר החטאת אשׁר־לו׃
\par 12 ולקח מלא־המחתה גחלי־אשׁ מעל המזבח מלפני יהוה ומלא חפניו קטרת סמים דקה והביא מבית לפרכת׃
\par 13 ונתן את־הקטרת על־האשׁ לפני יהוה וכסה ענן הקטרת את־הכפרת אשׁר על־העדות ולא ימות׃
\par 14 ולקח מדם הפר והזה באצבעו על־פני הכפרת קדמה ולפני הכפרת יזה שׁבע־פעמים מן־הדם באצבעו׃
\par 15 ושׁחט את־שׂעיר החטאת אשׁר לעם והביא את־דמו אל־מבית לפרכת ועשׂה את־דמו כאשׁר עשׂה לדם הפר והזה אתו על־הכפרת ולפני הכפרת׃
\par 16 וכפר על־הקדשׁ מטמאת בני ישׂראל ומפשׁעיהם לכל־חטאתם וכן יעשׂה לאהל מועד השׁכן אתם בתוך טמאתם׃
\par 17 וכל־אדם לא־יהיה באהל מועד בבאו לכפר בקדשׁ עד־צאתו וכפר בעדו ובעד ביתו ובעד כל־קהל ישׂראל׃
\par 18 ויצא אל־המזבח אשׁר לפני־יהוה וכפר עליו ולקח מדם הפר ומדם השׂעיר ונתן על־קרנות המזבח סביב׃
\par 19 והזה עליו מן־הדם באצבעו שׁבע פעמים וטהרו וקדשׁו מטמאת בני ישׂראל׃
\par 20 וכלה מכפר את־הקדשׁ ואת־אהל מועד ואת־המזבח והקריב את־השׂעיר החי׃
\par 21 וסמך אהרן את־שׁתי ידו על ראשׁ השׂעיר החי והתודה עליו את־כל־עונת בני ישׂראל ואת־כל־פשׁעיהם לכל־חטאתם ונתן אתם על־ראשׁ השׂעיר ושׁלח ביד־אישׁ עתי המדברה׃
\par 22 ונשׂא השׂעיר עליו את־כל־עונתם אל־ארץ גזרה ושׁלח את־השׂעיר במדבר׃
\par 23 ובא אהרן אל־אהל מועד ופשׁט את־בגדי הבד אשׁר לבשׁ בבאו אל־הקדשׁ והניחם שׁם׃
\par 24 ורחץ את־בשׂרו במים במקום קדושׁ ולבשׁ את־בגדיו ויצא ועשׂה את־עלתו ואת־עלת העם וכפר בעדו ובעד העם׃
\par 25 ואת חלב החטאת יקטיר המזבחה׃
\par 26 והמשׁלח את־השׂעיר לעזאזל יכבס בגדיו ורחץ את־בשׂרו במים ואחרי־כן יבוא אל־המחנה׃
\par 27 ואת פר החטאת ואת שׂעיר החטאת אשׁר הובא את־דמם לכפר בקדשׁ יוציא אל־מחוץ למחנה ושׂרפו באשׁ את־ערתם ואת־בשׂרם ואת־פרשׁם׃
\par 28 והשׂרף אתם יכבס בגדיו ורחץ את־בשׂרו במים ואחרי־כן יבוא אל־המחנה׃
\par 29 והיתה לכם לחקת עולם בחדשׁ השׁביעי בעשׂור לחדשׁ תענו את־נפשׁתיכם וכל־מלאכה לא תעשׂו האזרח והגר הגר בתוככם׃
\par 30 כי־ביום הזה יכפר עליכם לטהר אתכם מכל חטאתיכם לפני יהוה תטהרו׃
\par 31 שׁבת שׁבתון היא לכם ועניתם את־נפשׁתיכם חקת עולם׃
\par 32 וכפר הכהן אשׁר־ימשׁח אתו ואשׁר ימלא את־ידו לכהן תחת אביו ולבשׁ את־בגדי הבד בגדי הקדשׁ׃
\par 33 וכפר את־מקדשׁ הקדשׁ ואת־אהל מועד ואת־המזבח יכפר ועל הכהנים ועל־כל־עם הקהל יכפר׃
\par 34 והיתה־זאת לכם לחקת עולם לכפר על־בני ישׂראל מכל־חטאתם אחת בשׁנה ויעשׂ כאשׁר צוה יהוה את־משׁה׃

\chapter{17}

\par 1 וידבר יהוה אל־משׁה לאמר׃
\par 2 דבר אל־אהרן ואל־בניו ואל כל־בני ישׂראל ואמרת אליהם זה הדבר אשׁר־צוה יהוה לאמר׃
\par 3 אישׁ אישׁ מבית ישׂראל אשׁר ישׁחט שׁור או־כשׂב או־עז במחנה או אשׁר ישׁחט מחוץ למחנה׃
\par 4 ואל־פתח אהל מועד לא הביאו להקריב קרבן ליהוה לפני משׁכן יהוה דם יחשׁב לאישׁ ההוא דם שׁפך ונכרת האישׁ ההוא מקרב עמו׃
\par 5 למען אשׁר יביאו בני ישׂראל את־זבחיהם אשׁר הם זבחים על־פני השׂדה והביאם ליהוה אל־פתח אהל מועד אל־הכהן וזבחו זבחי שׁלמים ליהוה אותם׃
\par 6 וזרק הכהן את־הדם על־מזבח יהוה פתח אהל מועד והקטיר החלב לריח ניחח ליהוה׃
\par 7 ולא־יזבחו עוד את־זבחיהם לשׂעירם אשׁר הם זנים אחריהם חקת עולם תהיה־זאת להם לדרתם׃
\par 8 ואלהם תאמר אישׁ אישׁ מבית ישׂראל ומן־הגר אשׁר־יגור בתוכם אשׁר־יעלה עלה או־זבח׃
\par 9 ואל־פתח אהל מועד לא יביאנו לעשׂות אתו ליהוה ונכרת האישׁ ההוא מעמיו׃
\par 10 ואישׁ אישׁ מבית ישׂראל ומן־הגר הגר בתוכם אשׁר יאכל כל־דם ונתתי פני בנפשׁ האכלת את־הדם והכרתי אתה מקרב עמה׃
\par 11 כי נפשׁ הבשׂר בדם הוא ואני נתתיו לכם על־המזבח לכפר על־נפשׁתיכם כי־הדם הוא בנפשׁ יכפר׃
\par 12 על־כן אמרתי לבני ישׂראל כל־נפשׁ מכם לא־תאכל דם והגר הגר בתוככם לא־יאכל דם׃
\par 13 ואישׁ אישׁ מבני ישׂראל ומן־הגר הגר בתוכם אשׁר יצוד ציד חיה או־עוף אשׁר יאכל ושׁפך את־דמו וכסהו בעפר׃
\par 14 כי־נפשׁ כל־בשׂר דמו בנפשׁו הוא ואמר לבני ישׂראל דם כל־בשׂר לא תאכלו כי נפשׁ כל־בשׂר דמו הוא כל־אכליו יכרת׃
\par 15 וכל־נפשׁ אשׁר תאכל נבלה וטרפה באזרח ובגר וכבס בגדיו ורחץ במים וטמא עד־הערב וטהר׃
\par 16 ואם לא יכבס ובשׂרו לא ירחץ ונשׂא עונו׃

\chapter{18}

\par 1 וידבר יהוה אל־משׁה לאמר׃
\par 2 דבר אל־בני ישׂראל ואמרת אלהם אני יהוה אלהיכם׃
\par 3 כמעשׂה ארץ־מצרים אשׁר ישׁבתם־בה לא תעשׂו וכמעשׂה ארץ־כנען אשׁר אני מביא אתכם שׁמה לא תעשׂו ובחקתיהם לא תלכו׃
\par 4 את־משׁפטי תעשׂו ואת־חקתי תשׁמרו ללכת בהם אני יהוה אלהיכם׃
\par 5 ושׁמרתם את־חקתי ואת־משׁפטי אשׁר יעשׂה אתם האדם וחי בהם אני יהוה׃
\par 6 אישׁ אישׁ אל־כל־שׁאר בשׂרו לא תקרבו לגלות ערוה אני יהוה׃
\par 7 ערות אביך וערות אמך לא תגלה אמך הוא לא תגלה ערותה׃
\par 8 ערות אשׁת־אביך לא תגלה ערות אביך הוא׃
\par 9 ערות אחותך בת־אביך או בת־אמך מולדת בית או מולדת חוץ לא תגלה ערותן׃
\par 10 ערות בת־בנך או בת־בתך לא תגלה ערותן כי ערותך הנה׃
\par 11 ערות בת־אשׁת אביך מולדת אביך אחותך הוא לא תגלה ערותה׃
\par 12 ערות אחות־אביך לא תגלה שׁאר אביך הוא׃
\par 13 ערות אחות־אמך לא תגלה כי־שׁאר אמך הוא׃
\par 14 ערות אחי־אביך לא תגלה אל־אשׁתו לא תקרב דדתך הוא׃
\par 15 ערות כלתך לא תגלה אשׁת בנך הוא לא תגלה ערותה׃
\par 16 ערות אשׁת־אחיך לא תגלה ערות אחיך הוא׃
\par 17 ערות אשׁה ובתה לא תגלה את־בת־בנה ואת־בת־בתה לא תקח לגלות ערותה שׁארה הנה זמה הוא׃
\par 18 ואשׁה אל־אחתה לא תקח לצרר לגלות ערותה עליה בחייה׃
\par 19 ואל־אשׁה בנדת טמאתה לא תקרב לגלות ערותה׃
\par 20 ואל־אשׁת עמיתך לא־תתן שׁכבתך לזרע לטמאה־בה׃
\par 21 ומזרעך לא־תתן להעביר למלך ולא תחלל את־שׁם אלהיך אני יהוה׃
\par 22 ואת־זכר לא תשׁכב משׁכבי אשׁה תועבה הוא׃
\par 23 ובכל־בהמה לא־תתן שׁכבתך לטמאה־בה ואשׁה לא־תעמד לפני בהמה לרבעה תבל הוא׃
\par 24 אל־תטמאו בכל־אלה כי בכל־אלה נטמאו הגוים אשׁר־אני משׁלח מפניכם׃
\par 25 ותטמא הארץ ואפקד עונה עליה ותקא הארץ את־ישׁביה׃
\par 26 ושׁמרתם אתם את־חקתי ואת־משׁפטי ולא תעשׂו מכל התועבת האלה האזרח והגר הגר בתוככם׃
\par 27 כי את־כל־התועבת האל עשׂו אנשׁי־הארץ אשׁר לפניכם ותטמא הארץ׃
\par 28 ולא־תקיא הארץ אתכם בטמאכם אתה כאשׁר קאה את־הגוי אשׁר לפניכם׃
\par 29 כי כל־אשׁר יעשׂה מכל התועבת האלה ונכרתו הנפשׁות העשׂת מקרב עמם׃
\par 30 ושׁמרתם את־משׁמרתי לבלתי עשׂות מחקות התועבת אשׁר נעשׂו לפניכם ולא תטמאו בהם אני יהוה אלהיכם׃

\chapter{19}

\par 1 וידבר יהוה אל־משׁה לאמר׃
\par 2 דבר אל־כל־עדת בני־ישׂראל ואמרת אלהם קדשׁים תהיו כי קדושׁ אני יהוה אלהיכם׃
\par 3 אישׁ אמו ואביו תיראו ואת־שׁבתתי תשׁמרו אני יהוה אלהיכם׃
\par 4 אל־תפנו אל־האלילם ואלהי מסכה לא תעשׂו לכם אני יהוה אלהיכם׃
\par 5 וכי תזבחו זבח שׁלמים ליהוה לרצנכם תזבחהו׃
\par 6 ביום זבחכם יאכל וממחרת והנותר עד־יום השׁלישׁי באשׁ ישׂרף׃
\par 7 ואם האכל יאכל ביום השׁלישׁי פגול הוא לא ירצה׃
\par 8 ואכליו עונו ישׂא כי־את־קדשׁ יהוה חלל ונכרתה הנפשׁ ההוא מעמיה׃
\par 9 ובקצרכם את־קציר ארצכם לא תכלה פאת שׂדך לקצר ולקט קצירך לא תלקט׃
\par 10 וכרמך לא תעולל ופרט כרמך לא תלקט לעני ולגר תעזב אתם אני יהוה אלהיכם׃
\par 11 לא תגנבו ולא־תכחשׁו ולא־תשׁקרו אישׁ בעמיתו׃
\par 12 ולא־תשׁבעו בשׁמי לשׁקר וחללת את־שׁם אלהיך אני יהוה׃
\par 13 לא־תעשׁק את־רעך ולא תגזל לא־תלין פעלת שׂכיר אתך עד־בקר׃
\par 14 לא־תקלל חרשׁ ולפני עור לא תתן מכשׁל ויראת מאלהיך אני יהוה׃
\par 15 לא־תעשׂו עול במשׁפט לא־תשׂא פני־דל ולא תהדר פני גדול בצדק תשׁפט עמיתך׃
\par 16 לא־תלך רכיל בעמיך לא תעמד על־דם רעך אני יהוה׃
\par 17 לא־תשׂנא את־אחיך בלבבך הוכח תוכיח את־עמיתך ולא־תשׂא עליו חטא׃
\par 18 לא־תקם ולא־תטר את־בני עמך ואהבת לרעך כמוך אני יהוה׃
\par 19 את־חקתי תשׁמרו בהמתך לא־תרביע כלאים שׂדך לא־תזרע כלאים ובגד כלאים שׁעטנז לא יעלה עליך׃
\par 20 ואישׁ כי־ישׁכב את־אשׁה שׁכבת־זרע והוא שׁפחה נחרפת לאישׁ והפדה לא נפדתה או חפשׁה לא נתן־לה בקרת תהיה לא יומתו כי־לא חפשׁה׃
\par 21 והביא את־אשׁמו ליהוה אל־פתח אהל מועד איל אשׁם׃
\par 22 וכפר עליו הכהן באיל האשׁם לפני יהוה על־חטאתו אשׁר חטא ונסלח לו מחטאתו אשׁר חטא׃
\par 23 וכי־תבאו אל־הארץ ונטעתם כל־עץ מאכל וערלתם ערלתו את־פריו שׁלשׁ שׁנים יהיה לכם ערלים לא יאכל׃
\par 24 ובשׁנה הרביעת יהיה כל־פריו קדשׁ הלולים ליהוה׃
\par 25 ובשׁנה החמישׁת תאכלו את־פריו להוסיף לכם תבואתו אני יהוה אלהיכם׃
\par 26 לא תאכלו על־הדם לא תנחשׁו ולא תעוננו׃
\par 27 לא תקפו פאת ראשׁכם ולא תשׁחית את פאת זקנך׃
\par 28 ושׂרט לנפשׁ לא תתנו בבשׂרכם וכתבת קעקע לא תתנו בכם אני יהוה׃
\par 29 אל־תחלל את־בתך להזנותה ולא־תזנה הארץ ומלאה הארץ זמה׃
\par 30 את־שׁבתתי תשׁמרו ומקדשׁי תיראו אני יהוה׃
\par 31 אל־תפנו אל־האבת ואל־הידענים אל־תבקשׁו לטמאה בהם אני יהוה אלהיכם׃
\par 32 מפני שׂיבה תקום והדרת פני זקן ויראת מאלהיך אני יהוה׃
\par 33 וכי־יגור אתך גר בארצכם לא תונו אתו׃
\par 34 כאזרח מכם יהיה לכם הגר הגר אתכם ואהבת לו כמוך כי־גרים הייתם בארץ מצרים אני יהוה אלהיכם׃
\par 35 לא־תעשׂו עול במשׁפט במדה במשׁקל ובמשׂורה׃
\par 36 מאזני צדק אבני־צדק איפת צדק והין צדק יהיה לכם אני יהוה אלהיכם אשׁר־הוצאתי אתכם מארץ מצרים׃
\par 37 ושׁמרתם את־כל־חקתי ואת־כל־משׁפטי ועשׂיתם אתם אני יהוה׃

\chapter{20}

\par 1 וידבר יהוה אל־משׁה לאמר׃
\par 2 ואל־בני ישׂראל תאמר אישׁ אישׁ מבני ישׂראל ומן־הגר הגר בישׂראל אשׁר יתן מזרעו למלך מות יומת עם הארץ ירגמהו באבן׃
\par 3 ואני אתן את־פני באישׁ ההוא והכרתי אתו מקרב עמו כי מזרעו נתן למלך למען טמא את־מקדשׁי ולחלל את־שׁם קדשׁי׃
\par 4 ואם העלם יעלימו עם הארץ את־עיניהם מן־האישׁ ההוא בתתו מזרעו למלך לבלתי המית אתו׃
\par 5 ושׂמתי אני את־פני באישׁ ההוא ובמשׁפחתו והכרתי אתו ואת כל־הזנים אחריו לזנות אחרי המלך מקרב עמם׃
\par 6 והנפשׁ אשׁר תפנה אל־האבת ואל־הידענים לזנת אחריהם ונתתי את־פני בנפשׁ ההוא והכרתי אתו מקרב עמו׃
\par 7 והתקדשׁתם והייתם קדשׁים כי אני יהוה אלהיכם׃
\par 8 ושׁמרתם את־חקתי ועשׂיתם אתם אני יהוה מקדשׁכם׃
\par 9 כי־אישׁ אישׁ אשׁר יקלל את־אביו ואת־אמו מות יומת אביו ואמו קלל דמיו בו׃
\par 10 ואישׁ אשׁר ינאף את־אשׁת אישׁ אשׁר ינאף את־אשׁת רעהו מות־יומת הנאף והנאפת׃
\par 11 ואישׁ אשׁר ישׁכב את־אשׁת אביו ערות אביו גלה מות־יומתו שׁניהם דמיהם בם׃
\par 12 ואישׁ אשׁר ישׁכב את־כלתו מות יומתו שׁניהם תבל עשׂו דמיהם בם׃
\par 13 ואישׁ אשׁר ישׁכב את־זכר משׁכבי אשׁה תועבה עשׂו שׁניהם מות יומתו דמיהם בם׃
\par 14 ואישׁ אשׁר יקח את־אשׁה ואת־אמה זמה הוא באשׁ ישׂרפו אתו ואתהן ולא־תהיה זמה בתוככם׃
\par 15 ואישׁ אשׁר יתן שׁכבתו בבהמה מות יומת ואת־הבהמה תהרגו׃
\par 16 ואשׁה אשׁר תקרב אל־כל־בהמה לרבעה אתה והרגת את־האשׁה ואת־הבהמה מות יומתו דמיהם בם׃
\par 17 ואישׁ אשׁר־יקח את־אחתו בת־אביו או בת־אמו וראה את־ערותה והיא־תראה את־ערותו חסד הוא ונכרתו לעיני בני עמם ערות אחתו גלה עונו ישׂא׃
\par 18 ואישׁ אשׁר־ישׁכב את־אשׁה דוה וגלה את־ערותה את־מקרה הערה והוא גלתה את־מקור דמיה ונכרתו שׁניהם מקרב עמם׃
\par 19 וערות אחות אמך ואחות אביך לא תגלה כי את־שׁארו הערה עונם ישׂאו׃
\par 20 ואישׁ אשׁר ישׁכב את־דדתו ערות דדו גלה חטאם ישׂאו ערירים ימתו׃
\par 21 ואישׁ אשׁר יקח את־אשׁת אחיו נדה הוא ערות אחיו גלה ערירים יהיו׃
\par 22 ושׁמרתם את־כל־חקתי ואת־כל־משׁפטי ועשׂיתם אתם ולא־תקיא אתכם הארץ אשׁר אני מביא אתכם שׁמה לשׁבת בה׃
\par 23 ולא תלכו בחקת הגוי אשׁר־אני משׁלח מפניכם כי את־כל־אלה עשׂו ואקץ בם׃
\par 24 ואמר לכם אתם תירשׁו את־אדמתם ואני אתננה לכם לרשׁת אתה ארץ זבת חלב ודבשׁ אני יהוה אלהיכם אשׁר־הבדלתי אתכם מן־העמים׃
\par 25 והבדלתם בין־הבהמה הטהרה לטמאה ובין־העוף הטמא לטהר ולא־תשׁקצו את־נפשׁתיכם בבהמה ובעוף ובכל אשׁר תרמשׂ האדמה אשׁר־הבדלתי לכם לטמא׃
\par 26 והייתם לי קדשׁים כי קדושׁ אני יהוה ואבדל אתכם מן־העמים להיות לי׃
\par 27 ואישׁ או־אשׁה כי־יהיה בהם אוב או ידעני מות יומתו באבן ירגמו אתם דמיהם בם׃

\chapter{21}

\par 1 ויאמר יהוה אל־משׁה אמר אל־הכהנים בני אהרן ואמרת אלהם לנפשׁ לא־יטמא בעמיו׃
\par 2 כי אם־לשׁארו הקרב אליו לאמו ולאביו ולבנו ולבתו ולאחיו׃
\par 3 ולאחתו הבתולה הקרובה אליו אשׁר לא־היתה לאישׁ לה יטמא׃
\par 4 לא יטמא בעל בעמיו להחלו׃
\par 5 לא־יקרחה קרחה בראשׁם ופאת זקנם לא יגלחו ובבשׂרם לא ישׂרטו שׂרטת׃
\par 6 קדשׁים יהיו לאלהיהם ולא יחללו שׁם אלהיהם כי את־אשׁי יהוה לחם אלהיהם הם מקריבם והיו קדשׁ׃
\par 7 אשׁה זנה וחללה לא יקחו ואשׁה גרושׁה מאישׁה לא יקחו כי־קדשׁ הוא לאלהיו׃
\par 8 וקדשׁתו כי־את־לחם אלהיך הוא מקריב קדשׁ יהיה־לך כי קדושׁ אני יהוה מקדשׁכם׃
\par 9 ובת אישׁ כהן כי תחל לזנות את־אביה היא מחללת באשׁ תשׂרף׃
\par 10 והכהן הגדול מאחיו אשׁר־יוצק על־ראשׁו שׁמן המשׁחה ומלא את־ידו ללבשׁ את־הבגדים את־ראשׁו לא יפרע ובגדיו לא יפרם׃
\par 11 ועל כל־נפשׁת מת לא יבא לאביו ולאמו לא יטמא׃
\par 12 ומן־המקדשׁ לא יצא ולא יחלל את מקדשׁ אלהיו כי נזר שׁמן משׁחת אלהיו עליו אני יהוה׃
\par 13 והוא אשׁה בבתוליה יקח׃
\par 14 אלמנה וגרושׁה וחללה זנה את־אלה לא יקח כי אם־בתולה מעמיו יקח אשׁה׃
\par 15 ולא־יחלל זרעו בעמיו כי אני יהוה מקדשׁו׃
\par 16 וידבר יהוה אל־משׁה לאמר׃
\par 17 דבר אל־אהרן לאמר אישׁ מזרעך לדרתם אשׁר יהיה בו מום לא יקרב להקריב לחם אלהיו׃
\par 18 כי כל־אישׁ אשׁר־בו מום לא יקרב אישׁ עור או פסח או חרם או שׂרוע׃
\par 19 או אישׁ אשׁר־יהיה בו שׁבר רגל או שׁבר יד׃
\par 20 או־גבן או־דק או תבלל בעינו או גרב או ילפת או מרוח אשׁך׃
\par 21 כל־אישׁ אשׁר־בו מום מזרע אהרן הכהן לא יגשׁ להקריב את־אשׁי יהוה מום בו את לחם אלהיו לא יגשׁ להקריב׃
\par 22 לחם אלהיו מקדשׁי הקדשׁים ומן־הקדשׁים יאכל׃
\par 23 אך אל־הפרכת לא יבא ואל־המזבח לא יגשׁ כי־מום בו ולא יחלל את־מקדשׁי כי אני יהוה מקדשׁם׃
\par 24 וידבר משׁה אל־אהרן ואל־בניו ואל־כל־בני ישׂראל׃

\chapter{22}

\par 1 וידבר יהוה אל־משׁה לאמר׃
\par 2 דבר אל־אהרן ואל־בניו וינזרו מקדשׁי בני־ישׂראל ולא יחללו את־שׁם קדשׁי אשׁר הם מקדשׁים לי אני יהוה׃
\par 3 אמר אלהם לדרתיכם כל־אישׁ אשׁר־יקרב מכל־זרעכם אל־הקדשׁים אשׁר יקדישׁו בני־ישׂראל ליהוה וטמאתו עליו ונכרתה הנפשׁ ההוא מלפני אני יהוה׃
\par 4 אישׁ אישׁ מזרע אהרן והוא צרוע או זב בקדשׁים לא יאכל עד אשׁר יטהר והנגע בכל־טמא־נפשׁ או אישׁ אשׁר־תצא ממנו שׁכבת־זרע׃
\par 5 או־אישׁ אשׁר יגע בכל־שׁרץ אשׁר יטמא־לו או באדם אשׁר יטמא־לו לכל טמאתו׃
\par 6 נפשׁ אשׁר תגע־בו וטמאה עד־הערב ולא יאכל מן־הקדשׁים כי אם־רחץ בשׂרו במים׃
\par 7 ובא השׁמשׁ וטהר ואחר יאכל מן־הקדשׁים כי לחמו הוא׃
\par 8 נבלה וטרפה לא יאכל לטמאה־בה אני יהוה׃
\par 9 ושׁמרו את־משׁמרתי ולא־ישׂאו עליו חטא ומתו בו כי יחללהו אני יהוה מקדשׁם׃
\par 10 וכל־זר לא־יאכל קדשׁ תושׁב כהן ושׂכיר לא־יאכל קדשׁ׃
\par 11 וכהן כי־יקנה נפשׁ קנין כספו הוא יאכל בו ויליד ביתו הם יאכלו בלחמו׃
\par 12 ובת־כהן כי תהיה לאישׁ זר הוא בתרומת הקדשׁים לא תאכל׃
\par 13 ובת־כהן כי תהיה אלמנה וגרושׁה וזרע אין לה ושׁבה אל־בית אביה כנעוריה מלחם אביה תאכל וכל־זר לא־יאכל בו׃
\par 14 ואישׁ כי־יאכל קדשׁ בשׁגגה ויסף חמשׁיתו עליו ונתן לכהן את־הקדשׁ׃
\par 15 ולא יחללו את־קדשׁי בני ישׂראל את אשׁר־ירימו ליהוה׃
\par 16 והשׂיאו אותם עון אשׁמה באכלם את־קדשׁיהם כי אני יהוה מקדשׁם׃
\par 17 וידבר יהוה אל־משׁה לאמר׃
\par 18 דבר אל־אהרן ואל־בניו ואל כל־בני ישׂראל ואמרת אלהם אישׁ אישׁ מבית ישׂראל ומן־הגר בישׂראל אשׁר יקריב קרבנו לכל־נדריהם ולכל־נדבותם אשׁר־יקריבו ליהוה לעלה׃
\par 19 לרצנכם תמים זכר בבקר בכשׂבים ובעזים׃
\par 20 כל אשׁר־בו מום לא תקריבו כי־לא לרצון יהיה לכם׃
\par 21 ואישׁ כי־יקריב זבח־שׁלמים ליהוה לפלא־נדר או לנדבה בבקר או בצאן תמים יהיה לרצון כל־מום לא יהיה־בו׃
\par 22 עורת או שׁבור או־חרוץ או־יבלת או גרב או ילפת לא־תקריבו אלה ליהוה ואשׁה לא־תתנו מהם על־המזבח ליהוה׃
\par 23 ושׁור ושׂה שׂרוע וקלוט נדבה תעשׂה אתו ולנדר לא ירצה׃
\par 24 ומעוך וכתות ונתוק וכרות לא תקריבו ליהוה ובארצכם לא תעשׂו׃
\par 25 ומיד בן־נכר לא תקריבו את־לחם אלהיכם מכל־אלה כי משׁחתם בהם מום בם לא ירצו לכם׃
\par 26 וידבר יהוה אל־משׁה לאמר׃
\par 27 שׁור או־כשׂב או־עז כי יולד והיה שׁבעת ימים תחת אמו ומיום השׁמיני והלאה ירצה לקרבן אשׁה ליהוה׃
\par 28 ושׁור או־שׂה אתו ואת־בנו לא תשׁחטו ביום אחד׃
\par 29 וכי־תזבחו זבח־תודה ליהוה לרצנכם תזבחו׃
\par 30 ביום ההוא יאכל לא־תותירו ממנו עד־בקר אני יהוה׃
\par 31 ושׁמרתם מצותי ועשׂיתם אתם אני יהוה׃
\par 32 ולא תחללו את־שׁם קדשׁי ונקדשׁתי בתוך בני ישׂראל אני יהוה מקדשׁכם׃
\par 33 המוציא אתכם מארץ מצרים להיות לכם לאלהים אני יהוה׃

\chapter{23}

\par 1 וידבר יהוה אל־משׁה לאמר׃
\par 2 דבר אל־בני ישׂראל ואמרת אלהם מועדי יהוה אשׁר־תקראו אתם מקראי קדשׁ אלה הם מועדי׃
\par 3 שׁשׁת ימים תעשׂה מלאכה וביום השׁביעי שׁבת שׁבתון מקרא־קדשׁ כל־מלאכה לא תעשׂו שׁבת הוא ליהוה בכל מושׁבתיכם׃
\par 4 אלה מועדי יהוה מקראי קדשׁ אשׁר־תקראו אתם במועדם׃
\par 5 בחדשׁ הראשׁון בארבעה עשׂר לחדשׁ בין הערבים פסח ליהוה׃
\par 6 ובחמשׁה עשׂר יום לחדשׁ הזה חג המצות ליהוה שׁבעת ימים מצות תאכלו׃
\par 7 ביום הראשׁון מקרא־קדשׁ יהיה לכם כל־מלאכת עבדה לא תעשׂו׃
\par 8 והקרבתם אשׁה ליהוה שׁבעת ימים ביום השׁביעי מקרא־קדשׁ כל־מלאכת עבדה לא תעשׂו׃
\par 9 וידבר יהוה אל־משׁה לאמר׃
\par 10 דבר אל־בני ישׂראל ואמרת אלהם כי־תבאו אל־הארץ אשׁר אני נתן לכם וקצרתם את־קצירה והבאתם את־עמר ראשׁית קצירכם אל־הכהן׃
\par 11 והניף את־העמר לפני יהוה לרצנכם ממחרת השׁבת יניפנו הכהן׃
\par 12 ועשׂיתם ביום הניפכם את־העמר כבשׂ תמים בן־שׁנתו לעלה ליהוה׃
\par 13 ומנחתו שׁני עשׂרנים סלת בלולה בשׁמן אשׁה ליהוה ריח ניחח ונסכה יין רביעת ההין׃
\par 14 ולחם וקלי וכרמל לא תאכלו עד־עצם היום הזה עד הביאכם את־קרבן אלהיכם חקת עולם לדרתיכם בכל משׁבתיכם׃
\par 15 וספרתם לכם ממחרת השׁבת מיום הביאכם את־עמר התנופה שׁבע שׁבתות תמימת תהיינה׃
\par 16 עד ממחרת השׁבת השׁביעת תספרו חמשׁים יום והקרבתם מנחה חדשׁה ליהוה׃
\par 17 ממושׁבתיכם תביאו לחם תנופה שׁתים שׁני עשׂרנים סלת תהיינה חמץ תאפינה בכורים ליהוה׃
\par 18 והקרבתם על־הלחם שׁבעת כבשׂים תמימם בני שׁנה ופר בן־בקר אחד ואילם שׁנים יהיו עלה ליהוה ומנחתם ונסכיהם אשׁה ריח־ניחח ליהוה׃
\par 19 ועשׂיתם שׂעיר־עזים אחד לחטאת ושׁני כבשׂים בני שׁנה לזבח שׁלמים׃
\par 20 והניף הכהן אתם על לחם הבכרים תנופה לפני יהוה על־שׁני כבשׂים קדשׁ יהיו ליהוה לכהן׃
\par 21 וקראתם בעצם היום הזה מקרא־קדשׁ יהיה לכם כל־מלאכת עבדה לא תעשׂו חקת עולם בכל־מושׁבתיכם לדרתיכם׃
\par 22 ובקצרכם את־קציר ארצכם לא־תכלה פאת שׂדך בקצרך ולקט קצירך לא תלקט לעני ולגר תעזב אתם אני יהוה אלהיכם׃
\par 23 וידבר יהוה אל־משׁה לאמר׃
\par 24 דבר אל־בני ישׂראל לאמר בחדשׁ השׁביעי באחד לחדשׁ יהיה לכם שׁבתון זכרון תרועה מקרא־קדשׁ׃
\par 25 כל־מלאכת עבדה לא תעשׂו והקרבתם אשׁה ליהוה׃
\par 26 וידבר יהוה אל־משׁה לאמר׃
\par 27 אך בעשׂור לחדשׁ השׁביעי הזה יום הכפרים הוא מקרא־קדשׁ יהיה לכם ועניתם את־נפשׁתיכם והקרבתם אשׁה ליהוה׃
\par 28 וכל־מלאכה לא תעשׂו בעצם היום הזה כי יום כפרים הוא לכפר עליכם לפני יהוה אלהיכם׃
\par 29 כי כל־הנפשׁ אשׁר לא־תענה בעצם היום הזה ונכרתה מעמיה׃
\par 30 וכל־הנפשׁ אשׁר תעשׂה כל־מלאכה בעצם היום הזה והאבדתי את־הנפשׁ ההוא מקרב עמה׃
\par 31 כל־מלאכה לא תעשׂו חקת עולם לדרתיכם בכל משׁבתיכם׃
\par 32 שׁבת שׁבתון הוא לכם ועניתם את־נפשׁתיכם בתשׁעה לחדשׁ בערב מערב עד־ערב תשׁבתו שׁבתכם׃
\par 33 וידבר יהוה אל־משׁה לאמר׃
\par 34 דבר אל־בני ישׂראל לאמר בחמשׁה עשׂר יום לחדשׁ השׁביעי הזה חג הסכות שׁבעת ימים ליהוה׃
\par 35 ביום הראשׁון מקרא־קדשׁ כל־מלאכת עבדה לא תעשׂו׃
\par 36 שׁבעת ימים תקריבו אשׁה ליהוה ביום השׁמיני מקרא־קדשׁ יהיה לכם והקרבתם אשׁה ליהוה עצרת הוא כל־מלאכת עבדה לא תעשׂו׃
\par 37 אלה מועדי יהוה אשׁר־תקראו אתם מקראי קדשׁ להקריב אשׁה ליהוה עלה ומנחה זבח ונסכים דבר־יום ביומו׃
\par 38 מלבד שׁבתת יהוה ומלבד מתנותיכם ומלבד כל־נדריכם ומלבד כל־נדבתיכם אשׁר תתנו ליהוה׃
\par 39 אך בחמשׁה עשׂר יום לחדשׁ השׁביעי באספכם את־תבואת הארץ תחגו את־חג־יהוה שׁבעת ימים ביום הראשׁון שׁבתון וביום השׁמיני שׁבתון׃
\par 40 ולקחתם לכם ביום הראשׁון פרי עץ הדר כפת תמרים וענף עץ־עבת וערבי־נחל ושׂמחתם לפני יהוה אלהיכם שׁבעת ימים׃
\par 41 וחגתם אתו חג ליהוה שׁבעת ימים בשׁנה חקת עולם לדרתיכם בחדשׁ השׁביעי תחגו אתו׃
\par 42 בסכת תשׁבו שׁבעת ימים כל־האזרח בישׂראל ישׁבו בסכת׃
\par 43 למען ידעו דרתיכם כי בסכות הושׁבתי את־בני ישׂראל בהוציאי אותם מארץ מצרים אני יהוה אלהיכם׃
\par 44 וידבר משׁה את־מעדי יהוה אל־בני ישׂראל׃

\chapter{24}

\par 1 וידבר יהוה אל־משׁה לאמר׃
\par 2 צו את־בני ישׂראל ויקחו אליך שׁמן זית זך כתית למאור להעלת נר תמיד׃
\par 3 מחוץ לפרכת העדת באהל מועד יערך אתו אהרן מערב עד־בקר לפני יהוה תמיד חקת עולם לדרתיכם׃
\par 4 על המנרה הטהרה יערך את־הנרות לפני יהוה תמיד׃
\par 5 ולקחת סלת ואפית אתה שׁתים עשׂרה חלות שׁני עשׂרנים יהיה החלה האחת׃
\par 6 ושׂמת אותם שׁתים מערכות שׁשׁ המערכת על השׁלחן הטהר לפני יהוה׃
\par 7 ונתת על־המערכת לבנה זכה והיתה ללחם לאזכרה אשׁה ליהוה׃
\par 8 ביום השׁבת ביום השׁבת יערכנו לפני יהוה תמיד מאת בני־ישׂראל ברית עולם׃
\par 9 והיתה לאהרן ולבניו ואכלהו במקום קדשׁ כי קדשׁ קדשׁים הוא לו מאשׁי יהוה חק־עולם׃
\par 10 ויצא בן־אשׁה ישׂראלית והוא בן־אישׁ מצרי בתוך בני ישׂראל וינצו במחנה בן הישׂראלית ואישׁ הישׂראלי׃
\par 11 ויקב בן־האשׁה הישׂראלית את־השׁם ויקלל ויביאו אתו אל־משׁה ושׁם אמו שׁלמית בת־דברי למטה־דן׃
\par 12 ויניחהו במשׁמר לפרשׁ להם על־פי יהוה׃
\par 13 וידבר יהוה אל־משׁה לאמר׃
\par 14 הוצא את־המקלל אל־מחוץ למחנה וסמכו כל־השׁמעים את־ידיהם על־ראשׁו ורגמו אתו כל־העדה׃
\par 15 ואל־בני ישׂראל תדבר לאמר אישׁ אישׁ כי־יקלל אלהיו ונשׂא חטאו׃
\par 16 ונקב שׁם־יהוה מות יומת רגום ירגמו־בו כל־העדה כגר כאזרח בנקבו־שׁם יומת׃
\par 17 ואישׁ כי יכה כל־נפשׁ אדם מות יומת׃
\par 18 ומכה נפשׁ־בהמה ישׁלמנה נפשׁ תחת נפשׁ׃
\par 19 ואישׁ כי־יתן מום בעמיתו כאשׁר עשׂה כן יעשׂה לו׃
\par 20 שׁבר תחת שׁבר עין תחת עין שׁן תחת שׁן כאשׁר יתן מום באדם כן ינתן בו׃
\par 21 ומכה בהמה ישׁלמנה ומכה אדם יומת׃
\par 22 משׁפט אחד יהיה לכם כגר כאזרח יהיה כי אני יהוה אלהיכם׃
\par 23 וידבר משׁה אל־בני ישׂראל ויוציאו את־המקלל אל־מחוץ למחנה וירגמו אתו אבן ובני־ישׂראל עשׂו כאשׁר צוה יהוה את־משׁה׃

\chapter{25}

\par 1 וידבר יהוה אל־משׁה בהר סיני לאמר׃
\par 2 דבר אל־בני ישׂראל ואמרת אלהם כי תבאו אל־הארץ אשׁר אני נתן לכם ושׁבתה הארץ שׁבת ליהוה׃
\par 3 שׁשׁ שׁנים תזרע שׂדך ושׁשׁ שׁנים תזמר כרמך ואספת את־תבואתה׃
\par 4 ובשׁנה השׁביעת שׁבת שׁבתון יהיה לארץ שׁבת ליהוה שׂדך לא תזרע וכרמך לא תזמר׃
\par 5 את ספיח קצירך לא תקצור ואת־ענבי נזירך לא תבצר שׁנת שׁבתון יהיה לארץ׃
\par 6 והיתה שׁבת הארץ לכם לאכלה לך ולעבדך ולאמתך ולשׂכירך ולתושׁבך הגרים עמך׃
\par 7 ולבהמתך ולחיה אשׁר בארצך תהיה כל־תבואתה לאכל׃
\par 8 וספרת לך שׁבע שׁבתת שׁנים שׁבע שׁנים שׁבע פעמים והיו לך ימי שׁבע שׁבתת השׁנים תשׁע וארבעים שׁנה׃
\par 9 והעברת שׁופר תרועה בחדשׁ השׁבעי בעשׂור לחדשׁ ביום הכפרים תעבירו שׁופר בכל־ארצכם׃
\par 10 וקדשׁתם את שׁנת החמשׁים שׁנה וקראתם דרור בארץ לכל־ישׁביה יובל הוא תהיה לכם ושׁבתם אישׁ אל־אחזתו ואישׁ אל־משׁפחתו תשׁבו׃
\par 11 יובל הוא שׁנת החמשׁים שׁנה תהיה לכם לא תזרעו ולא תקצרו את־ספיחיה ולא תבצרו את־נזריה׃
\par 12 כי יובל הוא קדשׁ תהיה לכם מן־השׂדה תאכלו את־תבואתה׃
\par 13 בשׁנת היובל הזאת תשׁבו אישׁ אל־אחזתו׃
\par 14 וכי־תמכרו ממכר לעמיתך או קנה מיד עמיתך אל־תונו אישׁ את־אחיו׃
\par 15 במספר שׁנים אחר היובל תקנה מאת עמיתך במספר שׁני־תבואת ימכר־לך׃
\par 16 לפי רב השׁנים תרבה מקנתו ולפי מעט השׁנים תמעיט מקנתו כי מספר תבואת הוא מכר לך׃
\par 17 ולא תונו אישׁ את־עמיתו ויראת מאלהיך כי אני יהוה אלהיכם׃
\par 18 ועשׂיתם את־חקתי ואת־משׁפטי תשׁמרו ועשׂיתם אתם וישׁבתם על־הארץ לבטח׃
\par 19 ונתנה הארץ פריה ואכלתם לשׂבע וישׁבתם לבטח עליה׃
\par 20 וכי תאמרו מה־נאכל בשׁנה השׁביעת הן לא נזרע ולא נאסף את־תבואתנו׃
\par 21 וצויתי את־ברכתי לכם בשׁנה השׁשׁית ועשׂת את־התבואה לשׁלשׁ השׁנים׃
\par 22 וזרעתם את השׁנה השׁמינת ואכלתם מן־התבואה ישׁן עד השׁנה התשׁיעת עד־בוא תבואתה תאכלו ישׁן׃
\par 23 והארץ לא תמכר לצמתת כי־לי הארץ כי־גרים ותושׁבים אתם עמדי׃
\par 24 ובכל ארץ אחזתכם גאלה תתנו לארץ׃
\par 25 כי־ימוך אחיך ומכר מאחזתו ובא גאלו הקרב אליו וגאל את ממכר אחיו׃
\par 26 ואישׁ כי לא יהיה־לו גאל והשׂיגה ידו ומצא כדי גאלתו׃
\par 27 וחשׁב את־שׁני ממכרו והשׁיב את־העדף לאישׁ אשׁר מכר־לו ושׁב לאחזתו׃
\par 28 ואם לא־מצאה ידו די השׁיב לו והיה ממכרו ביד הקנה אתו עד שׁנת היובל ויצא ביבל ושׁב לאחזתו׃
\par 29 ואישׁ כי־ימכר בית־מושׁב עיר חומה והיתה גאלתו עד־תם שׁנת ממכרו ימים תהיה גאלתו׃
\par 30 ואם לא־יגאל עד־מלאת לו שׁנה תמימה וקם הבית אשׁר־בעיר אשׁר־לא חמה לצמיתת לקנה אתו לדרתיו לא יצא ביבל׃
\par 31 ובתי החצרים אשׁר אין־להם חמה סביב על־שׂדה הארץ יחשׁב גאלה תהיה־לו וביבל יצא׃
\par 32 וערי הלוים בתי ערי אחזתם גאלת עולם תהיה ללוים׃
\par 33 ואשׁר יגאל מן־הלוים ויצא ממכר־בית ועיר אחזתו ביבל כי בתי ערי הלוים הוא אחזתם בתוך בני ישׂראל׃
\par 34 ושׂדה מגרשׁ עריהם לא ימכר כי־אחזת עולם הוא להם׃
\par 35 וכי־ימוך אחיך ומטה ידו עמך והחזקת בו גר ותושׁב וחי עמך׃
\par 36 אל־תקח מאתו נשׁך ותרבית ויראת מאלהיך וחי אחיך עמך׃
\par 37 את־כספך לא־תתן לו בנשׁך ובמרבית לא־תתן אכלך׃
\par 38 אני יהוה אלהיכם אשׁר־הוצאתי אתכם מארץ מצרים לתת לכם את־ארץ כנען להיות לכם לאלהים׃
\par 39 וכי־ימוך אחיך עמך ונמכר־לך לא־תעבד בו עבדת עבד׃
\par 40 כשׂכיר כתושׁב יהיה עמך עד־שׁנת היבל יעבד עמך׃
\par 41 ויצא מעמך הוא ובניו עמו ושׁב אל־משׁפחתו ואל־אחזת אבתיו ישׁוב׃
\par 42 כי־עבדי הם אשׁר־הוצאתי אתם מארץ מצרים לא ימכרו ממכרת עבד׃
\par 43 לא־תרדה בו בפרך ויראת מאלהיך׃
\par 44 ועבדך ואמתך אשׁר יהיו־לך מאת הגוים אשׁר סביבתיכם מהם תקנו עבד ואמה׃
\par 45 וגם מבני התושׁבים הגרים עמכם מהם תקנו וממשׁפחתם אשׁר עמכם אשׁר הולידו בארצכם והיו לכם לאחזה׃
\par 46 והתנחלתם אתם לבניכם אחריכם לרשׁת אחזה לעלם בהם תעבדו ובאחיכם בני־ישׂראל אישׁ באחיו לא־תרדה בו בפרך׃
\par 47 וכי תשׂיג יד גר ותושׁב עמך ומך אחיך עמו ונמכר לגר תושׁב עמך או לעקר משׁפחת גר׃
\par 48 אחרי נמכר גאלה תהיה־לו אחד מאחיו יגאלנו׃
\par 49 או־דדו או בן־דדו יגאלנו או־משׁאר בשׂרו ממשׁפחתו יגאלנו או־השׂיגה ידו ונגאל׃
\par 50 וחשׁב עם־קנהו משׁנת המכרו לו עד שׁנת היבל והיה כסף ממכרו במספר שׁנים כימי שׂכיר יהיה עמו׃
\par 51 אם־עוד רבות בשׁנים לפיהן ישׁיב גאלתו מכסף מקנתו׃
\par 52 ואם־מעט נשׁאר בשׁנים עד־שׁנת היבל וחשׁב־לו כפי שׁניו ישׁיב את־גאלתו׃
\par 53 כשׂכיר שׁנה בשׁנה יהיה עמו לא־ירדנו בפרך לעיניך׃
\par 54 ואם־לא יגאל באלה ויצא בשׁנת היבל הוא ובניו עמו׃
\par 55 כי־לי בני־ישׂראל עבדים עבדי הם אשׁר־הוצאתי אותם מארץ מצרים אני יהוה אלהיכם׃

\chapter{26}

\par 1 לא־תעשׂו לכם אלילם ופסל ומצבה לא־תקימו לכם ואבן משׂכית לא תתנו בארצכם להשׁתחות עליה כי אני יהוה אלהיכם׃
\par 2 את־שׁבתתי תשׁמרו ומקדשׁי תיראו אני יהוה׃
\par 3 אם־בחקתי תלכו ואת־מצותי תשׁמרו ועשׂיתם אתם׃
\par 4 ונתתי גשׁמיכם בעתם ונתנה הארץ יבולה ועץ השׂדה יתן פריו׃
\par 5 והשׂיג לכם דישׁ את־בציר ובציר ישׂיג את־זרע ואכלתם לחמכם לשׂבע וישׁבתם לבטח בארצכם׃
\par 6 ונתתי שׁלום בארץ ושׁכבתם ואין מחריד והשׁבתי חיה רעה מן־הארץ וחרב לא־תעבר בארצכם׃
\par 7 ורדפתם את־איביכם ונפלו לפניכם לחרב׃
\par 8 ורדפו מכם חמשׁה מאה ומאה מכם רבבה ירדפו ונפלו איביכם לפניכם לחרב׃
\par 9 ופניתי אליכם והפריתי אתכם והרביתי אתכם והקימתי את־בריתי אתכם׃
\par 10 ואכלתם ישׁן נושׁן וישׁן מפני חדשׁ תוציאו׃
\par 11 ונתתי משׁכני בתוככם ולא־תגעל נפשׁי אתכם׃
\par 12 והתהלכתי בתוככם והייתי לכם לאלהים ואתם תהיו־לי לעם׃
\par 13 אני יהוה אלהיכם אשׁר הוצאתי אתכם מארץ מצרים מהית להם עבדים ואשׁבר מטת עלכם ואולך אתכם קוממיות׃
\par 14 ואם־לא תשׁמעו לי ולא תעשׂו את כל־המצות האלה׃
\par 15 ואם־בחקתי תמאסו ואם את־משׁפטי תגעל נפשׁכם לבלתי עשׂות את־כל־מצותי להפרכם את־בריתי׃
\par 16 אף־אני אעשׂה־זאת לכם והפקדתי עליכם בהלה את־השׁחפת ואת־הקדחת מכלות עינים ומדיבת נפשׁ וזרעתם לריק זרעכם ואכלהו איביכם׃
\par 17 ונתתי פני בכם ונגפתם לפני איביכם ורדו בכם שׂנאיכם ונסתם ואין־רדף אתכם׃
\par 18 ואם־עד־אלה לא תשׁמעו לי ויספתי ליסרה אתכם שׁבע על־חטאתיכם׃
\par 19 ושׁברתי את־גאון עזכם ונתתי את־שׁמיכם כברזל ואת־ארצכם כנחשׁה׃
\par 20 ותם לריק כחכם ולא־תתן ארצכם את־יבולה ועץ הארץ לא יתן פריו׃
\par 21 ואם־תלכו עמי קרי ולא תאבו לשׁמע לי ויספתי עליכם מכה שׁבע כחטאתיכם׃
\par 22 והשׁלחתי בכם את־חית השׂדה ושׁכלה אתכם והכריתה את־בהמתכם והמעיטה אתכם ונשׁמו דרכיכם׃
\par 23 ואם־באלה לא תוסרו לי והלכתם עמי קרי׃
\par 24 והלכתי אף־אני עמכם בקרי והכיתי אתכם גם־אני שׁבע על־חטאתיכם׃
\par 25 והבאתי עליכם חרב נקמת נקם־ברית ונאספתם אל־עריכם ושׁלחתי דבר בתוככם ונתתם ביד־אויב׃
\par 26 בשׁברי לכם מטה־לחם ואפו עשׂר נשׁים לחמכם בתנור אחד והשׁיבו לחמכם במשׁקל ואכלתם ולא תשׂבעו׃
\par 27 ואם־בזאת לא תשׁמעו לי והלכתם עמי בקרי׃
\par 28 והלכתי עמכם בחמת־קרי ויסרתי אתכם אף־אני שׁבע על־חטאתיכם׃
\par 29 ואכלתם בשׂר בניכם ובשׂר בנתיכם תאכלו׃
\par 30 והשׁמדתי את־במתיכם והכרתי את־חמניכם ונתתי את־פגריכם על־פגרי גלוליכם וגעלה נפשׁי אתכם׃
\par 31 ונתתי את־עריכם חרבה והשׁמותי את־מקדשׁיכם ולא אריח בריח ניחחכם׃
\par 32 והשׁמתי אני את־הארץ ושׁממו עליה איביכם הישׁבים בה׃
\par 33 ואתכם אזרה בגוים והריקתי אחריכם חרב והיתה ארצכם שׁממה ועריכם יהיו חרבה׃
\par 34 אז תרצה הארץ את־שׁבתתיה כל ימי השׁמה ואתם בארץ איביכם אז תשׁבת הארץ והרצת את־שׁבתתיה׃
\par 35 כל־ימי השׁמה תשׁבת את אשׁר לא־שׁבתה בשׁבתתיכם בשׁבתכם עליה׃
\par 36 והנשׁארים בכם והבאתי מרך בלבבם בארצת איביהם ורדף אתם קול עלה נדף ונסו מנסת־חרב ונפלו ואין רדף׃
\par 37 וכשׁלו אישׁ־באחיו כמפני־חרב ורדף אין ולא־תהיה לכם תקומה לפני איביכם׃
\par 38 ואבדתם בגוים ואכלה אתכם ארץ איביכם׃
\par 39 והנשׁארים בכם ימקו בעונם בארצת איביכם ואף בעונת אבתם אתם ימקו׃
\par 40 והתודו את־עונם ואת־עון אבתם במעלם אשׁר מעלו־בי ואף אשׁר־הלכו עמי בקרי׃
\par 41 אף־אני אלך עמם בקרי והבאתי אתם בארץ איביהם או־אז יכנע לבבם הערל ואז ירצו את־עונם׃
\par 42 וזכרתי את־בריתי יעקוב ואף את־בריתי יצחק ואף את־בריתי אברהם אזכר והארץ אזכר׃
\par 43 והארץ תעזב מהם ותרץ את־שׁבתתיה בהשׁמה מהם והם ירצו את־עונם יען וביען במשׁפטי מאסו ואת־חקתי געלה נפשׁם׃
\par 44 ואף־גם־זאת בהיותם בארץ איביהם לא־מאסתים ולא־געלתים לכלתם להפר בריתי אתם כי אני יהוה אלהיהם׃
\par 45 וזכרתי להם ברית ראשׁנים אשׁר הוצאתי־אתם מארץ מצרים לעיני הגוים להיות להם לאלהים אני יהוה׃
\par 46 אלה החקים והמשׁפטים והתורת אשׁר נתן יהוה בינו ובין בני ישׂראל בהר סיני ביד־משׁה׃

\chapter{27}

\par 1 וידבר יהוה אל־משׁה לאמר׃
\par 2 דבר אל־בני ישׂראל ואמרת אלהם אישׁ כי יפלא נדר בערכך נפשׁת ליהוה׃
\par 3 והיה ערכך הזכר מבן עשׂרים שׁנה ועד בן־שׁשׁים שׁנה והיה ערכך חמשׁים שׁקל כסף בשׁקל הקדשׁ׃
\par 4 ואם־נקבה הוא והיה ערכך שׁלשׁים שׁקל׃
\par 5 ואם מבן־חמשׁ שׁנים ועד בן־עשׂרים שׁנה והיה ערכך הזכר עשׂרים שׁקלים ולנקבה עשׂרת שׁקלים׃
\par 6 ואם מבן־חדשׁ ועד בן־חמשׁ שׁנים והיה ערכך הזכר חמשׁה שׁקלים כסף ולנקבה ערכך שׁלשׁת שׁקלים כסף׃
\par 7 ואם מבן־שׁשׁים שׁנה ומעלה אם־זכר והיה ערכך חמשׁה עשׂר שׁקל ולנקבה עשׂרה שׁקלים׃
\par 8 ואם־מך הוא מערכך והעמידו לפני הכהן והעריך אתו הכהן על־פי אשׁר תשׂיג יד הנדר יעריכנו הכהן׃
\par 9 ואם־בהמה אשׁר יקריבו ממנה קרבן ליהוה כל אשׁר יתן ממנו ליהוה יהיה־קדשׁ׃
\par 10 לא יחליפנו ולא־ימיר אתו טוב ברע או־רע בטוב ואם־המר ימיר בהמה בבהמה והיה־הוא ותמורתו יהיה־קדשׁ׃
\par 11 ואם כל־בהמה טמאה אשׁר לא־יקריבו ממנה קרבן ליהוה והעמיד את־הבהמה לפני הכהן׃
\par 12 והעריך הכהן אתה בין טוב ובין רע כערכך הכהן כן יהיה׃
\par 13 ואם־גאל יגאלנה ויסף חמישׁתו על־ערכך׃
\par 14 ואישׁ כי־יקדשׁ את־ביתו קדשׁ ליהוה והעריכו הכהן בין טוב ובין רע כאשׁר יעריך אתו הכהן כן יקום׃
\par 15 ואם־המקדישׁ יגאל את־ביתו ויסף חמישׁית כסף־ערכך עליו והיה לו׃
\par 16 ואם משׂדה אחזתו יקדישׁ אישׁ ליהוה והיה ערכך לפי זרעו זרע חמר שׂערים בחמשׁים שׁקל כסף׃
\par 17 אם־משׁנת היבל יקדישׁ שׂדהו כערכך יקום׃
\par 18 ואם־אחר היבל יקדישׁ שׂדהו וחשׁב־לו הכהן את־הכסף על־פי השׁנים הנותרת עד שׁנת היבל ונגרע מערכך׃
\par 19 ואם־גאל יגאל את־השׂדה המקדישׁ אתו ויסף חמשׁית כסף־ערכך עליו וקם לו׃
\par 20 ואם־לא יגאל את־השׂדה ואם־מכר את־השׂדה לאישׁ אחר לא יגאל עוד׃
\par 21 והיה השׂדה בצאתו ביבל קדשׁ ליהוה כשׂדה החרם לכהן תהיה אחזתו׃
\par 22 ואם את־שׂדה מקנתו אשׁר לא משׂדה אחזתו יקדישׁ ליהוה׃
\par 23 וחשׁב־לו הכהן את מכסת הערכך עד שׁנת היבל ונתן את־הערכך ביום ההוא קדשׁ ליהוה׃
\par 24 בשׁנת היובל ישׁוב השׂדה לאשׁר קנהו מאתו לאשׁר־לו אחזת הארץ׃
\par 25 וכל־ערכך יהיה בשׁקל הקדשׁ עשׂרים גרה יהיה השׁקל׃
\par 26 אך־בכור אשׁר־יבכר ליהוה בבהמה לא־יקדישׁ אישׁ אתו אם־שׁור אם־שׂה ליהוה הוא׃
\par 27 ואם בבהמה הטמאה ופדה בערכך ויסף חמשׁתו עליו ואם־לא יגאל ונמכר בערכך׃
\par 28 אך־כל־חרם אשׁר יחרם אישׁ ליהוה מכל־אשׁר־לו מאדם ובהמה ומשׂדה אחזתו לא ימכר ולא יגאל כל־חרם קדשׁ־קדשׁים הוא ליהוה׃
\par 29 כל־חרם אשׁר יחרם מן־האדם לא יפדה מות יומת׃
\par 30 וכל־מעשׂר הארץ מזרע הארץ מפרי העץ ליהוה הוא קדשׁ ליהוה׃
\par 31 ואם־גאל יגאל אישׁ ממעשׂרו חמשׁיתו יסף עליו׃
\par 32 וכל־מעשׂר בקר וצאן כל אשׁר־יעבר תחת השׁבט העשׂירי יהיה־קדשׁ ליהוה׃
\par 33 לא יבקר בין־טוב לרע ולא ימירנו ואם־המר ימירנו והיה־הוא ותמורתו יהיה־קדשׁ לא יגאל׃
\par 34 אלה המצות אשׁר צוה יהוה את־משׁה אל־בני ישׂראל בהר סיני׃


\end{document}