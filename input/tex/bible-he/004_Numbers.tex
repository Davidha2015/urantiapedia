\begin{document}

\title{Numbers}

Num 1:1  וידבר יהוה אל־משׁה במדבר סיני באהל מועד באחד לחדשׁ השׁני בשׁנה השׁנית לצאתם מארץ מצרים לאמר׃
Num 1:2  שׂאו את־ראשׁ כל־עדת בני־ישׂראל למשׁפחתם לבית אבתם במספר שׁמות כל־זכר לגלגלתם׃
Num 1:3  מבן עשׂרים שׁנה ומעלה כל־יצא צבא בישׂראל תפקדו אתם לצבאתם אתה ואהרן׃
Num 1:4  ואתכם יהיו אישׁ אישׁ למטה אישׁ ראשׁ לבית־אבתיו הוא׃
Num 1:5  ואלה שׁמות האנשׁים אשׁר יעמדו אתכם לראובן אליצור בן־שׁדיאור׃
Num 1:6  לשׁמעון שׁלמיאל בן־צורישׁדי׃
Num 1:7  ליהודה נחשׁון בן־עמינדב׃
Num 1:8  לישׂשכר נתנאל בן־צוער׃
Num 1:9  לזבולן אליאב בן־חלן׃
Num 1:10  לבני יוסף לאפרים אלישׁמע בן־עמיהוד למנשׁה גמליאל בן־פדהצור׃
Num 1:11  לבנימן אבידן בן־גדעני׃
Num 1:12  לדן אחיעזר בן־עמישׁדי׃
Num 1:13  לאשׁר פגעיאל בן־עכרן׃
Num 1:14  לגד אליסף בן־דעואל׃
Num 1:15  לנפתלי אחירע בן־עינן׃
Num 1:16  אלה קריאי העדה נשׂיאי מטות אבותם ראשׁי אלפי ישׂראל הם׃
Num 1:17  ויקח משׁה ואהרן את האנשׁים האלה אשׁר נקבו בשׁמות׃
Num 1:18  ואת כל־העדה הקהילו באחד לחדשׁ השׁני ויתילדו על־משׁפחתם לבית אבתם במספר שׁמות מבן עשׂרים שׁנה ומעלה לגלגלתם׃
Num 1:19  כאשׁר צוה יהוה את־משׁה ויפקדם במדבר סיני׃
Num 1:20  ויהיו בני־ראובן בכר ישׂראל תולדתם למשׁפחתם לבית אבתם במספר שׁמות לגלגלתם כל־זכר מבן עשׂרים שׁנה ומעלה כל יצא צבא׃
Num 1:21  פקדיהם למטה ראובן שׁשׁה וארבעים אלף וחמשׁ מאות׃
Num 1:22  לבני שׁמעון תולדתם למשׁפחתם לבית אבתם פקדיו במספר שׁמות לגלגלתם כל־זכר מבן עשׂרים שׁנה ומעלה כל יצא צבא׃
Num 1:23  פקדיהם למטה שׁמעון תשׁעה וחמשׁים אלף ושׁלשׁ מאות׃
Num 1:24  לבני גד תולדתם למשׁפחתם לבית אבתם במספר שׁמות מבן עשׂרים שׁנה ומעלה כל יצא צבא׃
Num 1:25  פקדיהם למטה גד חמשׁה וארבעים אלף ושׁשׁ מאות וחמשׁים׃
Num 1:26  לבני יהודה תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
Num 1:27  פקדיהם למטה יהודה ארבעה ושׁבעים אלף ושׁשׁ מאות׃
Num 1:28  לבני ישׂשכר תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
Num 1:29  פקדיהם למטה ישׂשכר ארבעה וחמשׁים אלף וארבע מאות׃
Num 1:30  לבני זבולן תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
Num 1:31  פקדיהם למטה זבולן שׁבעה וחמשׁים אלף וארבע מאות׃
Num 1:32  לבני יוסף לבני אפרים תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
Num 1:33  פקדיהם למטה אפרים ארבעים אלף וחמשׁ מאות׃
Num 1:34  לבני מנשׁה תולדתם למשׁפחתם לבית אבתם במספר שׁמות מבן עשׂרים שׁנה ומעלה כל יצא צבא׃
Num 1:35  פקדיהם למטה מנשׁה שׁנים ושׁלשׁים אלף ומאתים׃
Num 1:36  לבני בנימן תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
Num 1:37  פקדיהם למטה בנימן חמשׁה ושׁלשׁים אלף וארבע מאות׃
Num 1:38  לבני דן תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
Num 1:39  פקדיהם למטה דן שׁנים ושׁשׁים אלף ושׁבע מאות׃
Num 1:40  לבני אשׁר תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
Num 1:41  פקדיהם למטה אשׁר אחד וארבעים אלף וחמשׁ מאות׃
Num 1:42  בני נפתלי תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
Num 1:43  פקדיהם למטה נפתלי שׁלשׁה וחמשׁים אלף וארבע מאות׃
Num 1:44  אלה הפקדים אשׁר פקד משׁה ואהרן ונשׂיאי ישׂראל שׁנים עשׂר אישׁ אישׁ־אחד לבית־אבתיו היו׃
Num 1:45  ויהיו כל־פקודי בני־ישׂראל לבית אבתם מבן עשׂרים שׁנה ומעלה כל־יצא צבא בישׂראל׃
Num 1:46  ויהיו כל־הפקדים שׁשׁ־מאות אלף ושׁלשׁת אלפים וחמשׁ מאות וחמשׁים׃
Num 1:47  והלוים למטה אבתם לא התפקדו בתוכם׃
Num 1:48  וידבר יהוה אל־משׁה לאמר׃
Num 1:49  אך את־מטה לוי לא תפקד ואת־ראשׁם לא תשׂא בתוך בני ישׂראל׃
Num 1:50  ואתה הפקד את־הלוים על־משׁכן העדת ועל כל־כליו ועל כל־אשׁר־לו המה ישׂאו את־המשׁכן ואת־כל־כליו והם ישׁרתהו וסביב למשׁכן יחנו׃
Num 1:51  ובנסע המשׁכן יורידו אתו הלוים ובחנת המשׁכן יקימו אתו הלוים והזר הקרב יומת׃
Num 1:52  וחנו בני ישׂראל אישׁ על־מחנהו ואישׁ על־דגלו לצבאתם׃
Num 1:53  והלוים יחנו סביב למשׁכן העדת ולא־יהיה קצף על־עדת בני ישׂראל ושׁמרו הלוים את־משׁמרת משׁכן העדות׃
Num 1:54  ויעשׂו בני ישׂראל ככל אשׁר צוה יהוה את־משׁה כן עשׂו׃
Num 2:1  וידבר יהוה אל־משׁה ואל־אהרן לאמר׃
Num 2:2  אישׁ על־דגלו באתת לבית אבתם יחנו בני ישׂראל מנגד סביב לאהל־מועד יחנו׃
Num 2:3  והחנים קדמה מזרחה דגל מחנה יהודה לצבאתם ונשׂיא לבני יהודה נחשׁון בן־עמינדב׃
Num 2:4  וצבאו ופקדיהם ארבעה ושׁבעים אלף ושׁשׁ מאות׃
Num 2:5  והחנים עליו מטה ישׂשכר ונשׂיא לבני ישׂשכר נתנאל בן־צוער׃
Num 2:6  וצבאו ופקדיו ארבעה וחמשׁים אלף וארבע מאות׃
Num 2:7  מטה זבולן ונשׂיא לבני זבולן אליאב בן־חלן׃
Num 2:8  וצבאו ופקדיו שׁבעה וחמשׁים אלף וארבע מאות׃
Num 2:9  כל־הפקדים למחנה יהודה מאת אלף ושׁמנים אלף ושׁשׁת־אלפים וארבע־מאות לצבאתם ראשׁנה יסעו׃
Num 2:10  דגל מחנה ראובן תימנה לצבאתם ונשׂיא לבני ראובן אליצור בן־שׁדיאור׃
Num 2:11  וצבאו ופקדיו שׁשׁה וארבעים אלף וחמשׁ מאות׃
Num 2:12  והחונם עליו מטה שׁמעון ונשׂיא לבני שׁמעון שׁלמיאל בן־צורי־שׁדי׃
Num 2:13  וצבאו ופקדיהם תשׁעה וחמשׁים אלף ושׁלשׁ מאות׃
Num 2:14  ומטה גד ונשׂיא לבני גד אליסף בן־רעואל׃
Num 2:15  וצבאו ופקדיהם חמשׁה וארבעים אלף ושׁשׁ מאות וחמשׁים׃
Num 2:16  כל־הפקדים למחנה ראובן מאת אלף ואחד וחמשׁים אלף וארבע־מאות וחמשׁים לצבאתם ושׁנים יסעו׃
Num 2:17  ונסע אהל־מועד מחנה הלוים בתוך המחנת כאשׁר יחנו כן יסעו אישׁ על־ידו לדגליהם׃
Num 2:18  דגל מחנה אפרים לצבאתם ימה ונשׂיא לבני אפרים אלישׁמע בן־עמיהוד׃
Num 2:19  וצבאו ופקדיהם ארבעים אלף וחמשׁ מאות׃
Num 2:20  ועליו מטה מנשׁה ונשׂיא לבני מנשׁה גמליאל בן־פדהצור׃
Num 2:21  וצבאו ופקדיהם שׁנים ושׁלשׁים אלף ומאתים׃
Num 2:22  ומטה בנימן ונשׂיא לבני בנימן אבידן בן־גדעני׃
Num 2:23  וצבאו ופקדיהם חמשׁה ושׁלשׁים אלף וארבע מאות׃
Num 2:24  כל־הפקדים למחנה אפרים מאת אלף ושׁמנת־אלפים ומאה לצבאתם ושׁלשׁים יסעו׃
Num 2:25  דגל מחנה דן צפנה לצבאתם ונשׂיא לבני דן אחיעזר בן־עמישׁדי׃
Num 2:26  וצבאו ופקדיהם שׁנים ושׁשׁים אלף ושׁבע מאות׃
Num 2:27  והחנים עליו מטה אשׁר ונשׂיא לבני אשׁר פגעיאל בן־עכרן׃
Num 2:28  וצבאו ופקדיהם אחד וארבעים אלף וחמשׁ מאות׃
Num 2:29  ומטה נפתלי ונשׂיא לבני נפתלי אחירע בן־עינן׃
Num 2:30  וצבאו ופקדיהם שׁלשׁה וחמשׁים אלף וארבע מאות׃
Num 2:31  כל־הפקדים למחנה דן מאת אלף ושׁבעה וחמשׁים אלף ושׁשׁ מאות לאחרנה יסעו לדגליהם׃
Num 2:32  אלה פקודי בני־ישׂראל לבית אבתם כל־פקודי המחנת לצבאתם שׁשׁ־מאות אלף ושׁלשׁת אלפים וחמשׁ מאות וחמשׁים׃
Num 2:33  והלוים לא התפקדו בתוך בני ישׂראל כאשׁר צוה יהוה את־משׁה׃
Num 2:34  ויעשׂו בני ישׂראל ככל אשׁר־צוה יהוה את־משׁה כן־חנו לדגליהם וכן נסעו אישׁ למשׁפחתיו על־בית אבתיו׃
Num 3:1  ואלה תולדת אהרן ומשׁה ביום דבר יהוה את־משׁה בהר סיני׃
Num 3:2  ואלה שׁמות בני־אהרן הבכר נדב ואביהוא אלעזר ואיתמר׃
Num 3:3  אלה שׁמות בני אהרן הכהנים המשׁחים אשׁר־מלא ידם לכהן׃
Num 3:4  וימת נדב ואביהוא לפני יהוה בהקרבם אשׁ זרה לפני יהוה במדבר סיני ובנים לא־היו להם ויכהן אלעזר ואיתמר על־פני אהרן אביהם׃
Num 3:5  וידבר יהוה אל־משׁה לאמר׃
Num 3:6  הקרב את־מטה לוי והעמדת אתו לפני אהרן הכהן ושׁרתו אתו׃
Num 3:7  ושׁמרו את־משׁמרתו ואת־משׁמרת כל־העדה לפני אהל מועד לעבד את־עבדת המשׁכן׃
Num 3:8  ושׁמרו את־כל־כלי אהל מועד ואת־משׁמרת בני ישׂראל לעבד את־עבדת המשׁכן׃
Num 3:9  ונתתה את־הלוים לאהרן ולבניו נתונם נתונם המה לו מאת בני ישׂראל׃
Num 3:10  ואת־אהרן ואת־בניו תפקד ושׁמרו את־כהנתם והזר הקרב יומת׃
Num 3:11  וידבר יהוה אל־משׁה לאמר׃
Num 3:12  ואני הנה לקחתי את־הלוים מתוך בני ישׂראל תחת כל־בכור פטר רחם מבני ישׂראל והיו לי הלוים׃
Num 3:13  כי לי כל־בכור ביום הכתי כל־בכור בארץ מצרים הקדשׁתי לי כל־בכור בישׂראל מאדם עד־בהמה לי יהיו אני יהוה׃
Num 3:14  וידבר יהוה אל־משׁה במדבר סיני לאמר׃
Num 3:15  פקד את־בני לוי לבית אבתם למשׁפחתם כל־זכר מבן־חדשׁ ומעלה תפקדם׃
Num 3:16  ויפקד אתם משׁה על־פי יהוה כאשׁר צוה׃
Num 3:17  ויהיו־אלה בני־לוי בשׁמתם גרשׁון וקהת ומררי׃
Num 3:18  ואלה שׁמות בני־גרשׁון למשׁפחתם לבני ושׁמעי׃
Num 3:19  ובני קהת למשׁפחתם עמרם ויצהר חברון ועזיאל׃
Num 3:20  ובני מררי למשׁפחתם מחלי ומושׁי אלה הם משׁפחת הלוי לבית אבתם׃
Num 3:21  לגרשׁון משׁפחת הלבני ומשׁפחת השׁמעי אלה הם משׁפחת הגרשׁני׃
Num 3:22  פקדיהם במספר כל־זכר מבן־חדשׁ ומעלה פקדיהם שׁבעת אלפים וחמשׁ מאות׃
Num 3:23  משׁפחת הגרשׁני אחרי המשׁכן יחנו ימה׃
Num 3:24  ונשׂיא בית־אב לגרשׁני אליסף בן־לאל׃
Num 3:25  ומשׁמרת בני־גרשׁון באהל מועד המשׁכן והאהל מכסהו ומסך פתח אהל מועד׃
Num 3:26  וקלעי החצר ואת־מסך פתח החצר אשׁר על־המשׁכן ועל־המזבח סביב ואת מיתריו לכל עבדתו׃
Num 3:27  ולקהת משׁפחת העמרמי ומשׁפחת היצהרי ומשׁפחת החברני ומשׁפחת העזיאלי אלה הם משׁפחת הקהתי׃
Num 3:28  במספר כל־זכר מבן־חדשׁ ומעלה שׁמנת אלפים ושׁשׁ מאות שׁמרי משׁמרת הקדשׁ׃
Num 3:29  משׁפחת בני־קהת יחנו על ירך המשׁכן תימנה׃
Num 3:30  ונשׂיא בית־אב למשׁפחת הקהתי אליצפן בן־עזיאל׃
Num 3:31  ומשׁמרתם הארן והשׁלחן והמנרה והמזבחת וכלי הקדשׁ אשׁר ישׁרתו בהם והמסך וכל עבדתו׃
Num 3:32  ונשׂיא נשׂיאי הלוי אלעזר בן־אהרן הכהן פקדת שׁמרי משׁמרת הקדשׁ׃
Num 3:33  למררי משׁפחת המחלי ומשׁפחת המושׁי אלה הם משׁפחת מררי׃
Num 3:34  ופקדיהם במספר כל־זכר מבן־חדשׁ ומעלה שׁשׁת אלפים ומאתים׃
Num 3:35  ונשׂיא בית־אב למשׁפחת מררי צוריאל בן־אביחיל על ירך המשׁכן יחנו צפנה׃
Num 3:36  ופקדת משׁמרת בני מררי קרשׁי המשׁכן ובריחיו ועמדיו ואדניו וכל־כליו וכל עבדתו׃
Num 3:37  ועמדי החצר סביב ואדניהם ויתדתם ומיתריהם׃
Num 3:38  והחנים לפני המשׁכן קדמה לפני אהל־מועד מזרחה משׁה ואהרן ובניו שׁמרים משׁמרת המקדשׁ למשׁמרת בני ישׂראל והזר הקרב יומת׃
Num 3:39  כל־פקודי הלוים אשׁר פקד משׁה ואהרן על־פי יהוה למשׁפחתם כל־זכר מבן־חדשׁ ומעלה שׁנים ועשׂרים אלף׃
Num 3:40  ויאמר יהוה אל־משׁה פקד כל־בכר זכר לבני ישׂראל מבן־חדשׁ ומעלה ושׂא את מספר שׁמתם׃
Num 3:41  ולקחת את־הלוים לי אני יהוה תחת כל־בכר בבני ישׂראל ואת בהמת הלוים תחת כל־בכור בבהמת בני ישׂראל׃
Num 3:42  ויפקד משׁה כאשׁר צוה יהוה אתו את־כל־בכור בבני ישׂראל׃
Num 3:43  ויהי כל־בכור זכר במספר שׁמת מבן־חדשׁ ומעלה לפקדיהם שׁנים ועשׂרים אלף שׁלשׁה ושׁבעים ומאתים׃
Num 3:44  וידבר יהוה אל־משׁה לאמר׃
Num 3:45  קח את־הלוים תחת כל־בכור בבני ישׂראל ואת־בהמת הלוים תחת בהמתם והיו־לי הלוים אני יהוה׃
Num 3:46  ואת פדויי השׁלשׁה והשׁבעים והמאתים העדפים על־הלוים מבכור בני ישׂראל׃
Num 3:47  ולקחת חמשׁת חמשׁת שׁקלים לגלגלת בשׁקל הקדשׁ תקח עשׂרים גרה השׁקל׃
Num 3:48  ונתתה הכסף לאהרן ולבניו פדויי העדפים בהם׃
Num 3:49  ויקח משׁה את כסף הפדיום מאת העדפים על פדויי הלוים׃
Num 3:50  מאת בכור בני ישׂראל לקח את־הכסף חמשׁה ושׁשׁים ושׁלשׁ מאות ואלף בשׁקל הקדשׁ׃
Num 3:51  ויתן משׁה את־כסף הפדים לאהרן ולבניו על־פי יהוה כאשׁר צוה יהוה את־משׁה׃
Num 4:1  וידבר יהוה אל־משׁה ואל־אהרן לאמר׃
Num 4:2  נשׂא את־ראשׁ בני קהת מתוך בני לוי למשׁפחתם לבית אבתם׃
Num 4:3  מבן שׁלשׁים שׁנה ומעלה ועד בן־חמשׁים שׁנה כל־בא לצבא לעשׂות מלאכה באהל מועד׃
Num 4:4  זאת עבדת בני־קהת באהל מועד קדשׁ הקדשׁים׃
Num 4:5  ובא אהרן ובניו בנסע המחנה והורדו את פרכת המסך וכסו־בה את ארן העדת׃
Num 4:6  ונתנו עליו כסוי עור תחשׁ ופרשׂו בגד־כליל תכלת מלמעלה ושׂמו בדיו׃
Num 4:7  ועל שׁלחן הפנים יפרשׂו בגד תכלת ונתנו עליו את־הקערת ואת־הכפת ואת־המנקית ואת קשׂות הנסך ולחם התמיד עליו יהיה׃
Num 4:8  ופרשׂו עליהם בגד תולעת שׁני וכסו אתו במכסה עור תחשׁ ושׂמו את־בדיו׃
Num 4:9  ולקחו בגד תכלת וכסו את־מנרת המאור ואת־נרתיה ואת־מלקחיה ואת־מחתתיה ואת כל־כלי שׁמנה אשׁר ישׁרתו־לה בהם׃
Num 4:10  ונתנו אתה ואת־כל־כליה אל־מכסה עור תחשׁ ונתנו על־המוט׃
Num 4:11  ועל מזבח הזהב יפרשׂו בגד תכלת וכסו אתו במכסה עור תחשׁ ושׂמו את־בדיו׃
Num 4:12  ולקחו את־כל־כלי השׁרת אשׁר ישׁרתו־בם בקדשׁ ונתנו אל־בגד תכלת וכסו אותם במכסה עור תחשׁ ונתנו על־המוט׃
Num 4:13  ודשׁנו את־המזבח ופרשׂו עליו בגד ארגמן׃
Num 4:14  ונתנו עליו את־כל־כליו אשׁר ישׁרתו עליו בהם את־המחתת את־המזלגת ואת־היעים ואת־המזרקת כל כלי המזבח ופרשׂו עליו כסוי עור תחשׁ ושׂמו בדיו׃
Num 4:15  וכלה אהרן־ובניו לכסת את־הקדשׁ ואת־כל־כלי הקדשׁ בנסע המחנה ואחרי־כן יבאו בני־קהת לשׂאת ולא־יגעו אל־הקדשׁ ומתו אלה משׂא בני־קהת באהל מועד׃
Num 4:16  ופקדת אלעזר בן־אהרן הכהן שׁמן המאור וקטרת הסמים ומנחת התמיד ושׁמן המשׁחה פקדת כל־המשׁכן וכל־אשׁר־בו בקדשׁ ובכליו׃
Num 4:17  וידבר יהוה אל־משׁה ואל־אהרן לאמר׃
Num 4:18  אל־תכריתו את־שׁבט משׁפחת הקהתי מתוך הלוים׃
Num 4:19  וזאת עשׂו להם וחיו ולא ימתו בגשׁתם את־קדשׁ הקדשׁים אהרן ובניו יבאו ושׂמו אותם אישׁ אישׁ על־עבדתו ואל־משׂאו׃
Num 4:20  ולא־יבאו לראות כבלע את־הקדשׁ ומתו׃
Num 4:21  וידבר יהוה אל־משׁה לאמר׃
Num 4:22  נשׂא את־ראשׁ בני גרשׁון גם־הם לבית אבתם למשׁפחתם׃
Num 4:23  מבן שׁלשׁים שׁנה ומעלה עד בן־חמשׁים שׁנה תפקד אותם כל־הבא לצבא צבא לעבד עבדה באהל מועד׃
Num 4:24  זאת עבדת משׁפחת הגרשׁני לעבד ולמשׂא׃
Num 4:25  ונשׂאו את־יריעת המשׁכן ואת־אהל מועד מכסהו ומכסה התחשׁ אשׁר־עליו מלמעלה ואת־מסך פתח אהל מועד׃
Num 4:26  ואת קלעי החצר ואת־מסך פתח שׁער החצר אשׁר על־המשׁכן ועל־המזבח סביב ואת מיתריהם ואת־כל־כלי עבדתם ואת כל־אשׁר יעשׂה להם ועבדו׃
Num 4:27  על־פי אהרן ובניו תהיה כל־עבדת בני הגרשׁני לכל־משׂאם ולכל עבדתם ופקדתם עלהם במשׁמרת את כל־משׂאם׃
Num 4:28  זאת עבדת משׁפחת בני הגרשׁני באהל מועד ומשׁמרתם ביד איתמר בן־אהרן הכהן׃
Num 4:29  בני מררי למשׁפחתם לבית־אבתם תפקד אתם׃
Num 4:30  מבן שׁלשׁים שׁנה ומעלה ועד בן־חמשׁים שׁנה תפקדם כל־הבא לצבא לעבד את־עבדת אהל מועד׃
Num 4:31  וזאת משׁמרת משׂאם לכל־עבדתם באהל מועד קרשׁי המשׁכן ובריחיו ועמודיו ואדניו׃
Num 4:32  ועמודי החצר סביב ואדניהם ויתדתם ומיתריהם לכל־כליהם ולכל עבדתם ובשׁמת תפקדו את־כלי משׁמרת משׂאם׃
Num 4:33  זאת עבדת משׁפחת בני מררי לכל־עבדתם באהל מועד ביד איתמר בן־אהרן הכהן׃
Num 4:34  ויפקד משׁה ואהרן ונשׂיאי העדה את־בני הקהתי למשׁפחתם ולבית אבתם׃
Num 4:35  מבן שׁלשׁים שׁנה ומעלה ועד בן־חמשׁים שׁנה כל־הבא לצבא לעבדה באהל מועד׃
Num 4:36  ויהיו פקדיהם למשׁפחתם אלפים שׁבע מאות וחמשׁים׃
Num 4:37  אלה פקודי משׁפחת הקהתי כל־העבד באהל מועד אשׁר פקד משׁה ואהרן על־פי יהוה ביד־משׁה׃
Num 4:38  ופקודי בני גרשׁון למשׁפחותם ולבית אבתם׃
Num 4:39  מבן שׁלשׁים שׁנה ומעלה ועד בן־חמשׁים שׁנה כל־הבא לצבא לעבדה באהל מועד׃
Num 4:40  ויהיו פקדיהם למשׁפחתם לבית אבתם אלפים ושׁשׁ מאות ושׁלשׁים׃
Num 4:41  אלה פקודי משׁפחת בני גרשׁון כל־העבד באהל מועד אשׁר פקד משׁה ואהרן על־פי יהוה׃
Num 4:42  ופקודי משׁפחת בני מררי למשׁפחתם לבית אבתם׃
Num 4:43  מבן שׁלשׁים שׁנה ומעלה ועד בן־חמשׁים שׁנה כל־הבא לצבא לעבדה באהל מועד׃
Num 4:44  ויהיו פקדיהם למשׁפחתם שׁלשׁת אלפים ומאתים׃
Num 4:45  אלה פקודי משׁפחת בני מררי אשׁר פקד משׁה ואהרן על־פי יהוה ביד־משׁה׃
Num 4:46  כל־הפקדים אשׁר פקד משׁה ואהרן ונשׂיאי ישׂראל את־הלוים למשׁפחתם ולבית אבתם׃
Num 4:47  מבן שׁלשׁים שׁנה ומעלה ועד בן־חמשׁים שׁנה כל־הבא לעבד עבדת עבדה ועבדת משׂא באהל מועד׃
Num 4:48  ויהיו פקדיהם שׁמנת אלפים וחמשׁ מאות ושׁמנים׃
Num 4:49  על־פי יהוה פקד אותם ביד־משׁה אישׁ אישׁ על־עבדתו ועל־משׂאו ופקדיו אשׁר־צוה יהוה את־משׁה׃
Num 5:1  וידבר יהוה אל־משׁה לאמר׃
Num 5:2  צו את־בני ישׂראל וישׁלחו מן־המחנה כל־צרוע וכל־זב וכל טמא לנפשׁ׃
Num 5:3  מזכר עד־נקבה תשׁלחו אל־מחוץ למחנה תשׁלחום ולא יטמאו את־מחניהם אשׁר אני שׁכן בתוכם׃
Num 5:4  ויעשׂו־כן בני ישׂראל וישׁלחו אותם אל־מחוץ למחנה כאשׁר דבר יהוה אל־משׁה כן עשׂו בני ישׂראל׃
Num 5:5  וידבר יהוה אל־משׁה לאמר׃
Num 5:6  דבר אל־בני ישׂראל אישׁ או־אשׁה כי יעשׂו מכל־חטאת האדם למעל מעל ביהוה ואשׁמה הנפשׁ ההוא׃
Num 5:7  והתודו את־חטאתם אשׁר עשׂו והשׁיב את־אשׁמו בראשׁו וחמישׁתו יסף עליו ונתן לאשׁר אשׁם לו׃
Num 5:8  ואם־אין לאישׁ גאל להשׁיב האשׁם אליו האשׁם המושׁב ליהוה לכהן מלבד איל הכפרים אשׁר יכפר־בו עליו׃
Num 5:9  וכל־תרומה לכל־קדשׁי בני־ישׂראל אשׁר־יקריבו לכהן לו יהיה׃
Num 5:10  ואישׁ את־קדשׁיו לו יהיו אישׁ אשׁר־יתן לכהן לו יהיה׃
Num 5:11  וידבר יהוה אל־משׁה לאמר׃
Num 5:12  דבר אל־בני ישׂראל ואמרת אלהם אישׁ אישׁ כי־תשׂטה אשׁתו ומעלה בו מעל׃
Num 5:13  ושׁכב אישׁ אתה שׁכבת־זרע ונעלם מעיני אישׁה ונסתרה והיא נטמאה ועד אין בה והוא לא נתפשׂה׃
Num 5:14  ועבר עליו רוח־קנאה וקנא את־אשׁתו והוא נטמאה או־עבר עליו רוח־קנאה וקנא את־אשׁתו והיא לא נטמאה׃
Num 5:15  והביא האישׁ את־אשׁתו אל־הכהן והביא את־קרבנה עליה עשׂירת האיפה קמח שׂערים לא־יצק עליו שׁמן ולא־יתן עליו לבנה כי־מנחת קנאת הוא מנחת זכרון מזכרת עון׃
Num 5:16  והקריב אתה הכהן והעמדה לפני יהוה׃
Num 5:17  ולקח הכהן מים קדשׁים בכלי־חרשׂ ומן־העפר אשׁר יהיה בקרקע המשׁכן יקח הכהן ונתן אל־המים׃
Num 5:18  והעמיד הכהן את־האשׁה לפני יהוה ופרע את־ראשׁ האשׁה ונתן על־כפיה את מנחת הזכרון מנחת קנאת הוא וביד הכהן יהיו מי המרים המאררים׃
Num 5:19  והשׁביע אתה הכהן ואמר אל־האשׁה אם־לא שׁכב אישׁ אתך ואם־לא שׂטית טמאה תחת אישׁך הנקי ממי המרים המאררים האלה׃
Num 5:20  ואת כי שׂטית תחת אישׁך וכי נטמאת ויתן אישׁ בך את־שׁכבתו מבלעדי אישׁך׃
Num 5:21  והשׁביע הכהן את־האשׁה בשׁבעת האלה ואמר הכהן לאשׁה יתן יהוה אותך לאלה ולשׁבעה בתוך עמך בתת יהוה את־ירכך נפלת ואת־בטנך צבה׃
Num 5:22  ובאו המים המאררים האלה במעיך לצבות בטן ולנפל ירך ואמרה האשׁה אמן אמן׃
Num 5:23  וכתב את־האלת האלה הכהן בספר ומחה אל־מי המרים׃
Num 5:24  והשׁקה את־האשׁה את־מי המרים המאררים ובאו בה המים המאררים למרים׃
Num 5:25  ולקח הכהן מיד האשׁה את מנחת הקנאת והניף את־המנחה לפני יהוה והקריב אתה אל־המזבח׃
Num 5:26  וקמץ הכהן מן־המנחה את־אזכרתה והקטיר המזבחה ואחר ישׁקה את־האשׁה את־המים׃
Num 5:27  והשׁקה את־המים והיתה אם־נטמאה ותמעל מעל באישׁה ובאו בה המים המאררים למרים וצבתה בטנה ונפלה ירכה והיתה האשׁה לאלה בקרב עמה׃
Num 5:28  ואם־לא נטמאה האשׁה וטהרה הוא ונקתה ונזרעה זרע׃
Num 5:29  זאת תורת הקנאת אשׁר תשׂטה אשׁה תחת אישׁה ונטמאה׃
Num 5:30  או אישׁ אשׁר תעבר עליו רוח קנאה וקנא את־אשׁתו והעמיד את־האשׁה לפני יהוה ועשׂה לה הכהן את כל־התורה הזאת׃
Num 5:31  ונקה האישׁ מעון והאשׁהההוא תשׂא את־עונה׃
Num 6:1  וידבר יהוה אל־משׁה לאמר׃
Num 6:2  דבר אל־בני ישׂראל ואמרת אלהם אישׁ או־אשׁה כי יפלא לנדר נדר נזיר להזיר ליהוה׃
Num 6:3  מיין ושׁכר יזיר חמץ יין וחמץ שׁכר לא ישׁתה וכל־משׁרת ענבים לא ישׁתה וענבים לחים ויבשׁים לא יאכל׃
Num 6:4  כל ימי נזרו מכל אשׁר יעשׂה מגפן היין מחרצנים ועד־זג לא יאכל׃
Num 6:5  כל־ימי נדר נזרו תער לא־יעבר על־ראשׁו עד־מלאת הימם אשׁר־יזיר ליהוה קדשׁ יהיה גדל פרע שׂער ראשׁו׃
Num 6:6  כל־ימי הזירו ליהוה על־נפשׁ מת לא יבא׃
Num 6:7  לאביו ולאמו לאחיו ולאחתו לא־יטמא להם במתם כי נזר אלהיו על־ראשׁו׃
Num 6:8  כל ימי נזרו קדשׁ הוא ליהוה׃
Num 6:9  וכי־ימות מת עליו בפתע פתאם וטמא ראשׁ נזרו וגלח ראשׁו ביום טהרתו ביום השׁביעי יגלחנו׃
Num 6:10  וביום השׁמיני יבא שׁתי תרים או שׁני בני יונה אל־הכהן אל־פתח אהל מועד׃
Num 6:11  ועשׂה הכהן אחד לחטאת ואחד לעלה וכפר עליו מאשׁר חטא על־הנפשׁ וקדשׁ את־ראשׁו ביום ההוא׃
Num 6:12  והזיר ליהוה את־ימי נזרו והביא כבשׂ בן־שׁנתו לאשׁם והימים הראשׁנים יפלו כי טמא נזרו׃
Num 6:13  וזאת תורת הנזיר ביום מלאת ימי נזרו יביא אתו אל־פתח אהל מועד׃
Num 6:14  והקריב את־קרבנו ליהוה כבשׂ בן־שׁנתו תמים אחד לעלה וכבשׂה אחת בת־שׁנתה תמימה לחטאת ואיל־אחד תמים לשׁלמים׃
Num 6:15  וסל מצות סלת חלת בלולת בשׁמן ורקיקי מצות משׁחים בשׁמן ומנחתם ונסכיהם׃
Num 6:16  והקריב הכהן לפני יהוה ועשׂה את־חטאתו ואת־עלתו׃
Num 6:17  ואת־האיל יעשׂה זבח שׁלמים ליהוה על סל המצות ועשׂה הכהן את־מנחתו ואת־נסכו׃
Num 6:18  וגלח הנזיר פתח אהל מועד את־ראשׁ נזרו ולקח את־שׂער ראשׁ נזרו ונתן על־האשׁ אשׁר־תחת זבח השׁלמים׃
Num 6:19  ולקח הכהן את־הזרע בשׁלה מן־האיל וחלת מצה אחת מן־הסל ורקיק מצה אחד ונתן על־כפי הנזיר אחר התגלחו את־נזרו׃
Num 6:20  והניף אותם הכהן תנופה לפני יהוה קדשׁ הוא לכהן על חזה התנופה ועל שׁוק התרומה ואחר ישׁתה הנזיר יין׃
Num 6:21  זאת תורת הנזיר אשׁר ידר קרבנו ליהוה על־נזרו מלבד אשׁר־תשׂיג ידו כפי נדרו אשׁר ידר כן יעשׂה על תורת נזרו׃
Num 6:22  וידבר יהוה אל־משׁה לאמר׃
Num 6:23  דבר אל־אהרן ואל־בניו לאמר כה תברכו את־בני ישׂראל אמור להם׃
Num 6:24  יברכך יהוה וישׁמרך׃
Num 6:25  יאר יהוה פניו אליך ויחנך׃
Num 6:26  ישׂא יהוה פניו אליך וישׂם לך שׁלום׃
Num 6:27  ושׂמו את־שׁמי על־בני ישׂראל ואני אברכם׃
Num 7:1  ויהי ביום כלות משׁה להקים את־המשׁכן וימשׁח אתו ויקדשׁ אתו ואת־כל־כליו ואת־המזבח ואת־כל־כליו וימשׁחם ויקדשׁ אתם׃
Num 7:2  ויקריבו נשׂיאי ישׂראל ראשׁי בית אבתם הם נשׂיאי המטת הם העמדים על־הפקדים׃
Num 7:3  ויביאו את־קרבנם לפני יהוה שׁשׁ־עגלת צב ושׁני עשׂר בקר עגלה על־שׁני הנשׂאים ושׁור לאחד ויקריבו אותם לפני המשׁכן׃
Num 7:4  ויאמר יהוה אל־משׁה לאמר׃
Num 7:5  קח מאתם והיו לעבד את־עבדת אהל מועד ונתתה אותם אל־הלוים אישׁ כפי עבדתו׃
Num 7:6  ויקח משׁה את־העגלת ואת־הבקר ויתן אותם אל־הלוים׃
Num 7:7  את שׁתי העגלות ואת ארבעת הבקר נתן לבני גרשׁון כפי עבדתם׃
Num 7:8  ואת ארבע העגלת ואת שׁמנת הבקר נתן לבני מררי כפי עבדתם ביד איתמר בן־אהרן הכהן׃
Num 7:9  ולבני קהת לא נתן כי־עבדת הקדשׁ עלהם בכתף ישׂאו׃
Num 7:10  ויקריבו הנשׂאים את חנכת המזבח ביום המשׁח אתו ויקריבו הנשׂיאם את־קרבנם לפני המזבח׃
Num 7:11  ויאמר יהוה אל־משׁה נשׂיא אחד ליום נשׂיא אחד ליום יקריבו את־קרבנם לחנכת המזבח׃
Num 7:12  ויהי המקריב ביום הראשׁון את־קרבנו נחשׁון בן־עמינדב למטה יהודה׃
Num 7:13  וקרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Num 7:14  כף אחת עשׂרה זהב מלאה קטרת׃
Num 7:15  פר אחד בן־בקר איל אחד כבשׂ־אחד בן־שׁנתו לעלה׃
Num 7:16  שׂעיר־עזים אחד לחטאת׃
Num 7:17  ולזבח השׁלמים בקר שׁנים אילם חמשׁה עתודים חמשׁה כבשׂים בני־שׁנה חמשׁה זה קרבן נחשׁון בן־עמינדב׃
Num 7:18  ביום השׁני הקריב נתנאל בן־צוער נשׂיא ישׂשכר׃
Num 7:19  הקרב את־קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Num 7:20  כף אחת עשׂרה זהב מלאה קטרת׃
Num 7:21  פר אחד בן־בקר איל אחד כבשׂ־אחד בן־שׁנתו לעלה׃
Num 7:22  שׂעיר־עזים אחד לחטאת׃
Num 7:23  ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן נתנאל בן־צוער׃
Num 7:24  ביום השׁלישׁי נשׂיא לבני זבולן אליאב בן־חלן׃
Num 7:25  קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Num 7:26  כף אחת עשׂרה זהב מלאה קטרת׃
Num 7:27  פר אחד בן־בקר איל אחד כבשׂ־אחד בן־שׁנתו לעלה׃
Num 7:28  שׂעיר־עזים אחד לחטאת׃
Num 7:29  ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן אליאב בן־חלן׃
Num 7:30  ביום הרביעי נשׂיא לבני ראובן אליצור בן־שׁדיאור׃
Num 7:31  קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Num 7:32  כף אחת עשׂרה זהב מלאה קטרת׃
Num 7:33  פר אחד בן־בקר איל אחד כבשׂ־אחד בן־שׁנתו לעלה׃
Num 7:34  שׂעיר־עזים אחד לחטאת׃
Num 7:35  ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן אליצור בן־שׁדיאור׃
Num 7:36  ביום החמישׁי נשׂיא לבני שׁמעון שׁלמיאל בן־צורישׁדי׃
Num 7:37  קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Num 7:38  כף אחת עשׂרה זהב מלאה קטרת׃
Num 7:39  פר אחד בן־בקר איל אחד כבשׂ־אחד בן־שׁנתו לעלה׃
Num 7:40  שׂעיר־עזים אחד לחטאת׃
Num 7:41  ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן שׁלמיאל בן־צורישׁדי׃
Num 7:42  ביום השׁשׁי נשׂיא לבני גד אליסף בן־דעואל׃
Num 7:43  קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Num 7:44  כף אחת עשׂרה זהב מלאה קטרת׃
Num 7:45  פר אחד בן־בקר איל אחד כבשׂ־אחד בן־שׁנתו לעלה׃
Num 7:46  שׂעיר־עזים אחד לחטאת׃
Num 7:47  ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן אליסף בן־דעואל׃
Num 7:48  ביום השׁביעי נשׂיא לבני אפרים אלישׁמע בן־עמיהוד׃
Num 7:49  קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Num 7:50  כף אחת עשׂרה זהב מלאה קטרת׃
Num 7:51  פר אחד בן־בקר איל אחד כבשׂ־אחד בן־שׁנתו לעלה׃
Num 7:52  שׂעיר־עזים אחד לחטאת׃
Num 7:53  ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן אלישׁמע בן־עמיהוד׃
Num 7:54  ביום השׁמיני נשׂיא לבני מנשׁה גמליאל בן־פדה־צור׃
Num 7:55  קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Num 7:56  כף אחת עשׂרה זהב מלאה קטרת׃
Num 7:57  פר אחד בן־בקר איל אחד כבשׂ־אחד בן־שׁנתו לעלה׃
Num 7:58  שׂעיר־עזים אחד לחטאת׃
Num 7:59  ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן גמליאל בן־פדהצור׃
Num 7:60  ביום התשׁיעי נשׂיא לבני בנימן אבידן בן־גדעני׃
Num 7:61  קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Num 7:62  כף אחת עשׂרה זהב מלאה קטרת׃
Num 7:63  פר אחד בן־בקר איל אחד כבשׂ־אחד בן־שׁנתו לעלה׃
Num 7:64  שׂעיר־עזים אחד לחטאת׃
Num 7:65  ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן אבידן בן־גדעני׃
Num 7:66  ביום העשׂירי נשׂיא לבני דן אחיעזר בן־עמישׁדי׃
Num 7:67  קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Num 7:68  כף אחת עשׂרה זהב מלאה קטרת׃
Num 7:69  פר אחד בן־בקר איל אחד כבשׂ־אחד בן־שׁנתו לעלה׃
Num 7:70  שׂעיר־עזים אחד לחטאת׃
Num 7:71  ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן אחיעזר בן־עמישׁדי׃
Num 7:72  ביום עשׁתי עשׂר יום נשׂיא לבני אשׁר פגעיאל בן־עכרן׃
Num 7:73  קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Num 7:74  כף אחת עשׂרה זהב מלאה קטרת׃
Num 7:75  פר אחד בן־בקר איל אחד כבשׂ־אחד בן־שׁנתו לעלה׃
Num 7:76  שׂעיר־עזים אחד לחטאת׃
Num 7:77  ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן פגעיאל בן־עכרן׃
Num 7:78  ביום שׁנים עשׂר יום נשׂיא לבני נפתלי אחירע בן־עינן׃
Num 7:79  קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Num 7:80  כף אחת עשׂרה זהב מלאה קטרת׃
Num 7:81  פר אחד בן־בקר איל אחד כבשׂ־אחד בן־שׁנתו לעלה׃
Num 7:82  שׂעיר־עזים אחד לחטאת׃
Num 7:83  ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן אחירע בן־עינן׃
Num 7:84  זאת חנכת המזבח ביום המשׁח אתו מאת נשׂיאי ישׂראל קערת כסף שׁתים עשׂרה מזרקי־כסף שׁנים עשׂר כפות זהב שׁתים עשׂרה׃
Num 7:85  שׁלשׁים ומאה הקערה האחת כסף ושׁבעים המזרק האחד כל כסף הכלים אלפים וארבע־מאות בשׁקל הקדשׁ׃
Num 7:86  כפות זהב שׁתים־עשׂרה מלאת קטרת עשׂרה עשׂרה הכף בשׁקל הקדשׁ כל־זהב הכפות עשׂרים ומאה׃
Num 7:87  כל־הבקר לעלה שׁנים עשׂר פרים אילם שׁנים־עשׂר כבשׂים בני־שׁנה שׁנים עשׂר ומנחתם ושׂעירי עזים שׁנים עשׂר לחטאת׃
Num 7:88  וכל בקר זבח השׁלמים עשׂרים וארבעה פרים אילם שׁשׁים עתדים שׁשׁים כבשׂים בני־שׁנה שׁשׁים זאת חנכת המזבח אחרי המשׁח אתו׃
Num 7:89  ובבא משׁה אל־אהל מועד לדבר אתו וישׁמע את־הקול מדבר אליו מעל הכפרת אשׁר על־ארן העדת מבין שׁני הכרבים וידבר אליו׃
Num 8:1  וידבר יהוה אל־משׁה לאמר׃
Num 8:2  דבר אל־אהרן ואמרת אליו בהעלתך את־הנרת אל־מול פני המנורה יאירו שׁבעת הנרות׃
Num 8:3  ויעשׂ כן אהרן אל־מול פני המנורה העלה נרתיה כאשׁר צוה יהוה את־משׁה׃
Num 8:4  וזה מעשׂה המנרה מקשׁה זהב עד־ירכה עד־פרחה מקשׁה הוא כמראה אשׁר הראה יהוה את־משׁה כן עשׂה את־המנרה׃
Num 8:5  וידבר יהוה אל־משׁה לאמר׃
Num 8:6  קח את־הלוים מתוך בני ישׂראל וטהרת אתם׃
Num 8:7  וכה־תעשׂה להם לטהרם הזה עליהם מי חטאת והעבירו תער על־כל־בשׂרם וכבסו בגדיהם והטהרו׃
Num 8:8  ולקחו פר בן־בקר ומנחתו סלת בלולה בשׁמן ופר־שׁני בן־בקר תקח לחטאת׃
Num 8:9  והקרבת את־הלוים לפני אהל מועד והקהלת את־כל־עדת בני ישׂראל׃
Num 8:10  והקרבת את־הלוים לפני יהוה וסמכו בני־ישׂראל את־ידיהם על־הלוים׃
Num 8:11  והניף אהרן את־הלוים תנופה לפני יהוה מאת בני ישׂראל והיו לעבד את־עבדת יהוה׃
Num 8:12  והלוים יסמכו את־ידיהם על ראשׁ הפרים ועשׂה את־האחד חטאת ואת־האחד עלה ליהוה לכפר על־הלוים׃
Num 8:13  והעמדת את־הלוים לפני אהרן ולפני בניו והנפת אתם תנופה ליהוה׃
Num 8:14  והבדלת את־הלוים מתוך בני ישׂראל והיו לי הלוים׃
Num 8:15  ואחרי־כן יבאו הלוים לעבד את־אהל מועד וטהרת אתם והנפת אתם תנופה׃
Num 8:16  כי נתנים נתנים המה לי מתוך בני ישׂראל תחת פטרת כל־רחם בכור כל מבני ישׂראל לקחתי אתם לי׃
Num 8:17  כי לי כל־בכור בבני ישׂראל באדם ובבהמה ביום הכתי כל־בכור בארץ מצרים הקדשׁתי אתם לי׃
Num 8:18  ואקח את־הלוים תחת כל־בכור בבני ישׂראל׃
Num 8:19  ואתנה את־הלוים נתנים לאהרן ולבניו מתוך בני ישׂראל לעבד את־עבדת בני־ישׂראל באהל מועד ולכפר על־בני ישׂראל ולא יהיה בבני ישׂראל נגף בגשׁת בני־ישׂראל אל־הקדשׁ׃
Num 8:20  ויעשׂ משׁה ואהרן וכל־עדת בני־ישׂראל ללוים ככל אשׁר־צוה יהוה את־משׁה ללוים כן־עשׂו להם בני ישׂראל׃
Num 8:21  ויתחטאו הלוים ויכבסו בגדיהם וינף אהרן אתם תנופה לפני יהוה ויכפר עליהם אהרן לטהרם׃
Num 8:22  ואחרי־כן באו הלוים לעבד את־עבדתם באהל מועד לפני אהרן ולפני בניו כאשׁר צוה יהוה את־משׁה על־הלוים כן עשׂו להם׃
Num 8:23  וידבר יהוה אל־משׁה לאמר׃
Num 8:24  זאת אשׁר ללוים מבן חמשׁ ועשׂרים שׁנה ומעלה יבוא לצבא צבא בעבדת אהל מועד׃
Num 8:25  ומבן חמשׁים שׁנה ישׁוב מצבא העבדה ולא יעבד עוד׃
Num 8:26  ושׁרת את־אחיו באהל מועד לשׁמר משׁמרת ועבדה לא יעבד ככה תעשׂה ללוים במשׁמרתם׃
Num 9:1  וידבר יהוה אל־משׁה במדבר־סיני בשׁנה השׁנית לצאתם מארץ מצרים בחדשׁ הראשׁון לאמר׃
Num 9:2  ויעשׂו בני־ישׂראל את־הפסח במועדו׃
Num 9:3  בארבעה עשׂר־יום בחדשׁ הזה בין הערבים תעשׂו אתו במעדו ככל־חקתיו וככל־משׁפטיו תעשׂו אתו׃
Num 9:4  וידבר משׁה אל־בני ישׂראל לעשׂת הפסח׃
Num 9:5  ויעשׂו את־הפסח בראשׁון בארבעה עשׂר יום לחדשׁ בין הערבים במדבר סיני ככל אשׁר צוה יהוה את־משׁה כן עשׂו בני ישׂראל׃
Num 9:6  ויהי אנשׁים אשׁר היו טמאים לנפשׁ אדם ולא־יכלו לעשׂת־הפסח ביום ההוא ויקרבו לפני משׁה ולפני אהרן ביום ההוא׃
Num 9:7  ויאמרו האנשׁים ההמה אליו אנחנו טמאים לנפשׁ אדם למה נגרע לבלתי הקריב את־קרבן יהוה במעדו בתוך בני ישׂראל׃
Num 9:8  ויאמר אלהם משׁה עמדו ואשׁמעה מה־יצוה יהוה לכם׃
Num 9:9  וידבר יהוה אל־משׁה לאמר׃
Num 9:10  דבר אל־בני ישׂראל לאמר אישׁ אישׁ כי־יהיה־טמא לנפשׁ או בדרך רחקה לכם או לדרתיכם ועשׂה פסח ליהוה׃
Num 9:11  בחדשׁ השׁני בארבעה עשׂר יום בין הערבים יעשׂו אתו על־מצות ומררים יאכלהו׃
Num 9:12  לא־ישׁאירו ממנו עד־בקר ועצם לא ישׁברו־בו ככל־חקת הפסח יעשׂו אתו׃
Num 9:13  והאישׁ אשׁר־הוא טהור ובדרך לא־היה וחדל לעשׂות הפסח ונכרתה הנפשׁ ההוא מעמיה כי קרבן יהוה לא הקריב במעדו חטאו ישׂא האישׁ ההוא׃
Num 9:14  וכי־יגור אתכם גר ועשׂה פסח ליהוה כחקת הפסח וכמשׁפטו כן יעשׂה חקה אחת יהיה לכם ולגר ולאזרח הארץ׃
Num 9:15  וביום הקים את־המשׁכן כסה הענן את־המשׁכן לאהל העדת ובערב יהיה על־המשׁכן כמראה־אשׁ עד־בקר׃
Num 9:16  כן יהיה תמיד הענן יכסנו ומראה־אשׁ לילה׃
Num 9:17  ולפי העלות הענן מעל האהל ואחרי־כן יסעו בני ישׂראל ובמקום אשׁר ישׁכן־שׁם הענן שׁם יחנו בני ישׂראל׃
Num 9:18  על־פי יהוה יסעו בני ישׂראל ועל־פי יהוה יחנו כל־ימי אשׁר ישׁכן הענן על־המשׁכן יחנו׃
Num 9:19  ובהאריך הענן על־המשׁכן ימים רבים ושׁמרו בני־ישׂראל את־משׁמרת יהוה ולא יסעו׃
Num 9:20  וישׁ אשׁר יהיה הענן ימים מספר על־המשׁכן על־פי יהוה יחנו ועל־פי יהוה יסעו׃
Num 9:21  וישׁ אשׁר־יהיה הענן מערב עד־בקר ונעלה הענן בבקר ונסעו או יומם ולילה ונעלה הענן ונסעו׃
Num 9:22  או־ימים או־חדשׁ או־ימים בהאריך הענן על־המשׁכן לשׁכן עליו יחנו בני־ישׂראל ולא יסעו ובהעלתו יסעו׃
Num 9:23  על־פי יהוה יחנו ועל־פי יהוה יסעו את־משׁמרת יהוה שׁמרו על־פי יהוה ביד־משׁה׃
Num 10:1  וידבר יהוה אל־משׁה לאמר׃
Num 10:2  עשׂה לך שׁתי חצוצרת כסף מקשׁה תעשׂה אתם והיו לך למקרא העדה ולמסע את־המחנות׃
Num 10:3  ותקעו בהן ונועדו אליך כל־העדה אל־פתח אהל מועד׃
Num 10:4  ואם־באחת יתקעו ונועדו אליך הנשׂיאים ראשׁי אלפי ישׂראל׃
Num 10:5  ותקעתם תרועה ונסעו המחנות החנים קדמה׃
Num 10:6  ותקעתם תרועה שׁנית ונסעו המחנות החנים תימנה תרועה יתקעו למסעיהם׃
Num 10:7  ובהקהיל את־הקהל תתקעו ולא תריעו׃
Num 10:8  ובני אהרן הכהנים יתקעו בחצצרות והיו לכם לחקת עולם לדרתיכם׃
Num 10:9  וכי־תבאו מלחמה בארצכם על־הצר הצרר אתכם והרעתם בחצצרת ונזכרתם לפני יהוה אלהיכם ונושׁעתם מאיביכם׃
Num 10:10  וביום שׂמחתכם ובמועדיכם ובראשׁי חדשׁכם ותקעתם בחצצרת על עלתיכם ועל זבחי שׁלמיכם והיו לכם לזכרון לפני אלהיכם אני יהוה אלהיכם׃
Num 10:11  ויהי בשׁנה השׁנית בחדשׁ השׁני בעשׂרים בחדשׁ נעלה הענן מעל משׁכן העדת׃
Num 10:12  ויסעו בני־ישׂראל למסעיהם ממדבר סיני וישׁכן הענן במדבר פארן׃
Num 10:13  ויסעו בראשׁנה על־פי יהוה ביד־משׁה׃
Num 10:14  ויסע דגל מחנה בני־יהודה בראשׁנה לצבאתם ועל־צבאו נחשׁון בן־עמינדב׃
Num 10:15  ועל־צבא מטה בני ישׂשכר נתנאל בן־צוער׃
Num 10:16  ועל־צבא מטה בני זבולן אליאב בן־חלן׃
Num 10:17  והורד המשׁכן ונסעו בני־גרשׁון ובני מררי נשׂאי המשׁכן׃
Num 10:18  ונסע דגל מחנה ראובן לצבאתם ועל־צבאו אליצור בן־שׁדיאור׃
Num 10:19  ועל־צבא מטה בני שׁמעון שׁלמיאל בן־צורי שׁדי׃
Num 10:20  ועל־צבא מטה בני־גד אליסף בן־דעואל׃
Num 10:21  ונסעו הקהתים נשׂאי המקדשׁ והקימו את־המשׁכן עד־באם׃
Num 10:22  ונסע דגל מחנה בני־אפרים לצבאתם ועל־צבאו אלישׁמע בן־עמיהוד׃
Num 10:23  ועל־צבא מטה בני מנשׁה גמליאל בן־פדהצור׃
Num 10:24  ועל־צבא מטה בני בנימן אבידן בן־גדעוני׃
Num 10:25  ונסע דגל מחנה בני־דן מאסף לכל־המחנת לצבאתם ועל־צבאו אחיעזר בן־עמישׁדי׃
Num 10:26  ועל־צבא מטה בני אשׁר פגעיאל בן־עכרן׃
Num 10:27  ועל־צבא מטה בני נפתלי אחירע בן־עינן׃
Num 10:28  אלה מסעי בני־ישׂראל לצבאתם ויסעו׃
Num 10:29  ויאמר משׁה לחבב בן־רעואל המדיני חתן משׁה נסעים אנחנו אל־המקום אשׁר אמר יהוה אתו אתן לכם לכה אתנו והטבנו לך כי־יהוה דבר־טוב על־ישׂראל׃
Num 10:30  ויאמר אליו לא אלך כי אם־אל־ארצי ואל־מולדתי אלך׃
Num 10:31  ויאמר אל־נא תעזב אתנו כי על־כן ידעת חנתנו במדבר והיית לנו לעינים׃
Num 10:32  והיה כי־תלך עמנו והיה הטוב ההוא אשׁר ייטיב יהוה עמנו והטבנו לך׃
Num 10:33  ויסעו מהר יהוה דרך שׁלשׁת ימים וארון ברית־יהוה נסע לפניהם דרך שׁלשׁת ימים לתור להם מנוחה׃
Num 10:34  וענן יהוה עליהם יומם בנסעם מן־המחנה׃
Num 10:35  ויהי בנסע הארן ויאמר משׁה קומה יהוה ויפצו איביך וינסו משׂנאיך מפניך׃
Num 10:36  ובנחה יאמר שׁובה יהוה רבבות אלפי ישׂראל׃
Num 11:1  ויהי העם כמתאננים רע באזני יהוה וישׁמע יהוה ויחר אפו ותבער־בם אשׁ יהוה ותאכל בקצה המחנה׃
Num 11:2  ויצעק העם אל־משׁה ויתפלל משׁה אל־יהוה ותשׁקע האשׁ׃
Num 11:3  ויקרא שׁם־המקום ההוא תבערה כי־בערה בם אשׁ יהוה׃
Num 11:4  והאספסף אשׁר בקרבו התאוו תאוה וישׁבו ויבכו גם בני ישׂראל ויאמרו מי יאכלנו בשׂר׃
Num 11:5  זכרנו את־הדגה אשׁר־נאכל במצרים חנם את הקשׁאים ואת האבטחים ואת־החציר ואת־הבצלים ואת־השׁומים׃
Num 11:6  ועתה נפשׁנו יבשׁה אין כל בלתי אל־המן עינינו׃
Num 11:7  והמן כזרע־גד הוא ועינו כעין הבדלח׃
Num 11:8  שׁטו העם ולקטו וטחנו ברחים או דכו במדכה ובשׁלו בפרור ועשׂו אתו עגות והיה טעמו כטעם לשׁד השׁמן׃
Num 11:9  וברדת הטל על־המחנה לילה ירד המן עליו׃
Num 11:10  וישׁמע משׁה את־העם בכה למשׁפחתיו אישׁ לפתח אהלו ויחר־אף יהוה מאד ובעיני משׁה רע׃
Num 11:11  ויאמר משׁה אל־יהוה למה הרעת לעבדך ולמה לא־מצתי חן בעיניך לשׂום את־משׂא כל־העם הזה עלי׃
Num 11:12  האנכי הריתי את כל־העם הזה אם־אנכי ילדתיהו כי־תאמר אלי שׂאהו בחיקך כאשׁר ישׂא האמן את־הינק על האדמה אשׁר נשׁבעת לאבתיו׃
Num 11:13  מאין לי בשׂר לתת לכל־העם הזה כי־יבכו עלי לאמר תנה־לנו בשׂר ונאכלה׃
Num 11:14  לא־אוכל אנכי לבדי לשׂאת את־כל־העם הזה כי כבד ממני׃
Num 11:15  ואם־ככה את־עשׂה לי הרגני נא הרג אם־מצאתי חן בעיניך ואל־אראה ברעתי׃
Num 11:16  ויאמר יהוה אל־משׁה אספה־לי שׁבעים אישׁ מזקני ישׂראל אשׁר ידעת כי־הם זקני העם ושׁטריו ולקחת אתם אל־אהל מועד והתיצבו שׁם עמך׃
Num 11:17  וירדתי ודברתי עמך שׁם ואצלתי מן־הרוח אשׁר עליך ושׂמתי עליהם ונשׂאו אתך במשׂא העם ולא־תשׂא אתה לבדך׃
Num 11:18  ואל־העם תאמר התקדשׁו למחר ואכלתם בשׂר כי בכיתם באזני יהוה לאמר מי יאכלנו בשׂר כי־טוב לנו במצרים ונתן יהוה לכם בשׂר ואכלתם׃
Num 11:19  לא יום אחד תאכלון ולא יומים ולא חמשׁה ימים ולא עשׂרה ימים ולא עשׂרים יום׃
Num 11:20  עד חדשׁ ימים עד אשׁר־יצא מאפכם והיה לכם לזרא יען כי־מאסתם את־יהוה אשׁר בקרבכם ותבכו לפניו לאמר למה זה יצאנו ממצרים׃
Num 11:21  ויאמר משׁה שׁשׁ־מאות אלף רגלי העם אשׁר אנכי בקרבו ואתה אמרת בשׂר אתן להם ואכלו חדשׁ ימים׃
Num 11:22  הצאן ובקר ישׁחט להם ומצא להם אם את־כל־דגי הים יאסף להם ומצא להם׃
Num 11:23  ויאמר יהוה אל־משׁה היד יהוה תקצר עתה תראה היקרך דברי אם־לא׃
Num 11:24  ויצא משׁה וידבר אל־העם את דברי יהוה ויאסף שׁבעים אישׁ מזקני העם ויעמד אתם סביבת האהל׃
Num 11:25  וירד יהוה בענן וידבר אליו ויאצל מן־הרוח אשׁר עליו ויתן על־שׁבעים אישׁ הזקנים ויהי כנוח עליהם הרוח ויתנבאו ולא יספו׃
Num 11:26  וישׁארו שׁני־אנשׁים במחנה שׁם האחד אלדד ושׁם השׁני מידד ותנח עלהם הרוח והמה בכתבים ולא יצאו האהלה ויתנבאו במחנה׃
Num 11:27  וירץ הנער ויגד למשׁה ויאמר אלדד ומידד מתנבאים במחנה׃
Num 11:28  ויען יהושׁע בן־נון משׁרת משׁה מבחריו ויאמר אדני משׁה כלאם׃
Num 11:29  ויאמר לו משׁה המקנא אתה לי ומי יתן כל־עם יהוה נביאים כי־יתן יהוה את־רוחו עליהם׃
Num 11:30  ויאסף משׁה אל־המחנה הוא וזקני ישׂראל׃
Num 11:31  ורוח נסע מאת יהוה ויגז שׂלוים מן־הים ויטשׁ על־המחנה כדרך יום כה וכדרך יום כה סביבות המחנה וכאמתים על־פני הארץ׃
Num 11:32  ויקם העם כל־היום ההוא וכל־הלילה וכל יום המחרת ויאספו את־השׂלו הממעיט אסף עשׂרה חמרים וישׁטחו להם שׁטוח סביבות המחנה׃
Num 11:33  הבשׂר עודנו בין שׁניהם טרם יכרת ואף יהוה חרה בעם ויך יהוה בעם מכה רבה מאד׃
Num 11:34  ויקרא את־שׁם־המקום ההוא קברות התאוה כי־שׁם קברו את־העם המתאוים׃
Num 11:35  מקברות התאוה נסעו העם חצרות ויהיו בחצרות׃
Num 12:1  ותדבר מרים ואהרן במשׁה על־אדות האשׁה הכשׁית אשׁר לקח כי־אשׁה כשׁית לקח׃
Num 12:2  ויאמרו הרק אך־במשׁה דבר יהוה הלא גם־בנו דבר וישׁמע יהוה׃
Num 12:3  והאישׁ משׁה ענו מאד מכל האדם אשׁר על־פני האדמה׃
Num 12:4  ויאמר יהוה פתאם אל־משׁה ואל־אהרן ואל־מרים צאו שׁלשׁתכם אל־אהל מועד ויצאו שׁלשׁתם׃
Num 12:5  וירד יהוה בעמוד ענן ויעמד פתח האהל ויקרא אהרן ומרים ויצאו שׁניהם׃
Num 12:6  ויאמר שׁמעו־נא דברי אם־יהיה נביאכם יהוה במראה אליו אתודע בחלום אדבר־בו׃
Num 12:7  לא־כן עבדי משׁה בכל־ביתי נאמן הוא׃
Num 12:8  פה אל־פה אדבר־בו ומראה ולא בחידת ותמנת יהוה יביט ומדוע לא יראתם לדבר בעבדי במשׁה׃
Num 12:9  ויחר אף יהוה בם וילך׃
Num 12:10  והענן סר מעל האהל והנה מרים מצרעת כשׁלג ויפן אהרן אל־מרים והנה מצרעת׃
Num 12:11  ויאמר אהרן אל־משׁה בי אדני אל־נא תשׁת עלינו חטאת אשׁר נואלנו ואשׁר חטאנו׃
Num 12:12  אל־נא תהי כמת אשׁר בצאתו מרחם אמו ויאכל חצי בשׂרו׃
Num 12:13  ויצעק משׁה אל־יהוה לאמר אל נא רפא נא לה׃
Num 12:14  ויאמר יהוה אל־משׁה ואביה ירק ירק בפניה הלא תכלם שׁבעת ימים תסגר שׁבעת ימים מחוץ למחנה ואחר תאסף׃
Num 12:15  ותסגר מרים מחוץ למחנה שׁבעת ימים והעם לא נסע עד־האסף מרים׃
Num 12:16  ואחר נסעו העם מחצרות ויחנו במדבר פארן׃
Num 13:1  וידבר יהוה אל־משׁה לאמר׃
Num 13:2  שׁלח־לך אנשׁים ויתרו את־ארץ כנען אשׁר־אני נתן לבני ישׂראל אישׁ אחד אישׁ אחד למטה אבתיו תשׁלחו כל נשׂיא בהם׃
Num 13:3  וישׁלח אתם משׁה ממדבר פארן על־פי יהוה כלם אנשׁים ראשׁי בני־ישׂראל המה׃
Num 13:4  ואלה שׁמותם למטה ראובן שׁמוע בן־זכור׃
Num 13:5  למטה שׁמעון שׁפט בן־חורי׃
Num 13:6  למטה יהודה כלב בן־יפנה׃
Num 13:7  למטה ישׂשכר יגאל בן־יוסף׃
Num 13:8  למטה אפרים הושׁע בן־נון׃
Num 13:9  למטה בנימן פלטי בן־רפוא׃
Num 13:10  למטה זבולן גדיאל בן־סודי׃
Num 13:11  למטה יוסף למטה מנשׁה גדי בן־סוסי׃
Num 13:12  למטה דן עמיאל בן־גמלי׃
Num 13:13  למטה אשׁר סתור בן־מיכאל׃
Num 13:14  למטה נפתלי נחבי בן־ופסי׃
Num 13:15  למטה גד גאואל בן־מכי׃
Num 13:16  אלה שׁמות האנשׁים אשׁר־שׁלח משׁה לתור את־הארץ ויקרא משׁה להושׁע בן־נון יהושׁע׃
Num 13:17  וישׁלח אתם משׁה לתור את־ארץ כנען ויאמר אלהם עלו זה בנגב ועליתם את־ההר׃
Num 13:18  וראיתם את־הארץ מה־הוא ואת־העם הישׁב עליה החזק הוא הרפה המעט הוא אם־רב׃
Num 13:19  ומה הארץ אשׁר־הוא ישׁב בה הטובה הוא אם־רעה ומה הערים אשׁר־הוא יושׁב בהנה הבמחנים אם במבצרים׃
Num 13:20  ומה הארץ השׁמנה הוא אם־רזה הישׁ־בה עץ אם־אין והתחזקתם ולקחתם מפרי הארץ והימים ימי בכורי ענבים׃
Num 13:21  ויעלו ויתרו את־הארץ ממדבר־צן עד־רחב לבא חמת׃
Num 13:22  ויעלו בנגב ויבא עד־חברון ושׁם אחימן שׁשׁי ותלמי ילידי הענק וחברון שׁבע שׁנים נבנתה לפני צען מצרים׃
Num 13:23  ויבאו עד־נחל אשׁכל ויכרתו משׁם זמורה ואשׁכול ענבים אחד וישׂאהו במוט בשׁנים ומן־הרמנים ומן־התאנים׃
Num 13:24  למקום ההוא קרא נחל אשׁכול על אדות האשׁכול אשׁר־כרתו משׁם בני ישׂראל׃
Num 13:25  וישׁבו מתור הארץ מקץ ארבעים יום׃
Num 13:26  וילכו ויבאו אל־משׁה ואל־אהרן ואל־כל־עדת בני־ישׂראל אל־מדבר פארן קדשׁה וישׁיבו אתם דבר ואת־כל־העדה ויראום את־פרי הארץ׃
Num 13:27  ויספרו־לו ויאמרו באנו אל־הארץ אשׁר שׁלחתנו וגם זבת חלב ודבשׁ הוא וזה־פריה׃
Num 13:28  אפס כי־עז העם הישׁב בארץ והערים בצרות גדלת מאד וגם־ילדי הענק ראינו שׁם׃
Num 13:29  עמלק יושׁב בארץ הנגב והחתי והיבוסי והאמרי יושׁב בהר והכנעני יושׁב על־הים ועל יד הירדן׃
Num 13:30  ויהס כלב את־העם אל־משׁה ויאמר עלה נעלה וירשׁנו אתה כי־יכול נוכל לה׃
Num 13:31  והאנשׁים אשׁר־עלו עמו אמרו לא נוכל לעלות אל־העם כי־חזק הוא ממנו׃
Num 13:32  ויציאו דבת הארץ אשׁר תרו אתה אל־בני ישׂראל לאמר הארץ אשׁר עברנו בה לתור אתה ארץ אכלת יושׁביה הוא וכל־העם אשׁר־ראינו בתוכה אנשׁי מדות׃
Num 13:33  ושׁם ראינו את־הנפילים בני ענק מן־הנפלים ונהי בעינינו כחגבים וכן היינו בעיניהם׃
Num 14:1  ותשׂא כל־העדה ויתנו את־קולם ויבכו העם בלילה ההוא׃
Num 14:2  וילנו על־משׁה ועל־אהרן כל בני ישׂראל ויאמרו אלהם כל־העדה לו־מתנו בארץ מצרים או במדבר הזה לו־מתנו׃
Num 14:3  ולמה יהוה מביא אתנו אל־הארץ הזאת לנפל בחרב נשׁינו וטפנו יהיו לבז הלוא טוב לנו שׁוב מצרימה׃
Num 14:4  ויאמרו אישׁ אל־אחיו נתנה ראשׁ ונשׁובה מצרימה׃
Num 14:5  ויפל משׁה ואהרן על־פניהם לפני כל־קהל עדת בני ישׂראל׃
Num 14:6  ויהושׁע בן־נון וכלב בן־יפנה מן־התרים את־הארץ קרעו בגדיהם׃
Num 14:7  ויאמרו אל־כל־עדת בני־ישׂראל לאמר הארץ אשׁר עברנו בה לתור אתה טובה הארץ מאד מאד׃
Num 14:8  אם־חפץ בנו יהוה והביא אתנו אל־הארץ הזאת ונתנה לנו ארץ אשׁר־הוא זבת חלב ודבשׁ׃
Num 14:9  אך ביהוה אל־תמרדו ואתם אל־תיראו את־עם הארץ כי לחמנו הם סר צלם מעליהם ויהוה אתנו אל־תיראם׃
Num 14:10  ויאמרו כל־העדה לרגום אתם באבנים וכבוד יהוה נראה באהל מועד אל־כל־בני ישׂראל׃
Num 14:11  ויאמר יהוה אל־משׁה עד־אנה ינאצני העם הזה ועד־אנה לא־יאמינו בי בכל האתות אשׁר עשׂיתי בקרבו׃
Num 14:12  אכנו בדבר ואורשׁנו ואעשׂה אתך לגוי־גדול ועצום ממנו׃
Num 14:13  ויאמר משׁה אל־יהוה ושׁמעו מצרים כי־העלית בכחך את־העם הזה מקרבו׃
Num 14:14  ואמרו אל־יושׁב הארץ הזאת שׁמעו כי־אתה יהוה בקרב העם הזה אשׁר־עין בעין נראה אתה יהוה ועננך עמד עלהם ובעמד ענן אתה הלך לפניהם יומם ובעמוד אשׁ לילה׃
Num 14:15  והמתה את־העם הזה כאישׁ אחד ואמרו הגוים אשׁר־שׁמעו את־שׁמעך לאמר׃
Num 14:16  מבלתי יכלת יהוה להביא את־העם הזה אל־הארץ אשׁר־נשׁבע להם וישׁחטם במדבר׃
Num 14:17  ועתה יגדל־נא כח אדני כאשׁר דברת לאמר׃
Num 14:18  יהוה ארך אפים ורב־חסד נשׂא עון ופשׁע ונקה לא ינקה פקד עון אבות על־בנים על־שׁלשׁים ועל־רבעים׃
Num 14:19  סלח־נא לעון העם הזה כגדל חסדך וכאשׁר נשׂאתה לעם הזה ממצרים ועד־הנה׃
Num 14:20  ויאמר יהוה סלחתי כדברך׃
Num 14:21  ואולם חי־אני וימלא כבוד־יהוה את־כל־הארץ׃
Num 14:22  כי כל־האנשׁים הראים את־כבדי ואת־אתתי אשׁר־עשׂיתי במצרים ובמדבר וינסו אתי זה עשׂר פעמים ולא שׁמעו בקולי׃
Num 14:23  אם־יראו את־הארץ אשׁר נשׁבעתי לאבתם וכל־מנאצי לא יראוה׃
Num 14:24  ועבדי כלב עקב היתה רוח אחרת עמו וימלא אחרי והביאתיו אל־הארץ אשׁר־בא שׁמה וזרעו יורשׁנה׃
Num 14:25  והעמלקי והכנעני יושׁב בעמק מחר פנו וסעו לכם המדבר דרך ים־סוף׃
Num 14:26  וידבר יהוה אל־משׁה ואל־אהרן לאמר׃
Num 14:27  עד־מתי לעדה הרעה הזאת אשׁר המה מלינים עלי את־תלנות בני ישׂראל אשׁר המה מלינים עלי שׁמעתי׃
Num 14:28  אמר אלהם חי־אני נאם־יהוה אם־לא כאשׁר דברתם באזני כן אעשׂה לכם׃
Num 14:29  במדבר הזה יפלו פגריכם וכל־פקדיכם לכל־מספרכם מבן עשׂרים שׁנה ומעלה אשׁר הלינתם עלי׃
Num 14:30  אם־אתם תבאו אל־הארץ אשׁר נשׂאתי את־ידי לשׁכן אתכם בה כי אם־כלב בן־יפנה ויהושׁע בן־נון׃
Num 14:31  וטפכם אשׁר אמרתם לבז יהיה והביאתי אתם וידעו את־הארץ אשׁר מאסתם בה׃
Num 14:32  ופגריכם אתם יפלו במדבר הזה׃
Num 14:33  ובניכם יהיו רעים במדבר ארבעים שׁנה ונשׂאו את־זנותיכם עד־תם פגריכם במדבר׃
Num 14:34  במספר הימים אשׁר־תרתם את־הארץ ארבעים יום יום לשׁנה יום לשׁנה תשׂאו את־עונתיכם ארבעים שׁנה וידעתם את־תנואתי׃
Num 14:35  אני יהוה דברתי אם־לא זאת אעשׂה לכל־העדה הרעה הזאת הנועדים עלי במדבר הזה יתמו ושׁם ימתו׃
Num 14:36  והאנשׁים אשׁר־שׁלח משׁה לתור את־הארץ וישׁבו וילונו עליו את־כל־העדה להוציא דבה על־הארץ׃
Num 14:37  וימתו האנשׁים מוצאי דבת־הארץ רעה במגפה לפני יהוה׃
Num 14:38  ויהושׁע בן־נון וכלב בן־יפנה חיו מן־האנשׁים ההם ההלכים לתור את־הארץ׃
Num 14:39  וידבר משׁה את־הדברים האלה אל־כל־בני ישׂראל ויתאבלו העם מאד׃
Num 14:40  וישׁכמו בבקר ויעלו אל־ראשׁ־ההר לאמר הננו ועלינו אל־המקום אשׁר־אמר יהוה כי חטאנו׃
Num 14:41  ויאמר משׁה למה זה אתם עברים את־פי יהוה והוא לא תצלח׃
Num 14:42  אל־תעלו כי אין יהוה בקרבכם ולא תנגפו לפני איביכם׃
Num 14:43  כי העמלקי והכנעני שׁם לפניכם ונפלתם בחרב כי־על־כן שׁבתם מאחרי יהוה ולא־יהיה יהוה עמכם׃
Num 14:44  ויעפלו לעלות אל־ראשׁ ההר וארון ברית־יהוה ומשׁה לא־משׁו מקרב המחנה׃
Num 14:45  וירד העמלקי והכנעני הישׁב בהר ההוא ויכום ויכתום עד־החרמה׃
Num 15:1  וידבר יהוה אל־משׁה לאמר׃
Num 15:2  דבר אל־בני ישׂראל ואמרת אלהם כי תבאו אל־ארץ מושׁבתיכם אשׁר אני נתן לכם׃
Num 15:3  ועשׂיתם אשׁה ליהוה עלה או־זבח לפלא־נדר או בנדבה או במעדיכם לעשׂות ריח ניחח ליהוה מן־הבקר או מן־הצאן׃
Num 15:4  והקריב המקריב קרבנו ליהוה מנחה סלת עשׂרון בלול ברבעית ההין שׁמן׃
Num 15:5  ויין לנסך רביעית ההין תעשׂה על־העלה או לזבח לכבשׂ האחד׃
Num 15:6  או לאיל תעשׂה מנחה סלת שׁני עשׂרנים בלולה בשׁמן שׁלשׁית ההין׃
Num 15:7  ויין לנסך שׁלשׁית ההין תקריב ריח־ניחח ליהוה׃
Num 15:8  וכי־תעשׂה בן־בקר עלה או־זבח לפלא־נדר או־שׁלמים ליהוה׃
Num 15:9  והקריב על־בן־הבקר מנחה סלת שׁלשׁה עשׂרנים בלול בשׁמן חצי ההין׃
Num 15:10  ויין תקריב לנסך חצי ההין אשׁה ריח־ניחח ליהוה׃
Num 15:11  ככה יעשׂה לשׁור האחד או לאיל האחד או־לשׂה בכבשׂים או בעזים׃
Num 15:12  כמספר אשׁר תעשׂו ככה תעשׂו לאחד כמספרם׃
Num 15:13  כל־האזרח יעשׂה־ככה את־אלה להקריב אשׁה ריח־ניחח ליהוה׃
Num 15:14  וכי־יגור אתכם גר או אשׁר־בתוככם לדרתיכם ועשׂה אשׁה ריח־ניחח ליהוה כאשׁר תעשׂו כן יעשׂה׃
Num 15:15  הקהל חקה אחת לכם ולגר הגר חקת עולם לדרתיכם ככם כגר יהיה לפני יהוה׃
Num 15:16  תורה אחת ומשׁפט אחד יהיה לכם ולגר הגר אתכם׃
Num 15:17  וידבר יהוה אל־משׁה לאמר׃
Num 15:18  דבר אל־בני ישׂראל ואמרת אלהם בבאכם אל־הארץ אשׁר אני מביא אתכם שׁמה׃
Num 15:19  והיה באכלכם מלחם הארץ תרימו תרומה ליהוה׃
Num 15:20  ראשׁית ערסתכם חלה תרימו תרומה כתרומת גרן כן תרימו אתה׃
Num 15:21  מראשׁית ערסתיכם תתנו ליהוה תרומה לדרתיכם׃
Num 15:22  וכי תשׁגו ולא תעשׂו את כל־המצות האלה אשׁר־דבר יהוה אל־משׁה׃
Num 15:23  את כל־אשׁר צוה יהוה אליכם ביד־משׁה מן־היום אשׁר צוה יהוה והלאה לדרתיכם׃
Num 15:24  והיה אם מעיני העדה נעשׂתה לשׁגגה ועשׂו כל־העדה פר בן־בקר אחד לעלה לריח ניחח ליהוה ומנחתו ונסכו כמשׁפט ושׂעיר־עזים אחד לחטת׃
Num 15:25  וכפר הכהן על־כל־עדת בני ישׂראל ונסלח להם כי־שׁגגה הוא והם הביאו את־קרבנם אשׁה ליהוה וחטאתם לפני יהוה על־שׁגגתם׃
Num 15:26  ונסלח לכל־עדת בני ישׂראל ולגר הגר בתוכם כי לכל־העם בשׁגגה׃
Num 15:27  ואם־נפשׁ אחת תחטא בשׁגגה והקריבה עז בת־שׁנתה לחטאת׃
Num 15:28  וכפר הכהן על־הנפשׁ השׁגגת בחטאה בשׁגגה לפני יהוה לכפר עליו ונסלח לו׃
Num 15:29  האזרח בבני ישׂראל ולגר הגר בתוכם תורה אחת יהיה לכם לעשׂה בשׁגגה׃
Num 15:30  והנפשׁ אשׁר־תעשׂה ביד רמה מן־האזרח ומן־הגר את־יהוה הוא מגדף ונכרתה הנפשׁ ההוא מקרב עמה׃
Num 15:31  כי דבר־יהוה בזה ואת־מצותו הפר הכרת תכרת הנפשׁ ההוא עונה בה׃
Num 15:32  ויהיו בני־ישׂראל במדבר וימצאו אישׁ מקשׁשׁ עצים ביום השׁבת׃
Num 15:33  ויקריבו אתו המצאים אתו מקשׁשׁ עצים אל־משׁה ואל־אהרן ואל כל־העדה׃
Num 15:34  ויניחו אתו במשׁמר כי לא פרשׁ מה־יעשׂה לו׃
Num 15:35  ויאמר יהוה אל־משׁה מות יומת האישׁ רגום אתו באבנים כל־העדה מחוץ למחנה׃
Num 15:36  ויציאו אתו כל־העדה אל־מחוץ למחנה וירגמו אתו באבנים וימת כאשׁר צוה יהוה את־משׁה׃
Num 15:37  ויאמר יהוה אל־משׁה לאמר׃
Num 15:38  דבר אל־בני ישׂראל ואמרת אלהם ועשׂו להם ציצת על־כנפי בגדיהם לדרתם ונתנו על־ציצת הכנף פתיל תכלת׃
Num 15:39  והיה לכם לציצת וראיתם אתו וזכרתם את־כל־מצות יהוה ועשׂיתם אתם ולא־תתורו אחרי לבבכם ואחרי עיניכם אשׁר־אתם זנים אחריהם׃
Num 15:40  למען תזכרו ועשׂיתם את־כל־מצותי והייתם קדשׁים לאלהיכם׃
Num 15:41  אני יהוה אלהיכם אשׁר הוצאתי אתכם מארץ מצרים להיות לכם לאלהים אני יהוה אלהיכם׃
Num 16:1  ויקח קרח בן־יצהר בן־קהת בן־לוי ודתן ואבירם בני אליאב ואון בן־פלת בני ראובן׃
Num 16:2  ויקמו לפני משׁה ואנשׁים מבני־ישׂראל חמשׁים ומאתים נשׂיאי עדה קראי מועד אנשׁי־שׁם׃
Num 16:3  ויקהלו על־משׁה ועל־אהרן ויאמרו אלהם רב־לכם כי כל־העדה כלם קדשׁים ובתוכם יהוה ומדוע תתנשׂאו על־קהל יהוה׃
Num 16:4  וישׁמע משׁה ויפל על־פניו׃
Num 16:5  וידבר אל־קרח ואל־כל־עדתו לאמר בקר וידע יהוה את־אשׁר־לו ואת־הקדושׁ והקריב אליו ואת אשׁר יבחר־בו יקריב אליו׃
Num 16:6  זאת עשׂו קחו־לכם מחתות קרח וכל־עדתו׃
Num 16:7  ותנו בהן אשׁ ושׂימו עליהן קטרת לפני יהוה מחר והיה האישׁ אשׁר־יבחר יהוה הוא הקדושׁ רב־לכם בני לוי׃
Num 16:8  ויאמר משׁה אל־קרח שׁמעו־נא בני לוי׃
Num 16:9  המעט מכם כי־הבדיל אלהי ישׂראל אתכם מעדת ישׂראל להקריב אתכם אליו לעבד את־עבדת משׁכן יהוה ולעמד לפני העדה לשׁרתם׃
Num 16:10  ויקרב אתך ואת־כל־אחיך בני־לוי אתך ובקשׁתם גם־כהנה׃
Num 16:11  לכן אתה וכל־עדתך הנעדים על־יהוה ואהרן מה־הוא כי תלונו עליו׃
Num 16:12  וישׁלח משׁה לקרא לדתן ולאבירם בני אליאב ויאמרו לא נעלה׃
Num 16:13  המעט כי העליתנו מארץ זבת חלב ודבשׁ להמיתנו במדבר כי־תשׂתרר עלינו גם־השׂתרר׃
Num 16:14  אף לא אל־ארץ זבת חלב ודבשׁ הביאתנו ותתן־לנו נחלת שׂדה וכרם העיני האנשׁים ההם תנקר לא נעלה׃
Num 16:15  ויחר למשׁה מאד ויאמר אל־יהוה אל־תפן אל־מנחתם לא חמור אחד מהם נשׂאתי ולא הרעתי את־אחד מהם׃
Num 16:16  ויאמר משׁה אל־קרח אתה וכל־עדתך היו לפני יהוה אתה והם ואהרן מחר׃
Num 16:17  וקחו אישׁ מחתתו ונתתם עליהם קטרת והקרבתם לפני יהוה אישׁ מחתתו חמשׁים ומאתים מחתת ואתה ואהרן אישׁ מחתתו׃
Num 16:18  ויקחו אישׁ מחתתו ויתנו עליהם אשׁ וישׂימו עליהם קטרת ויעמדו פתח אהל מועד ומשׁה ואהרן׃
Num 16:19  ויקהל עליהם קרח את־כל־העדה אל־פתח אהל מועד וירא כבוד־יהוה אל־כל־העדה׃
Num 16:20  וידבר יהוה אל־משׁה ואל־אהרן לאמר׃
Num 16:21  הבדלו מתוך העדה הזאת ואכלה אתם כרגע׃
Num 16:22  ויפלו על־פניהם ויאמרו אל אלהי הרוחת לכל־בשׂר האישׁ אחד יחטא ועל כל־העדה תקצף׃
Num 16:23  וידבר יהוה אל־משׁה לאמר׃
Num 16:24  דבר אל־העדה לאמר העלו מסביב למשׁכן־קרח דתן ואבירם׃
Num 16:25  ויקם משׁה וילך אל־דתן ואבירם וילכו אחריו זקני ישׂראל׃
Num 16:26  וידבר אל־העדה לאמר סורו נא מעל אהלי האנשׁים הרשׁעים האלה ואל־תגעו בכל־אשׁר להם פן־תספו בכל־חטאתם׃
Num 16:27  ויעלו מעל משׁכן־קרח דתן ואבירם מסביב ודתן ואבירם יצאו נצבים פתח אהליהם ונשׁיהם ובניהם וטפם׃
Num 16:28  ויאמר משׁה בזאת תדעון כי־יהוה שׁלחני לעשׂות את כל־המעשׂים האלה כי־לא מלבי׃
Num 16:29  אם־כמות כל־האדם ימתון אלה ופקדת כל־האדם יפקד עליהם לא יהוה שׁלחני׃
Num 16:30  ואם־בריאה יברא יהוה ופצתה האדמה את־פיה ובלעה אתם ואת־כל־אשׁר להם וירדו חיים שׁאלה וידעתם כי נאצו האנשׁים האלה את־יהוה׃
Num 16:31  ויהי ככלתו לדבר את כל־הדברים האלה ותבקע האדמה אשׁר תחתיהם׃
Num 16:32  ותפתח הארץ את־פיה ותבלע אתם ואת־בתיהם ואת כל־האדם אשׁר לקרח ואת כל־הרכושׁ׃
Num 16:33  וירדו הם וכל־אשׁר להם חיים שׁאלה ותכס עליהם הארץ ויאבדו מתוך הקהל׃
Num 16:34  וכל־ישׂראל אשׁר סביבתיהם נסו לקלם כי אמרו פן־תבלענו הארץ׃
Num 16:35  ואשׁ יצאה מאת יהוה ותאכל את החמשׁים ומאתים אישׁ מקריבי הקטרת׃
Num 17:1  וידבר יהוה אל־משׁה לאמר׃
Num 17:2  אמר אל־אלעזר בן־אהרן הכהן וירם את־המחתת מבין השׂרפה ואת־האשׁ זרה־הלאה כי קדשׁו׃
Num 17:3  את מחתות החטאים האלה בנפשׁתם ועשׂו אתם רקעי פחים צפוי למזבח כי־הקריבם לפני־יהוה ויקדשׁו ויהיו לאות לבני ישׂראל׃
Num 17:4  ויקח אלעזר הכהן את מחתות הנחשׁת אשׁר הקריבו השׂרפים וירקעום צפוי למזבח׃
Num 17:5  זכרון לבני ישׂראל למען אשׁר לא־יקרב אישׁ זר אשׁר לא מזרע אהרן הוא להקטיר קטרת לפני יהוה ולא־יהיה כקרח וכעדתו כאשׁר דבר יהוה ביד־משׁה לו׃
Num 17:6  וילנו כל־עדת בני־ישׂראל ממחרת על־משׁה ועל־אהרן לאמר אתם המתם את־עם יהוה׃
Num 17:7  ויהי בהקהל העדה על־משׁה ועל־אהרן ויפנו אל־אהל מועד והנה כסהו הענן וירא כבוד יהוה׃
Num 17:8  ויבא משׁה ואהרן אל־פני אהל מועד׃
Num 17:9  וידבר יהוה אל־משׁה לאמר׃
Num 17:10  הרמו מתוך העדה הזאת ואכלה אתם כרגע ויפלו על־פניהם׃
Num 17:11  ויאמר משׁה אל־אהרן קח את־המחתה ותן־עליה אשׁ מעל המזבח ושׂים קטרת והולך מהרה אל־העדה וכפר עליהם כי־יצא הקצף מלפני יהוה החל הנגף׃
Num 17:12  ויקח אהרן כאשׁר דבר משׁה וירץ אל־תוך הקהל והנה החל הנגף בעם ויתן את־הקטרת ויכפר על־העם׃
Num 17:13  ויעמד בין־המתים ובין החיים ותעצר המגפה׃
Num 17:14  ויהיו המתים במגפה ארבעה עשׂר אלף ושׁבע מאות מלבד המתים על־דבר־קרח׃
Num 17:15  וישׁב אהרן אל־משׁה אל־פתח אהל מועד והמגפה נעצרה׃
Num 17:16  וידבר יהוה אל־משׁה לאמר׃
Num 17:17  דבר אל־בני ישׂראל וקח מאתם מטה מטה לבית אב מאת כל־נשׂיאהם לבית אבתם שׁנים עשׂר מטות אישׁ את־שׁמו תכתב על־מטהו׃
Num 17:18  ואת שׁם אהרן תכתב על־מטה לוי כי מטה אחד לראשׁ בית אבותם׃
Num 17:19  והנחתם באהל מועד לפני העדות אשׁר אועד לכם שׁמה׃
Num 17:20  והיה האישׁ אשׁר אבחר־בו מטהו יפרח והשׁכתי מעלי את־תלנות בני ישׂראל אשׁר הם מלינם עליכם׃
Num 17:21  וידבר משׁה אל־בני ישׂראל ויתנו אליו כל־נשׂיאיהם מטה לנשׂיא אחד מטה לנשׂיא אחד לבית אבתם שׁנים עשׂר מטות ומטה אהרן בתוך מטותם׃
Num 17:22  וינח משׁה את־המטת לפני יהוה באהל העדת׃
Num 17:23  ויהי ממחרת ויבא משׁה אל־אהל העדות והנה פרח מטה־אהרן לבית לוי ויצא פרח ויצץ ציץ ויגמל שׁקדים׃
Num 17:24  ויצא משׁה את־כל־המטת מלפני יהוה אל־כל־בני ישׂראל ויראו ויקחו אישׁ מטהו׃
Num 17:25  ויאמר יהוה אל־משׁה השׁב את־מטה אהרן לפני העדות למשׁמרת לאות לבני־מרי ותכל תלונתם מעלי ולא ימתו׃
Num 17:26  ויעשׂ משׁה כאשׁר צוה יהוה אתו כן עשׂה׃
Num 17:27  ויאמרו בני ישׂראל אל־משׁה לאמר הן גוענו אבדנו כלנו אבדנו׃
Num 17:28  כל הקרב הקרב אל־משׁכן יהוה ימות האם תמנו לגוע׃
Num 18:1  ויאמר יהוה אל־אהרן אתה ובניך ובית־אביך אתך תשׂאו את־עון המקדשׁ ואתה ובניך אתך תשׂאו את־עון כהנתכם׃
Num 18:2  וגם את־אחיך מטה לוי שׁבט אביך הקרב אתך וילוו עליך וישׁרתוך ואתה ובניך אתך לפני אהל העדת׃
Num 18:3  ושׁמרו משׁמרתך ומשׁמרת כל־האהל אך אל־כלי הקדשׁ ואל־המזבח לא יקרבו ולא־ימתו גם־הם גם־אתם׃
Num 18:4  ונלוו עליך ושׁמרו את־משׁמרת אהל מועד לכל עבדת האהל וזר לא־יקרב אליכם׃
Num 18:5  ושׁמרתם את משׁמרת הקדשׁ ואת משׁמרת המזבח ולא־יהיה עוד קצף על־בני ישׂראל׃
Num 18:6  ואני הנה לקחתי את־אחיכם הלוים מתוך בני ישׂראל לכם מתנה נתנים ליהוה לעבד את־עבדת אהל מועד׃
Num 18:7  ואתה ובניך אתך תשׁמרו את־כהנתכם לכל־דבר המזבח ולמבית לפרכת ועבדתם עבדת מתנה אתן את־כהנתכם והזר הקרב יומת׃
Num 18:8  וידבר יהוה אל־אהרן ואני הנה נתתי לך את־משׁמרת תרומתי לכל־קדשׁי בני־ישׂראל לך נתתים למשׁחה ולבניך לחק־עולם׃
Num 18:9  זה־יהיה לך מקדשׁ הקדשׁים מן־האשׁ כל־קרבנם לכל־מנחתם ולכל־חטאתם ולכל־אשׁמם אשׁר ישׁיבו לי קדשׁ קדשׁים לך הוא ולבניך׃
Num 18:10  בקדשׁ הקדשׁים תאכלנו כל־זכר יאכל אתו קדשׁ יהיה־לך׃
Num 18:11  וזה־לך תרומת מתנם לכל־תנופת בני ישׂראל לך נתתים ולבניך ולבנתיך אתך לחק־עולם כל־טהור בביתך יאכל אתו׃
Num 18:12  כל חלב יצהר וכל־חלב תירושׁ ודגן ראשׁיתם אשׁר־יתנו ליהוה לך נתתים׃
Num 18:13  בכורי כל־אשׁר בארצם אשׁר־יביאו ליהוה לך יהיה כל־טהור בביתך יאכלנו׃
Num 18:14  כל־חרם בישׂראל לך יהיה׃
Num 18:15  כל־פטר רחם לכל־בשׂר אשׁר־יקריבו ליהוה באדם ובבהמה יהיה־לך אך פדה תפדה את בכור האדם ואת בכור־הבהמה הטמאה תפדה׃
Num 18:16  ופדויו מבן־חדשׁ תפדה בערכך כסף חמשׁת שׁקלים בשׁקל הקדשׁ עשׂרים גרה הוא׃
Num 18:17  אך בכור־שׁור או־בכור כשׂב או־בכור עז לא תפדה קדשׁ הם את־דמם תזרק על־המזבח ואת־חלבם תקטיר אשׁה לריח ניחח ליהוה׃
Num 18:18  ובשׂרם יהיה־לך כחזה התנופה וכשׁוק הימין לך יהיה׃
Num 18:19  כל תרומת הקדשׁים אשׁר ירימו בני־ישׂראל ליהוה נתתי לך ולבניך ולבנתיך אתך לחק־עולם ברית מלח עולם הוא לפני יהוה לך ולזרעך אתך׃
Num 18:20  ויאמר יהוה אל־אהרן בארצם לא תנחל וחלק לא־יהיה לך בתוכם אני חלקך ונחלתך בתוך בני ישׂראל׃
Num 18:21  ולבני לוי הנה נתתי כל־מעשׂר בישׂראל לנחלה חלף עבדתם אשׁר־הם עבדים את־עבדת אהל מועד׃
Num 18:22  ולא־יקרבו עוד בני ישׂראל אל־אהל מועד לשׂאת חטא למות׃
Num 18:23  ועבד הלוי הוא את־עבדת אהל מועד והם ישׂאו עונם חקת עולם לדרתיכם ובתוך בני ישׂראל לא ינחלו נחלה׃
Num 18:24  כי את־מעשׂר בני־ישׂראל אשׁר ירימו ליהוה תרומה נתתי ללוים לנחלה על־כן אמרתי להם בתוך בני ישׂראל לא ינחלו נחלה׃
Num 18:25  וידבר יהוה אל־משׁה לאמר׃
Num 18:26  ואל־הלוים תדבר ואמרת אלהם כי־תקחו מאת בני־ישׂראל את־המעשׂר אשׁר נתתי לכם מאתם בנחלתכם והרמתם ממנו תרומת יהוה מעשׂר מן־המעשׂר׃
Num 18:27  ונחשׁב לכם תרומתכם כדגן מן־הגרן וכמלאה מן־היקב׃
Num 18:28  כן תרימו גם־אתם תרומת יהוה מכל מעשׂרתיכם אשׁר תקחו מאת בני ישׂראל ונתתם ממנו את־תרומת יהוה לאהרן הכהן׃
Num 18:29  מכל מתנתיכם תרימו את כל־תרומת יהוה מכל־חלבו את־מקדשׁו ממנו׃
Num 18:30  ואמרת אלהם בהרימכם את־חלבו ממנו ונחשׁב ללוים כתבואת גרן וכתבואת יקב׃
Num 18:31  ואכלתם אתו בכל־מקום אתם וביתכם כי־שׂכר הוא לכם חלף עבדתכם באהל מועד׃
Num 18:32  ולא־תשׂאו עליו חטא בהרימכם את־חלבו ממנו ואת־קדשׁי בני־ישׂראל לא תחללו ולא תמותו׃
Num 19:1  וידבר יהוה אל־משׁה ואל־אהרן לאמר׃
Num 19:2  זאת חקת התורה אשׁר־צוה יהוה לאמר דבר אל־בני ישׂראל ויקחו אליך פרה אדמה תמימה אשׁר אין־בה מום אשׁר לא־עלה עליה על׃
Num 19:3  ונתתם אתה אל־אלעזר הכהן והוציא אתה אל־מחוץ למחנה ושׁחט אתה לפניו׃
Num 19:4  ולקח אלעזר הכהן מדמה באצבעו והזה אל־נכח פני אהל־מועד מדמה שׁבע פעמים׃
Num 19:5  ושׂרף את־הפרה לעיניו את־ערה ואת־בשׂרה ואת־דמה על־פרשׁה ישׂרף׃
Num 19:6  ולקח הכהן עץ ארז ואזוב ושׁני תולעת והשׁליך אל־תוך שׂרפת הפרה׃
Num 19:7  וכבס בגדיו הכהן ורחץ בשׂרו במים ואחר יבא אל־המחנה וטמא הכהן עד־הערב׃
Num 19:8  והשׂרף אתה יכבס בגדיו במים ורחץ בשׂרו במים וטמא עד־הערב׃
Num 19:9  ואסף אישׁ טהור את אפר הפרה והניח מחוץ למחנה במקום טהור והיתה לעדת בני־ישׂראל למשׁמרת למי נדה חטאת הוא׃
Num 19:10  וכבס האסף את־אפר הפרה את־בגדיו וטמא עד־הערב והיתה לבני ישׂראל ולגר הגר בתוכם לחקת עולם׃
Num 19:11  הנגע במת לכל־נפשׁ אדם וטמא שׁבעת ימים׃
Num 19:12  הוא יתחטא־בו ביום השׁלישׁי וביום השׁביעי יטהר ואם־לא יתחטא ביום השׁלישׁי וביום השׁביעי לא יטהר׃
Num 19:13  כל־הנגע במת בנפשׁ האדם אשׁר־ימות ולא יתחטא את־משׁכן יהוה טמא ונכרתה הנפשׁ ההוא מישׂראל כי מי נדה לא־זרק עליו טמא יהיה עוד טמאתו בו׃
Num 19:14  זאת התורה אדם כי־ימות באהל כל־הבא אל־האהל וכל־אשׁר באהל יטמא שׁבעת ימים׃
Num 19:15  וכל כלי פתוח אשׁר אין־צמיד פתיל עליו טמא הוא׃
Num 19:16  וכל אשׁר־יגע על־פני השׂדה בחלל־חרב או במת או־בעצם אדם או בקבר יטמא שׁבעת ימים׃
Num 19:17  ולקחו לטמא מעפר שׂרפת החטאת ונתן עליו מים חיים אל־כלי׃
Num 19:18  ולקח אזוב וטבל במים אישׁ טהור והזה על־האהל ועל־כל־הכלים ועל־הנפשׁות אשׁר היו־שׁם ועל־הנגע בעצם או בחלל או במת או בקבר׃
Num 19:19  והזה הטהר על־הטמא ביום השׁלישׁי וביום השׁביעי וחטאו ביום השׁביעי וכבס בגדיו ורחץ במים וטהר בערב׃
Num 19:20  ואישׁ אשׁר־יטמא ולא יתחטא ונכרתה הנפשׁ ההוא מתוך הקהל כי את־מקדשׁ יהוה טמא מי נדה לא־זרק עליו טמא הוא׃
Num 19:21  והיתה להם לחקת עולם ומזה מי־הנדה יכבס בגדיו והנגע במי הנדה יטמא עד־הערב׃
Num 19:22  וכל אשׁר־יגע־בו הטמא יטמא והנפשׁ הנגעת תטמא עד־הערב׃
Num 20:1  ויבאו בני־ישׂראל כל־העדה מדבר־צן בחדשׁ הראשׁון וישׁב העם בקדשׁ ותמת שׁם מרים ותקבר שׁם׃
Num 20:2  ולא־היה מים לעדה ויקהלו על־משׁה ועל־אהרן׃
Num 20:3  וירב העם עם־משׁה ויאמרו לאמר ולו גוענו בגוע אחינו לפני יהוה׃
Num 20:4  ולמה הבאתם את־קהל יהוה אל־המדבר הזה למות שׁם אנחנו ובעירנו׃
Num 20:5  ולמה העליתנו ממצרים להביא אתנו אל־המקום הרע הזה לא מקום זרע ותאנה וגפן ורמון ומים אין לשׁתות׃
Num 20:6  ויבא משׁה ואהרן מפני הקהל אל־פתח אהל מועד ויפלו על־פניהם וירא כבוד־יהוה אליהם׃
Num 20:7  וידבר יהוה אל־משׁה לאמר׃
Num 20:8  קח את־המטה והקהל את־העדה אתה ואהרן אחיך ודברתם אל־הסלע לעיניהם ונתן מימיו והוצאת להם מים מן־הסלע והשׁקית את־העדה ואת־בעירם׃
Num 20:9  ויקח משׁה את־המטה מלפני יהוה כאשׁר צוהו׃
Num 20:10  ויקהלו משׁה ואהרן את־הקהל אל־פני הסלע ויאמר להם שׁמעו־נא המרים המן־הסלע הזה נוציא לכם מים׃
Num 20:11  וירם משׁה את־ידו ויך את־הסלע במטהו פעמים ויצאו מים רבים ותשׁת העדה ובעירם׃
Num 20:12  ויאמר יהוה אל־משׁה ואל־אהרן יען לא־האמנתם בי להקדישׁני לעיני בני ישׂראל לכן לא תביאו את־הקהל הזה אל־הארץ אשׁר־נתתי להם׃
Num 20:13  המה מי מריבה אשׁר־רבו בני־ישׂראל את־יהוה ויקדשׁ בם׃
Num 20:14  וישׁלח משׁה מלאכים מקדשׁ אל־מלך אדום כה אמר אחיך ישׂראל אתה ידעת את כל־התלאה אשׁר מצאתנו׃
Num 20:15  וירדו אבתינו מצרימה ונשׁב במצרים ימים רבים וירעו לנו מצרים ולאבתינו׃
Num 20:16  ונצעק אל־יהוה וישׁמע קלנו וישׁלח מלאך ויצאנו ממצרים והנה אנחנו בקדשׁ עיר קצה גבולך׃
Num 20:17  נעברה־נא בארצך לא נעבר בשׂדה ובכרם ולא נשׁתה מי באר דרך המלך נלך לא נטה ימין ושׂמאול עד אשׁר־נעבר גבלך׃
Num 20:18  ויאמר אליו אדום לא תעבר בי פן־בחרב אצא לקראתך׃
Num 20:19  ויאמרו אליו בני־ישׂראל במסלה נעלה ואם־מימיך נשׁתה אני ומקני ונתתי מכרם רק אין־דבר ברגלי אעברה׃
Num 20:20  ויאמר לא תעבר ויצא אדום לקראתו בעם כבד וביד חזקה׃
Num 20:21  וימאן אדום נתן את־ישׂראל עבר בגבלו ויט ישׂראל מעליו׃
Num 20:22  ויסעו מקדשׁ ויבאו בני־ישׂראל כל־העדה הר ההר׃
Num 20:23  ויאמר יהוה אל־משׁה ואל־אהרן בהר ההר על־גבול ארץ־אדום לאמר׃
Num 20:24  יאסף אהרן אל־עמיו כי לא יבא אל־הארץ אשׁר נתתי לבני ישׂראל על אשׁר־מריתם את־פי למי מריבה׃
Num 20:25  קח את־אהרן ואת־אלעזר בנו והעל אתם הר ההר׃
Num 20:26  והפשׁט את־אהרן את־בגדיו והלבשׁתם את־אלעזר בנו ואהרן יאסף ומת שׁם׃
Num 20:27  ויעשׂ משׁה כאשׁר צוה יהוה ויעלו אל־הר ההר לעיני כל־העדה׃
Num 20:28  ויפשׁט משׁה את־אהרן את־בגדיו וילבשׁ אתם את־אלעזר בנו וימת אהרן שׁם בראשׁ ההר וירד משׁה ואלעזר מן־ההר׃
Num 20:29  ויראו כל־העדה כי גוע אהרן ויבכו את־אהרן שׁלשׁים יום כל בית ישׂראל׃
Num 21:1  וישׁמע הכנעני מלך־ערד ישׁב הנגב כי בא ישׂראל דרך האתרים וילחם בישׂראל וישׁב ממנו שׁבי׃
Num 21:2  וידר ישׂראל נדר ליהוה ויאמר אם־נתן תתן את־העם הזה בידי והחרמתי את־עריהם׃
Num 21:3  וישׁמע יהוה בקול ישׂראל ויתן את־הכנעני ויחרם אתהם ואת־עריהם ויקרא שׁם־המקום חרמה׃
Num 21:4  ויסעו מהר ההר דרך ים־סוף לסבב את־ארץ אדום ותקצר נפשׁ־העם בדרך׃
Num 21:5  וידבר העם באלהים ובמשׁה למה העליתנו ממצרים למות במדבר כי אין לחם ואין מים ונפשׁנו קצה בלחם הקלקל׃
Num 21:6  וישׁלח יהוה בעם את הנחשׁים השׂרפים וינשׁכו את־העם וימת עם־רב מישׂראל׃
Num 21:7  ויבא העם אל־משׁה ויאמרו חטאנו כי־דברנו ביהוה ובך התפלל אל־יהוה ויסר מעלינו את־הנחשׁ ויתפלל משׁה בעד העם׃
Num 21:8  ויאמר יהוה אל־משׁה עשׂה לך שׂרף ושׂים אתו על־נס והיה כל־הנשׁוך וראה אתו וחי׃
Num 21:9  ויעשׂ משׁה נחשׁ נחשׁת וישׂמהו על־הנס והיה אם־נשׁך הנחשׁ את־אישׁ והביט אל־נחשׁ הנחשׁת וחי׃
Num 21:10  ויסעו בני ישׂראל ויחנו באבת׃
Num 21:11  ויסעו מאבת ויחנו בעיי העברים במדבר אשׁר על־פני מואב ממזרח השׁמשׁ׃
Num 21:12  משׁם נסעו ויחנו בנחל זרד׃
Num 21:13  משׁם נסעו ויחנו מעבר ארנון אשׁר במדבר היצא מגבל האמרי כי ארנון גבול מואב בין מואב ובין האמרי׃
Num 21:14  על־כן יאמר בספר מלחמת יהוה את־והב בסופה ואת־הנחלים ארנון׃
Num 21:15  ואשׁד הנחלים אשׁר נטה לשׁבת ער ונשׁען לגבול מואב׃
Num 21:16  ומשׁם בארה הוא הבאר אשׁר אמר יהוה למשׁה אסף את־העם ואתנה להם מים׃
Num 21:17  אז ישׁיר ישׂראל את־השׁירה הזאת עלי באר ענו־לה׃
Num 21:18  באר חפרוה שׂרים כרוה נדיבי העם במחקק במשׁענתם וממדבר מתנה׃
Num 21:19  וממתנה נחליאל ומנחליאל במות׃
Num 21:20  ומבמות הגיא אשׁר בשׂדה מואב ראשׁ הפסגה ונשׁקפה על־פני הישׁימן׃
Num 21:21  וישׁלח ישׂראל מלאכים אל־סיחן מלך־האמרי לאמר׃
Num 21:22  אעברה בארצך לא נטה בשׂדה ובכרם לא נשׁתה מי באר בדרך המלך נלך עד אשׁר־נעבר גבלך׃
Num 21:23  ולא־נתן סיחן את־ישׂראל עבר בגבלו ויאסף סיחן את־כל־עמו ויצא לקראת ישׂראל המדברה ויבא יהצה וילחם בישׂראל׃
Num 21:24  ויכהו ישׂראל לפי־חרב ויירשׁ את־ארצו מארנן עד־יבק עד־בני עמון כי עז גבול בני עמון׃
Num 21:25  ויקח ישׂראל את כל־הערים האלה וישׁב ישׂראל בכל־ערי האמרי בחשׁבון ובכל־בנתיה׃
Num 21:26  כי חשׁבון עיר סיחן מלך האמרי הוא והוא נלחם במלך מואב הראשׁון ויקח את־כל־ארצו מידו עד־ארנן׃
Num 21:27  על־כן יאמרו המשׁלים באו חשׁבון תבנה ותכונן עיר סיחון׃
Num 21:28  כי־אשׁ יצאה מחשׁבון להבה מקרית סיחן אכלה ער מואב בעלי במות ארנן׃
Num 21:29  אוי־לך מואב אבדת עם־כמושׁ נתן בניו פליטם ובנתיו בשׁבית למלך אמרי סיחון׃
Num 21:30  ונירם אבד חשׁבון עד־דיבן ונשׁים עד־נפח אשׁר עד־מידבא׃
Num 21:31  וישׁב ישׂראל בארץ האמרי׃
Num 21:32  וישׁלח משׁה לרגל את־יעזר וילכדו בנתיה ויירשׁ את־האמרי אשׁר־שׁם׃
Num 21:33  ויפנו ויעלו דרך הבשׁן ויצא עוג מלך־הבשׁן לקראתם הוא וכל־עמו למלחמה אדרעי׃
Num 21:34  ויאמר יהוה אל־משׁה אל־תירא אתו כי בידך נתתי אתו ואת־כל־עמו ואת־ארצו ועשׂית לו כאשׁר עשׂית לסיחן מלך האמרי אשׁר יושׁב בחשׁבון׃
Num 21:35  ויכו אתו ואת־בניו ואת־כל־עמו עד־בלתי השׁאיר־לו שׂריד ויירשׁו את־ארצו׃
Num 22:1  ויסעו בני ישׂראל ויחנו בערבות מואב מעבר לירדן ירחו׃
Num 22:2  וירא בלק בן־צפור את כל־אשׁר־עשׂה ישׂראל לאמרי׃
Num 22:3  ויגר מואב מפני העם מאד כי רב־הוא ויקץ מואב מפני בני ישׂראל׃
Num 22:4  ויאמר מואב אל־זקני מדין עתה ילחכו הקהל את־כל־סביבתינו כלחך השׁור את ירק השׂדה ובלק בן־צפור מלך למואב בעת ההוא׃
Num 22:5  וישׁלח מלאכים אל־בלעם בן־בעור פתורה אשׁר על־הנהר ארץ בני־עמו לקרא־לו לאמר הנה עם יצא ממצרים הנה כסה את־עין הארץ והוא ישׁב ממלי׃
Num 22:6  ועתה לכה־נא ארה־לי את־העם הזה כי־עצום הוא ממני אולי אוכל נכה־בו ואגרשׁנו מן־הארץ כי ידעתי את אשׁר־תברך מברך ואשׁר תאר יואר׃
Num 22:7  וילכו זקני מואב וזקני מדין וקסמים בידם ויבאו אל־בלעם וידברו אליו דברי בלק׃
Num 22:8  ויאמר אליהם לינו פה הלילה והשׁבתי אתכם דבר כאשׁר ידבר יהוה אלי וישׁבו שׂרי־מואב עם־בלעם׃
Num 22:9  ויבא אלהים אל־בלעם ויאמר מי האנשׁים האלה עמך׃
Num 22:10  ויאמר בלעם אל־האלהים בלק בן־צפר מלך מואב שׁלח אלי׃
Num 22:11  הנה העם היצא ממצרים ויכס את־עין הארץ עתה לכה קבה־לי אתו אולי אוכל להלחם בו וגרשׁתיו׃
Num 22:12  ויאמר אלהים אל־בלעם לא תלך עמהם לא תאר את־העם כי ברוך הוא׃
Num 22:13  ויקם בלעם בבקר ויאמר אל־שׂרי בלק לכו אל־ארצכם כי מאן יהוה לתתי להלך עמכם׃
Num 22:14  ויקומו שׂרי מואב ויבאו אל־בלק ויאמרו מאן בלעם הלך עמנו׃
Num 22:15  ויסף עוד בלק שׁלח שׂרים רבים ונכבדים מאלה׃
Num 22:16  ויבאו אל־בלעם ויאמרו לו כה אמר בלק בן־צפור אל־נא תמנע מהלך אלי׃
Num 22:17  כי־כבד אכבדך מאד וכל אשׁר־תאמר אלי אעשׂה ולכה־נא קבה־לי את העם הזה׃
Num 22:18  ויען בלעם ויאמר אל־עבדי בלק אם־יתן־לי בלק מלא ביתו כסף וזהב לא אוכל לעבר את־פי יהוה אלהי לעשׂות קטנה או גדולה׃
Num 22:19  ועתה שׁבו נא בזה גם־אתם הלילה ואדעה מה־יסף יהוה דבר עמי׃
Num 22:20  ויבא אלהים אל־בלעם לילה ויאמר לו אם־לקרא לך באו האנשׁים קום לך אתם ואך את־הדבר אשׁר־אדבר אליך אתו תעשׂה׃
Num 22:21  ויקם בלעם בבקר ויחבשׁ את־אתנו וילך עם־שׂרי מואב׃
Num 22:22  ויחר־אף אלהים כי־הולך הוא ויתיצב מלאך יהוה בדרך לשׂטן לו והוא רכב על־אתנו ושׁני נעריו עמו׃
Num 22:23  ותרא האתון את־מלאך יהוה נצב בדרך וחרבו שׁלופה בידו ותט האתון מן־הדרך ותלך בשׂדה ויך בלעם את־האתון להטתה הדרך׃
Num 22:24  ויעמד מלאך יהוה במשׁעול הכרמים גדר מזה וגדר מזה׃
Num 22:25  ותרא האתון את־מלאך יהוה ותלחץ אל־הקיר ותלחץ את־רגל בלעם אל־הקיר ויסף להכתה׃
Num 22:26  ויוסף מלאך־יהוה עבור ויעמד במקום צר אשׁר אין־דרך לנטות ימין ושׂמאול׃
Num 22:27  ותרא האתון את־מלאך יהוה ותרבץ תחת בלעם ויחר־אף בלעם ויך את־האתון במקל׃
Num 22:28  ויפתח יהוה את־פי האתון ותאמר לבלעם מה־עשׂיתי לך כי הכיתני זה שׁלשׁ רגלים׃
Num 22:29  ויאמר בלעם לאתון כי התעללת בי לו ישׁ־חרב בידי כי עתה הרגתיך׃
Num 22:30  ותאמר האתון אל־בלעם הלוא אנכי אתנך אשׁר־רכבת עלי מעודך עד־היום הזה ההסכן הסכנתי לעשׂות לך כה ויאמר לא׃
Num 22:31  ויגל יהוה את־עיני בלעם וירא את־מלאך יהוה נצב בדרך וחרבו שׁלפה בידו ויקד וישׁתחו לאפיו׃
Num 22:32  ויאמר אליו מלאך יהוה על־מה הכית את־אתנך זה שׁלושׁ רגלים הנה אנכי יצאתי לשׂטן כי־ירט הדרך לנגדי׃
Num 22:33  ותראני האתון ותט לפני זה שׁלשׁ רגלים אולי נטתה מפני כי עתה גם־אתכה הרגתי ואותה החייתי׃
Num 22:34  ויאמר בלעם אל־מלאך יהוה חטאתי כי לא ידעתי כי אתה נצב לקראתי בדרך ועתה אם־רע בעיניך אשׁובה לי׃
Num 22:35  ויאמר מלאך יהוה אל־בלעם לך עם־האנשׁים ואפס את־הדבר אשׁר־אדבר אליך אתו תדבר וילך בלעם עם־שׂרי בלק׃
Num 22:36  וישׁמע בלק כי בא בלעם ויצא לקראתו אל־עיר מואב אשׁר על־גבול ארנן אשׁר בקצה הגבול׃
Num 22:37  ויאמר בלק אל־בלעם הלא שׁלח שׁלחתי אליך לקרא־לך למה לא־הלכת אלי האמנם לא אוכל כבדך׃
Num 22:38  ויאמר בלעם אל־בלק הנה־באתי אליך עתה היכל אוכל דבר מאומה הדבר אשׁר ישׂים אלהים בפי אתו אדבר׃
Num 22:39  וילך בלעם עם־בלק ויבאו קרית חצות׃
Num 22:40  ויזבח בלק בקר וצאן וישׁלח לבלעם ולשׂרים אשׁר אתו׃
Num 22:41  ויהי בבקר ויקח בלק את־בלעם ויעלהו במות בעל וירא משׁם קצה העם׃
Num 23:1  ויאמר בלעם אל־בלק בנה־לי בזה שׁבעה מזבחת והכן לי בזה שׁבעה פרים ושׁבעה אילים׃
Num 23:2  ויעשׂ בלק כאשׁר דבר בלעם ויעל בלק ובלעם פר ואיל במזבח׃
Num 23:3  ויאמר בלעם לבלק התיצב על־עלתך ואלכה אולי יקרה יהוה לקראתי ודבר מה־יראני והגדתי לך וילך שׁפי׃
Num 23:4  ויקר אלהים אל־בלעם ויאמר אליו את־שׁבעת המזבחת ערכתי ואעל פר ואיל במזבח׃
Num 23:5  וישׂם יהוה דבר בפי בלעם ויאמר שׁוב אל־בלק וכה תדבר׃
Num 23:6  וישׁב אליו והנה נצב על־עלתו הוא וכל־שׂרי מואב׃
Num 23:7  וישׂא משׁלו ויאמר מן־ארם ינחני בלק מלך־מואב מהררי־קדם לכה ארה־לי יעקב ולכה זעמה ישׂראל׃
Num 23:8  מה אקב לא קבה אל ומה אזעם לא זעם יהוה׃
Num 23:9  כי־מראשׁ צרים אראנו ומגבעות אשׁורנו הן־עם לבדד ישׁכן ובגוים לא יתחשׁב׃
Num 23:10  מי מנה עפר יעקב ומספר את־רבע ישׂראל תמת נפשׁי מות ישׁרים ותהי אחריתי כמהו׃
Num 23:11  ויאמר בלק אל־בלעם מה עשׂית לי לקב איבי לקחתיך והנה ברכת ברך׃
Num 23:12  ויען ויאמר הלא את אשׁר ישׂים יהוה בפי אתו אשׁמר לדבר׃
Num 23:13  ויאמר אליו בלק לך־נא אתי אל־מקום אחר אשׁר תראנו משׁם אפס קצהו תראה וכלו לא תראה וקבנו־לי משׁם׃
Num 23:14  ויקחהו שׂדה צפים אל־ראשׁ הפסגה ויבן שׁבעה מזבחת ויעל פר ואיל במזבח׃
Num 23:15  ויאמר אל־בלק התיצב כה על־עלתך ואנכי אקרה כה׃
Num 23:16  ויקר יהוה אל־בלעם וישׂם דבר בפיו ויאמר שׁוב אל־בלק וכה תדבר׃
Num 23:17  ויבא אליו והנו נצב על־עלתו ושׂרי מואב אתו ויאמר לו בלק מה־דבר יהוה׃
Num 23:18  וישׂא משׁלו ויאמר קום בלק ושׁמע האזינה עדי בנו צפר׃
Num 23:19  לא אישׁ אל ויכזב ובן־אדם ויתנחם ההוא אמר ולא יעשׂה ודבר ולא יקימנה׃
Num 23:20  הנה ברך לקחתי וברך ולא אשׁיבנה׃
Num 23:21  לא־הביט און ביעקב ולא־ראה עמל בישׂראל יהוה אלהיו עמו ותרועת מלך בו׃
Num 23:22  אל מוציאם ממצרים כתועפת ראם לו׃
Num 23:23  כי לא־נחשׁ ביעקב ולא־קסם בישׂראל כעת יאמר ליעקב ולישׂראל מה־פעל אל׃
Num 23:24  הן־עם כלביא יקום וכארי יתנשׂא לא ישׁכב עד־יאכל טרף ודם־חללים ישׁתה׃
Num 23:25  ויאמר בלק אל־בלעם גם־קב לא תקבנו גם־ברך לא תברכנו׃
Num 23:26  ויען בלעם ויאמר אל־בלק הלא דברתי אליך לאמר כל אשׁר־ידבר יהוה אתו אעשׂה׃
Num 23:27  ויאמר בלק אל־בלעם לכה־נא אקחך אל־מקום אחר אולי יישׁר בעיני האלהים וקבתו לי משׁם׃
Num 23:28  ויקח בלק את־בלעם ראשׁ הפעור הנשׁקף על־פני הישׁימן׃
Num 23:29  ויאמר בלעם אל־בלק בנה־לי בזה שׁבעה מזבחת והכן לי בזה שׁבעה פרים ושׁבעה אילם׃
Num 23:30  ויעשׂ בלק כאשׁר אמר בלעם ויעל פר ואיל במזבח׃
Num 24:1  וירא בלעם כי טוב בעיני יהוה לברך את־ישׂראל ולא־הלך כפעם־בפעם לקראת נחשׁים וישׁת אל־המדבר פניו׃
Num 24:2  וישׂא בלעם את־עיניו וירא את־ישׂראל שׁכן לשׁבטיו ותהי עליו רוח אלהים׃
Num 24:3  וישׂא משׁלו ויאמר נאם בלעם בנו בער ונאם הגבר שׁתם העין׃
Num 24:4  נאם שׁמע אמרי־אל אשׁר מחזה שׁדי יחזה נפל וגלוי עינים׃
Num 24:5  מה־טבו אהליך יעקב משׁכנתיך ישׂראל׃
Num 24:6  כנחלים נטיו כגנת עלי נהר כאהלים נטע יהוה כארזים עלי־מים׃
Num 24:7  יזל־מים מדליו וזרעובמים רבים וירם מאגג מלכו ותנשׂא מלכתו׃
Num 24:8  אל מוציאו ממצרים כתועפת ראם לו יאכל גוים צריו ועצמתיהם יגרם וחציו ימחץ׃
Num 24:9  כרע שׁכב כארי וכלביא מי יקימנו מברכיך ברוך וארריך ארור׃
Num 24:10  ויחר־אף בלק אל־בלעם ויספק את־כפיו ויאמר בלק אל־בלעם לקב איבי קראתיך והנה ברכת ברך זה שׁלשׁ פעמים׃
Num 24:11  ועתה ברח־לך אל־מקומך אמרתי כבד אכבדך והנה מנעך יהוה מכבוד׃
Num 24:12  ויאמר בלעם אל־בלק הלא גם אל־מלאכיך אשׁר־שׁלחת אלי דברתי לאמר׃
Num 24:13  אם־יתן־לי בלק מלא ביתו כסף וזהב לא אוכל לעבר את־פי יהוה לעשׂות טובה או רעה מלבי אשׁר־ידבר יהוה אתו אדבר׃
Num 24:14  ועתה הנני הולך לעמי לכה איעצך אשׁר יעשׂה העם הזה לעמך באחרית הימים׃
Num 24:15  וישׂא משׁלו ויאמר נאם בלעם בנו בער ונאם הגבר שׁתם העין׃
Num 24:16  נאם שׁמע אמרי־אל וידע דעת עליון מחזה שׁדי יחזה נפל וגלוי עינים׃
Num 24:17  אראנו ולא עתה אשׁורנו ולא קרוב דרך כוכב מיעקב וקם שׁבט מישׂראל ומחץ פאתי מואב וקרקר כל־בני־שׁת׃
Num 24:18  והיה אדום ירשׁה והיה ירשׁה שׂעיר איביו וישׂראל עשׂה חיל׃
Num 24:19  וירד מיעקב והאביד שׂריד מעיר׃
Num 24:20  וירא את־עמלק וישׂא משׁלו ויאמר ראשׁית גוים עמלק ואחריתו עדי אבד׃
Num 24:21  וירא את־הקיני וישׂא משׁלו ויאמר איתן מושׁבך ושׂים בסלע קנך׃
Num 24:22  כי אם־יהיה לבער קין עד־מה אשׁור תשׁבך׃
Num 24:23  וישׂא משׁלו ויאמר אוי מי יחיה משׂמו אל׃
Num 24:24  וצים מיד כתים וענו אשׁור וענו־עבר וגם־הוא עדי אבד׃
Num 24:25  ויקם בלעם וילך וישׁב למקמו וגם־בלק הלך לדרכו׃
Num 25:1  וישׁב ישׂראל בשׁטים ויחל העם לזנות אל־בנות מואב׃
Num 25:2  ותקראן לעם לזבחי אלהיהן ויאכל העם וישׁתחוו לאלהיהן׃
Num 25:3  ויצמד ישׂראל לבעל פעור ויחר־אף יהוה בישׂראל׃
Num 25:4  ויאמר יהוה אל־משׁה קח את־כל־ראשׁי העם והוקע אותם ליהוה נגד השׁמשׁ וישׁב חרון אף־יהוה מישׂראל׃
Num 25:5  ויאמר משׁה אל־שׁפטי ישׂראל הרגו אישׁ אנשׁיו הנצמדים לבעל פעור׃
Num 25:6  והנה אישׁ מבני ישׂראל בא ויקרב אל־אחיו את־המדינית לעיני משׁה ולעיני כל־עדת בני־ישׂראל והמה בכים פתח אהל מועד׃
Num 25:7  וירא פינחס בן־אלעזר בן־אהרן הכהן ויקם מתוך העדה ויקח רמח בידו׃
Num 25:8  ויבא אחר אישׁ־ישׂראל אל־הקבה וידקר את־שׁניהם את אישׁ ישׂראל ואת־האשׁה אל־קבתה ותעצר המגפה מעל בני ישׂראל׃
Num 25:9  ויהיו המתים במגפה ארבעה ועשׂרים אלף׃
Num 25:10  וידבר יהוה אל־משׁה לאמר׃
Num 25:11  פינחס בן־אלעזר בן־אהרן הכהן השׁיב את־חמתי מעל בני־ישׂראל בקנאו את־קנאתי בתוכם ולא־כליתי את־בני־ישׂראל בקנאתי׃
Num 25:12  לכן אמר הנני נתן לו את־בריתי שׁלום׃
Num 25:13  והיתה לו ולזרעו אחריו ברית כהנת עולם תחת אשׁר קנא לאלהיו ויכפר על־בני ישׂראל׃
Num 25:14  ושׁם אישׁ ישׂראל המכה אשׁר הכה את־המדינית זמרי בן־סלוא נשׂיא בית־אב לשׁמעני׃
Num 25:15  ושׁם האשׁה המכה המדינית כזבי בת־צור ראשׁ אמות בית־אב במדין הוא׃
Num 25:16  וידבר יהוה אל־משׁה לאמר׃
Num 25:17  צרור את־המדינים והכיתם אותם׃
Num 25:18  כי צררים הם לכם בנכליהם אשׁר־נכלו לכם על־דבר־פעור ועל־דבר כזבי בת־נשׂיא מדין אחתם המכה ביום־המגפה על־דבר־פעור׃
Num 25:19  ויהי אחרי המגפה׃
Num 26:1  ויאמר יהוה אל־משׁה ואל אלעזר בן־אהרן הכהן לאמר׃
Num 26:2  שׂאו את־ראשׁ כל־עדת בני־ישׂראל מבן עשׂרים שׁנה ומעלה לבית אבתם כל־יצא צבא בישׂראל׃
Num 26:3  וידבר משׁה ואלעזר הכהן אתם בערבת מואב על־ירדן ירחו לאמר׃
Num 26:4  מבן עשׂרים שׁנה ומעלה כאשׁר צוה יהוה את־משׁה ובני ישׂראל היצאים מארץ מצרים׃
Num 26:5  ראובן בכור ישׂראל בני ראובן חנוך משׁפחת החנכי לפלוא משׁפחת הפלאי׃
Num 26:6  לחצרן משׁפחת החצרוני לכרמי משׁפחת הכרמי׃
Num 26:7  אלה משׁפחת הראובני ויהיו פקדיהם שׁלשׁה וארבעים אלף ושׁבע מאות ושׁלשׁים׃
Num 26:8  ובני פלוא אליאב׃
Num 26:9  ובני אליאב נמואל ודתן ואבירם הוא־דתן ואבירם קרואי העדה אשׁר הצו על־משׁה ועל־אהרן בעדת־קרח בהצתם על־יהוה׃
Num 26:10  ותפתח הארץ את־פיה ותבלע אתם ואת־קרח במות העדה באכל האשׁ את חמשׁים ומאתים אישׁ ויהיו לנס׃
Num 26:11  ובני־קרח לא־מתו׃
Num 26:12  בני שׁמעון למשׁפחתם לנמואל משׁפחת הנמואלי לימין משׁפחת הימיני ליכין משׁפחת היכיני׃
Num 26:13  לזרח משׁפחת הזרחי לשׁאול משׁפחת השׁאולי׃
Num 26:14  אלה משׁפחת השׁמעני שׁנים ועשׂרים אלף ומאתים׃
Num 26:15  בני גד למשׁפחתם לצפון משׁפחת הצפוני לחגי משׁפחת החגי לשׁוני משׁפחת השׁוני׃
Num 26:16  לאזני משׁפחת האזני לערי משׁפחת הערי׃
Num 26:17  לארוד משׁפחת הארודי לאראלי משׁפחת האראלי׃
Num 26:18  אלה משׁפחת בני־גד לפקדיהם ארבעים אלף וחמשׁ מאות׃
Num 26:19  בני יהודה ער ואונן וימת ער ואונן בארץ כנען׃
Num 26:20  ויהיו בני־יהודה למשׁפחתם לשׁלה משׁפחת השׁלני לפרץ משׁפחת הפרצי לזרח משׁפחת הזרחי׃
Num 26:21  ויהיו בני־פרץ לחצרן משׁפחת החצרני לחמול משׁפחת החמולי׃
Num 26:22  אלה משׁפחת יהודה לפקדיהם שׁשׁה ושׁבעים אלף וחמשׁ מאות׃
Num 26:23  בני ישׂשכר למשׁפחתם תולע משׁפחת התולעי לפוה משׁפחת הפוני׃
Num 26:24  לישׁוב משׁפחת הישׁבי לשׁמרן משׁפחת השׁמרני׃
Num 26:25  אלה משׁפחת ישׂשכר לפקדיהם ארבעה ושׁשׁים אלף ושׁלשׁ מאות׃
Num 26:26  בני זבולן למשׁפחתם לסרד משׁפחת הסרדי לאלון משׁפחת האלני ליחלאל משׁפחת היחלאלי׃
Num 26:27  אלה משׁפחת הזבולני לפקדיהם שׁשׁים אלף וחמשׁ מאות׃
Num 26:28  בני יוסף למשׁפחתם מנשׁה ואפרים׃
Num 26:29  בני מנשׁה למכיר משׁפחת המכירי ומכיר הוליד את־גלעד לגלעד משׁפחת הגלעדי׃
Num 26:30  אלה בני גלעד איעזר משׁפחת האיעזרי לחלק משׁפחת החלקי׃
Num 26:31  ואשׂריאל משׁפחת האשׂראלי ושׁכם משׁפחת השׁכמי׃
Num 26:32  ושׁמידע משׁפחת השׁמידעי וחפר משׁפחת החפרי׃
Num 26:33  וצלפחד בן־חפר לא־היו לו בנים כי אם־בנות ושׁם בנות צלפחד מחלה ונעה חגלה מלכה ותרצה׃
Num 26:34  אלה משׁפחת מנשׁה ופקדיהם שׁנים וחמשׁים אלף ושׁבע מאות׃
Num 26:35  אלה בני־אפרים למשׁפחתם לשׁותלח משׁפחת השׁתלחי לבכר משׁפחת הבכרי לתחן משׁפחת התחני׃
Num 26:36  ואלה בני שׁותלח לערן משׁפחת הערני׃
Num 26:37  אלה משׁפחת בני־אפרים לפקדיהם שׁנים ושׁלשׁים אלף וחמשׁ מאות אלה בני־יוסף למשׁפחתם׃
Num 26:38  בני בנימן למשׁפחתם לבלע משׁפחת הבלעי לאשׁבל משׁפחת האשׁבלי לאחירם משׁפחת האחירמי׃
Num 26:39  לשׁפופם משׁפחת השׁופמי לחופם משׁפחת החופמי׃
Num 26:40  ויהיו בני־בלע ארד ונעמן משׁפחת הארדי לנעמן משׁפחת הנעמי׃
Num 26:41  אלה בני־בנימן למשׁפחתם ופקדיהם חמשׁה וארבעים אלף ושׁשׁ מאות׃
Num 26:42  אלה בני־דן למשׁפחתם לשׁוחם משׁפחת השׁוחמי אלה משׁפחת דן למשׁפחתם׃
Num 26:43  כל־משׁפחת השׁוחמי לפקדיהם ארבעה ושׁשׁים אלף וארבע מאות׃
Num 26:44  בני אשׁר למשׁפחתם לימנה משׁפחת הימנה לישׁוי משׁפחת הישׁוי לבריעה משׁפחת הבריעי׃
Num 26:45  לבני בריעה לחבר משׁפחת החברי למלכיאל משׁפחת המלכיאלי׃
Num 26:46  ושׁם בת־אשׁר שׂרח׃
Num 26:47  אלה משׁפחת בני־אשׁר לפקדיהם שׁלשׁה וחמשׁים אלף וארבע מאות׃
Num 26:48  בני נפתלי למשׁפחתם ליחצאל משׁפחת היחצאלי לגוני משׁפחת הגוני׃
Num 26:49  ליצר משׁפחת היצרי לשׁלם משׁפחת השׁלמי׃
Num 26:50  אלה משׁפחת נפתלי למשׁפחתם ופקדיהם חמשׁה וארבעים אלף וארבע מאות׃
Num 26:51  אלה פקודי בני ישׂראל שׁשׁ־מאות אלף ואלף שׁבע מאות ושׁלשׁים׃
Num 26:52  וידבר יהוה אל־משׁה לאמר׃
Num 26:53  לאלה תחלק הארץ בנחלה במספר שׁמות׃
Num 26:54  לרב תרבה נחלתו ולמעט תמעיט נחלתו אישׁ לפי פקדיו יתן נחלתו׃
Num 26:55  אך־בגורל יחלק את־הארץ לשׁמות מטות־אבתם ינחלו׃
Num 26:56  על־פי הגורל תחלק נחלתו בין רב למעט׃
Num 26:57  ואלה פקודי הלוי למשׁפחתם לגרשׁון משׁפחת הגרשׁני לקהת משׁפחת הקהתי למררי משׁפחת המררי׃
Num 26:58  אלה משׁפחת לוי משׁפחת הלבני משׁפחת החברני משׁפחת המחלי משׁפחת המושׁי משׁפחת הקרחי וקהת הולד את־עמרם׃
Num 26:59  ושׁם אשׁת עמרם יוכבד בת־לוי אשׁר ילדה אתה ללוי במצרים ותלד לעמרם את־אהרן ואת־משׁה ואת מרים אחתם׃
Num 26:60  ויולד לאהרן את־נדב ואת־אביהוא את־אלעזר ואת־איתמר׃
Num 26:61  וימת נדב ואביהוא בהקריבם אשׁ־זרה לפני יהוה׃
Num 26:62  ויהיו פקדיהם שׁלשׁה ועשׂרים אלף כל־זכר מבן־חדשׁ ומעלה כי לא התפקדו בתוך בני ישׂראל כי לא־נתן להם נחלה בתוך בני ישׂראל׃
Num 26:63  אלה פקודי משׁה ואלעזר הכהן אשׁר פקדו את־בני ישׂראל בערבת מואב על ירדן ירחו׃
Num 26:64  ובאלה לא־היה אישׁ מפקודי משׁה ואהרן הכהן אשׁר פקדו את־בני ישׂראל במדבר סיני׃
Num 26:65  כי־אמר יהוה להם מות ימתו במדבר ולא־נותר מהם אישׁ כי אם־כלב בן־יפנה ויהושׁע בן־נון׃
Num 27:1  ותקרבנה בנות צלפחד בן־חפר בן־גלעד בן־מכיר בן־מנשׁה למשׁפחת מנשׁה בן־יוסף ואלה שׁמות בנתיו מחלה נעה וחגלה ומלכה ותרצה׃
Num 27:2  ותעמדנה לפני משׁה ולפני אלעזר הכהן ולפני הנשׂיאם וכל־העדה פתח אהל־מועד לאמר׃
Num 27:3  אבינו מת במדבר והוא לא־היה בתוך העדה הנועדים על־יהוה בעדת־קרח כי־בחטאו מת ובנים לא־היו לו׃
Num 27:4  למה יגרע שׁם־אבינו מתוך משׁפחתו כי אין לו בן תנה־לנו אחזה בתוך אחי אבינו׃
Num 27:5  ויקרב משׁה את־משׁפטן לפני יהוה׃
Num 27:6  ויאמר יהוה אל־משׁה לאמר׃
Num 27:7  כן בנות צלפחד דברת נתן תתן להם אחזת נחלה בתוך אחי אביהם והעברת את־נחלת אביהן להן׃
Num 27:8  ואל־בני ישׂראל תדבר לאמר אישׁ כי־ימות ובן אין לו והעברתם את־נחלתו לבתו׃
Num 27:9  ואם־אין לו בת ונתתם את־נחלתו לאחיו׃
Num 27:10  ואם־אין לו אחים ונתתם את־נחלתו לאחי אביו׃
Num 27:11  ואם־אין אחים לאביו ונתתם את־נחלתו לשׁארו הקרב אליו ממשׁפחתו וירשׁ אתה והיתה לבני ישׂראל לחקת משׁפט כאשׁר צוה יהוה את־משׁה׃
Num 27:12  ויאמר יהוה אל־משׁה עלה אל־הר העברים הזה וראה את־הארץ אשׁר נתתי לבני ישׂראל׃
Num 27:13  וראיתה אתה ונאספת אל־עמיך גם־אתה כאשׁר נאסף אהרן אחיך׃
Num 27:14  כאשׁר מריתם פי במדבר־צן במריבת העדה להקדישׁני במים לעיניהם הם מי־מריבת קדשׁ מדבר־צן׃
Num 27:15  וידבר משׁה אל־יהוה לאמר׃
Num 27:16  יפקד יהוה אלהי הרוחת לכל־בשׂר אישׁ על־העדה׃
Num 27:17  אשׁר־יצא לפניהם ואשׁר יבא לפניהם ואשׁר יוציאם ואשׁר יביאם ולא תהיה עדת יהוה כצאן אשׁר אין־להם רעה׃
Num 27:18  ויאמר יהוה אל־משׁה קח־לך את־יהושׁע בן־נון אישׁ אשׁר־רוח בו וסמכת את־ידך עליו׃
Num 27:19  והעמדת אתו לפני אלעזר הכהן ולפני כל־העדה וצויתה אתו לעיניהם׃
Num 27:20  ונתתה מהודך עליו למען ישׁמעו כל־עדת בני ישׂראל׃
Num 27:21  ולפני אלעזר הכהן יעמד ושׁאל לו במשׁפט האורים לפני יהוה על־פיו יצאו ועל־פיו יבאו הוא וכל־בני־ישׂראל אתו וכל־העדה׃
Num 27:22  ויעשׂ משׁה כאשׁר צוה יהוה אתו ויקח את־יהושׁע ויעמדהו לפני אלעזר הכהן ולפני כל־העדה׃
Num 27:23  ויסמך את־ידיו עליו ויצוהו כאשׁר דבר יהוה ביד־משׁה׃
Num 28:1  וידבר יהוה אל־משׁה לאמר׃
Num 28:2  צו את־בני ישׂראל ואמרת אלהם את־קרבני לחמי לאשׁי ריח ניחחי תשׁמרו להקריב לי במועדו׃
Num 28:3  ואמרת להם זה האשׁה אשׁר תקריבו ליהוה כבשׂים בני־שׁנה תמימם שׁנים ליום עלה תמיד׃
Num 28:4  את־הכבשׂ אחד תעשׂה בבקר ואת הכבשׂ השׁני תעשׂה בין הערבים׃
Num 28:5  ועשׂירית האיפה סלת למנחה בלולה בשׁמן כתית רביעת ההין׃
Num 28:6  עלת תמיד העשׂיה בהר סיני לריח ניחח אשׁה ליהוה׃
Num 28:7  ונסכו רביעת ההין לכבשׂ האחד בקדשׁ הסך נסך שׁכר ליהוה׃
Num 28:8  ואת הכבשׂ השׁני תעשׂה בין הערבים כמנחת הבקר וכנסכו תעשׂה אשׁה ריח ניחח ליהוה׃
Num 28:9  וביום השׁבת שׁני־כבשׂים בני־שׁנה תמימם ושׁני עשׂרנים סלת מנחה בלולה בשׁמן ונסכו׃
Num 28:10  עלת שׁבת בשׁבתו על־עלת התמיד ונסכה׃
Num 28:11  ובראשׁי חדשׁיכם תקריבו עלה ליהוה פרים בני־בקר שׁנים ואיל אחד כבשׂים בני־שׁנה שׁבעה תמימם׃
Num 28:12  ושׁלשׁה עשׂרנים סלת מנחה בלולה בשׁמן לפר האחד ושׁני עשׂרנים סלת מנחה בלולה בשׁמן לאיל האחד׃
Num 28:13  ועשׂרן עשׂרון סלת מנחה בלולה בשׁמן לכבשׂ האחד עלה ריח ניחח אשׁה ליהוה׃
Num 28:14  ונסכיהם חצי ההין יהיה לפר ושׁלישׁת ההין לאיל ורביעת ההין לכבשׂ יין זאת עלת חדשׁ בחדשׁו לחדשׁי השׁנה׃
Num 28:15  ושׂעיר עזים אחד לחטאת ליהוה על־עלת התמיד יעשׂה ונסכו׃
Num 28:16  ובחדשׁ הראשׁון בארבעה עשׂר יום לחדשׁ פסח ליהוה׃
Num 28:17  ובחמשׁה עשׂר יום לחדשׁ הזה חג שׁבעת ימים מצות יאכל׃
Num 28:18  ביום הראשׁון מקרא־קדשׁ כל־מלאכת עבדה לא תעשׂו׃
Num 28:19  והקרבתם אשׁה עלה ליהוה פרים בני־בקר שׁנים ואיל אחד ושׁבעה כבשׂים בני שׁנה תמימם יהיו לכם׃
Num 28:20  ומנחתם סלת בלולה בשׁמן שׁלשׁה עשׂרנים לפר ושׁני עשׂרנים לאיל תעשׂו׃
Num 28:21  עשׂרון עשׂרון תעשׂה לכבשׂ האחד לשׁבעת הכבשׂים׃
Num 28:22  ושׂעיר חטאת אחד לכפר עליכם׃
Num 28:23  מלבד עלת הבקר אשׁר לעלת התמיד תעשׂו את־אלה׃
Num 28:24  כאלה תעשׂו ליום שׁבעת ימים לחם אשׁה ריח־ניחח ליהוה על־עולת התמיד יעשׂה ונסכו׃
Num 28:25  וביום השׁביעי מקרא־קדשׁ יהיה לכם כל־מלאכת עבדה לא תעשׂו׃
Num 28:26  וביום הבכורים בהקריבכם מנחה חדשׁה ליהוה בשׁבעתיכם מקרא־קדשׁ יהיה לכם כל־מלאכת עבדה לא תעשׂו׃
Num 28:27  והקרבתם עולה לריח ניחח ליהוה פרים בני־בקר שׁנים איל אחד שׁבעה כבשׂים בני שׁנה׃
Num 28:28  ומנחתם סלת בלולה בשׁמן שׁלשׁה עשׂרנים לפר האחד שׁני עשׂרנים לאיל האחד׃
Num 28:29  עשׂרון עשׂרון לכבשׂ האחד לשׁבעת הכבשׂים׃
Num 28:30  שׂעיר עזים אחד לכפר עליכם׃
Num 28:31  מלבד עלת התמיד ומנחתו תעשׂו תמימם יהיו־לכם ונסכיהם׃
Num 29:1  ובחדשׁ השׁביעי באחד לחדשׁ מקרא־קדשׁ יהיה לכם כל־מלאכת עבדה לא תעשׂו יום תרועה יהיה לכם׃
Num 29:2  ועשׂיתם עלה לריח ניחח ליהוה פר בן־בקר אחד איל אחד כבשׂים בני־שׁנה שׁבעה תמימם׃
Num 29:3  ומנחתם סלת בלולה בשׁמן שׁלשׁה עשׂרנים לפר שׁני עשׂרנים לאיל׃
Num 29:4  ועשׂרון אחד לכבשׂ האחד לשׁבעת הכבשׂים׃
Num 29:5  ושׂעיר־עזים אחד חטאת לכפר עליכם׃
Num 29:6  מלבד עלת החדשׁ ומנחתה ועלת התמיד ומנחתה ונסכיהם כמשׁפטם לריח ניחח אשׁה ליהוה׃
Num 29:7  ובעשׂור לחדשׁ השׁביעי הזה מקרא־קדשׁ יהיה לכם ועניתם את־נפשׁתיכם כל־מלאכה לא תעשׂו׃
Num 29:8  והקרבתם עלה ליהוה ריח ניחח פר בן־בקר אחד איל אחד כבשׂים בני־שׁנה שׁבעה תמימם יהיו לכם׃
Num 29:9  ומנחתם סלת בלולה בשׁמן שׁלשׁה עשׂרנים לפר שׁני עשׂרנים לאיל האחד׃
Num 29:10  עשׂרון עשׂרון לכבשׂ האחד לשׁבעת הכבשׂים׃
Num 29:11  שׂעיר־עזים אחד חטאת מלבד חטאת הכפרים ועלת התמיד ומנחתה ונסכיהם׃
Num 29:12  ובחמשׁה עשׂר יום לחדשׁ השׁביעי מקרא־קדשׁ יהיה לכם כל־מלאכת עבדה לא תעשׂו וחגתם חג ליהוה שׁבעת ימים׃
Num 29:13  והקרבתם עלה אשׁה ריח ניחח ליהוה פרים בני־בקר שׁלשׁה עשׂר אילם שׁנים כבשׂים בני־שׁנה ארבעה עשׂר תמימם יהיו׃
Num 29:14  ומנחתם סלת בלולה בשׁמן שׁלשׁה עשׂרנים לפר האחד לשׁלשׁה עשׂר פרים שׁני עשׂרנים לאיל האחד לשׁני האילם׃
Num 29:15  ועשׂרון עשׂרון לכבשׂ האחד לארבעה עשׂר כבשׂים׃
Num 29:16  ושׂעיר־עזים אחד חטאת מלבד עלת התמיד מנחתה ונסכה׃
Num 29:17  וביום השׁני פרים בני־בקר שׁנים עשׂר אילם שׁנים כבשׂים בני־שׁנה ארבעה עשׂר תמימם׃
Num 29:18  ומנחתם ונסכיהם לפרים לאילם ולכבשׂים במספרם כמשׁפט׃
Num 29:19  ושׂעיר־עזים אחד חטאת מלבד עלת התמיד ומנחתה ונסכיהם׃
Num 29:20  וביום השׁלישׁי פרים עשׁתי־עשׂר אילם שׁנים כבשׂים בני־שׁנה ארבעה עשׂר תמימם׃
Num 29:21  ומנחתם ונסכיהם לפרים לאילם ולכבשׂים במספרם כמשׁפט׃
Num 29:22  ושׂעיר חטאת אחד מלבד עלת התמיד ומנחתה ונסכה׃
Num 29:23  וביום הרביעי פרים עשׂרה אילם שׁנים כבשׂים בני־שׁנה ארבעה עשׂר תמימם׃
Num 29:24  מנחתם ונסכיהם לפרים לאילם ולכבשׂים במספרם כמשׁפט׃
Num 29:25  ושׂעיר־עזים אחד חטאת מלבד עלת התמיד מנחתה ונסכה׃
Num 29:26  וביום החמישׁי פרים תשׁעה אילם שׁנים כבשׂים בני־שׁנה ארבעה עשׂר תמימם׃
Num 29:27  ומנחתם ונסכיהם לפרים לאילם ולכבשׂים במספרם כמשׁפט׃
Num 29:28  ושׂעיר חטאת אחד מלבד עלת התמיד ומנחתה ונסכה׃
Num 29:29  וביום השׁשׁי פרים שׁמנה אילם שׁנים כבשׂים בני־שׁנה ארבעה עשׂר תמימם׃
Num 29:30  ומנחתם ונסכיהם לפרים לאילם ולכבשׂים במספרם כמשׁפט׃
Num 29:31  ושׂעיר חטאת אחד מלבד עלת התמיד מנחתה ונסכיה׃
Num 29:32  וביום השׁביעי פרים שׁבעה אילם שׁנים כבשׂים בני־שׁנה ארבעה עשׂר תמימם׃
Num 29:33  ומנחתם ונסכהם לפרים לאילם ולכבשׂים במספרם כמשׁפטם׃
Num 29:34  ושׂעיר חטאת אחד מלבד עלת התמיד מנחתה ונסכה׃
Num 29:35  ביום השׁמיני עצרת תהיה לכם כל־מלאכת עבדה לא תעשׂו׃
Num 29:36  והקרבתם עלה אשׁה ריח ניחח ליהוה פר אחד איל אחד כבשׂים בני־שׁנה שׁבעה תמימם׃
Num 29:37  מנחתם ונסכיהם לפר לאיל ולכבשׂים במספרם כמשׁפט׃
Num 29:38  ושׂעיר חטאת אחד מלבד עלת התמיד ומנחתה ונסכה׃
Num 29:39  אלה תעשׂו ליהוה במועדיכם לבד מנדריכם ונדבתיכם לעלתיכם ולמנחתיכם ולנסכיכם ולשׁלמיכם׃
Num 30:1  ויאמר משׁה אל־בני ישׂראל ככל אשׁר־צוה יהוה את־משׁה׃
Num 30:2  וידבר משׁה אל־ראשׁי המטות לבני ישׂראל לאמר זה הדבר אשׁר צוה יהוה׃
Num 30:3  אישׁ כי־ידר נדר ליהוה או־השׁבע שׁבעה לאסר אסר על־נפשׁו לא יחל דברו ככל־היצא מפיו יעשׂה׃
Num 30:4  ואשׁה כי־תדר נדר ליהוה ואסרה אסר בבית אביה בנעריה׃
Num 30:5  ושׁמע אביה את־נדרה ואסרה אשׁר אסרה על־נפשׁה והחרישׁ לה אביה וקמו כל־נדריה וכל־אסר אשׁר־אסרה על־נפשׁה יקום׃
Num 30:6  ואם־הניא אביה אתה ביום שׁמעו כל־נדריה ואסריה אשׁר־אסרה על־נפשׁה לא יקום ויהוה יסלח־לה כי־הניא אביה אתה׃
Num 30:7  ואם־היו תהיה לאישׁ ונדריה עליה או מבטא שׂפתיה אשׁר אסרה על־נפשׁה׃
Num 30:8  ושׁמע אישׁה ביום שׁמעו והחרישׁ לה וקמו נדריה ואסרה אשׁר־אסרה על־נפשׁה יקמו׃
Num 30:9  ואם ביום שׁמע אישׁה יניא אותה והפר את־נדרה אשׁר עליה ואת מבטא שׂפתיה אשׁר אסרה על־נפשׁה ויהוה יסלח־לה׃
Num 30:10  ונדר אלמנה וגרושׁה כל אשׁר־אסרה על־נפשׁה יקום עליה׃
Num 30:11  ואם־בית אישׁה נדרה או־אסרה אסר על־נפשׁה בשׁבעה׃
Num 30:12  ושׁמע אישׁה והחרשׁ לה לא הניא אתה וקמו כל־נדריה וכל־אסר אשׁר־אסרה על־נפשׁה יקום׃
Num 30:13  ואם־הפר יפר אתם אישׁה ביום שׁמעו כל־מוצא שׂפתיה לנדריה ולאסר נפשׁה לא יקום אישׁה הפרם ויהוה יסלח־לה׃
Num 30:14  כל־נדר וכל־שׁבעת אסר לענת נפשׁ אישׁה יקימנו ואישׁה יפרנו׃
Num 30:15  ואם־החרשׁ יחרישׁ לה אישׁה מיום אל־יום והקים את־כל־נדריה או את־כל־אסריה אשׁר עליה הקים אתם כי־החרשׁ לה ביום שׁמעו׃
Num 30:16  ואם־הפר יפר אתם אחרי שׁמעו ונשׂא את־עונה׃
Num 30:17  אלה החקים אשׁר צוה יהוה את־משׁה בין אישׁ לאשׁתו בין־אב לבתו בנעריה בית אביה׃
Num 31:1  וידבר יהוה אל־משׁה לאמר׃
Num 31:2  נקם נקמת בני ישׂראל מאת המדינים אחר תאסף אל־עמיך׃
Num 31:3  וידבר משׁה אל־העם לאמר החלצו מאתכם אנשׁים לצבא ויהיו על־מדין לתת נקמת־יהוה במדין׃
Num 31:4  אלף למטה אלף למטה לכל מטות ישׂראל תשׁלחו לצבא׃
Num 31:5  וימסרו מאלפי ישׂראל אלף למטה שׁנים־עשׂר אלף חלוצי צבא׃
Num 31:6  וישׁלח אתם משׁה אלף למטה לצבא אתם ואת־פינחס בן־אלעזר הכהן לצבא וכלי הקדשׁ וחצצרות התרועה בידו׃
Num 31:7  ויצבאו על־מדין כאשׁר צוה יהוה את־משׁה ויהרגו כל־זכר׃
Num 31:8  ואת־מלכי מדין הרגו על־חלליהם את־אוי ואת־רקם ואת־צור ואת־חור ואת־רבע חמשׁת מלכי מדין ואת בלעם בן־בעור הרגו בחרב׃
Num 31:9  וישׁבו בני־ישׂראל את־נשׁי מדין ואת־טפם ואת כל־בהמתם ואת־כל־מקנהם ואת־כל־חילם בזזו׃
Num 31:10  ואת כל־עריהם במושׁבתם ואת כל־טירתם שׂרפו באשׁ׃
Num 31:11  ויקחו את־כל־השׁלל ואת כל־המלקוח באדם ובבהמה׃
Num 31:12  ויבאו אל־משׁה ואל־אלעזר הכהן ואל־עדת בני־ישׂראל את־השׁבי ואת־המלקוח ואת־השׁלל אל־המחנה אל־ערבת מואב אשׁר על־ירדן ירחו׃
Num 31:13  ויצאו משׁה ואלעזר הכהן וכל־נשׂיאי העדה לקראתם אל־מחוץ למחנה׃
Num 31:14  ויקצף משׁה על פקודי החיל שׂרי האלפים ושׂרי המאות הבאים מצבא המלחמה׃
Num 31:15  ויאמר אליהם משׁה החייתם כל־נקבה׃
Num 31:16  הן הנה היו לבני ישׂראל בדבר בלעם למסר־מעל ביהוה על־דבר־פעור ותהי המגפה בעדת יהוה׃
Num 31:17  ועתה הרגו כל־זכר בטף וכל־אשׁה ידעת אישׁ למשׁכב זכר הרגו׃
Num 31:18  וכל הטף בנשׁים אשׁר לא־ידעו משׁכב זכר החיו לכם׃
Num 31:19  ואתם חנו מחוץ למחנה שׁבעת ימים כל הרג נפשׁ וכל נגע בחלל תתחטאו ביום השׁלישׁי וביום השׁביעי אתם ושׁביכם׃
Num 31:20  וכל־בגד וכל־כלי־עור וכל־מעשׂה עזים וכל־כלי־עץ תתחטאו׃
Num 31:21  ויאמר אלעזר הכהן אל־אנשׁי הצבא הבאים למלחמה זאת חקת התורה אשׁר־צוה יהוה את־משׁה׃
Num 31:22  אך את־הזהב ואת־הכסף את־הנחשׁת את־הברזל את־הבדיל ואת־העפרת׃
Num 31:23  כל־דבר אשׁר־יבא באשׁ תעבירו באשׁ וטהר אך במי נדה יתחטא וכל אשׁר לא־יבא באשׁ תעבירו במים׃
Num 31:24  וכבסתם בגדיכם ביום השׁביעי וטהרתם ואחר תבאו אל־המחנה׃
Num 31:25  ויאמר יהוה אל־משׁה לאמר׃
Num 31:26  שׂא את ראשׁ מלקוח השׁבי באדם ובבהמה אתה ואלעזר הכהן וראשׁי אבות העדה׃
Num 31:27  וחצית את־המלקוח בין תפשׂי המלחמה היצאים לצבא ובין כל־העדה׃
Num 31:28  והרמת מכס ליהוה מאת אנשׁי המלחמה היצאים לצבא אחד נפשׁ מחמשׁ המאות מן־האדם ומן־הבקר ומן־החמרים ומן־הצאן׃
Num 31:29  ממחציתם תקחו ונתתה לאלעזר הכהן תרומת יהוה׃
Num 31:30  וממחצת בני־ישׂראל תקח אחד אחז מן־החמשׁים מן־האדם מן־הבקר מן־החמרים ומן־הצאן מכל־הבהמה ונתתה אתם ללוים שׁמרי משׁמרת משׁכן יהוה׃
Num 31:31  ויעשׂ משׁה ואלעזר הכהן כאשׁר צוה יהוה את־משׁה׃
Num 31:32  ויהי המלקוח יתר הבז אשׁר בזזו עם הצבא צאן שׁשׁ־מאות אלף ושׁבעים אלף וחמשׁת־אלפים׃
Num 31:33  ובקר שׁנים ושׁבעים אלף׃
Num 31:34  וחמרים אחד ושׁשׁים אלף׃
Num 31:35  ונפשׁ אדם מן־הנשׁים אשׁר לא־ידעו משׁכב זכר כל־נפשׁ שׁנים ושׁלשׁים אלף׃
Num 31:36  ותהי המחצה חלק היצאים בצבא מספר הצאן שׁלשׁ־מאות אלף ושׁלשׁים אלף ושׁבעת אלפים וחמשׁ מאות׃
Num 31:37  ויהי המכס ליהוה מן־הצאן שׁשׁ מאות חמשׁ ושׁבעים׃
Num 31:38  והבקר שׁשׁה ושׁלשׁים אלף ומכסם ליהוה שׁנים ושׁבעים׃
Num 31:39  וחמרים שׁלשׁים אלף וחמשׁ מאות ומכסם ליהוה אחד ושׁשׁים׃
Num 31:40  ונפשׁ אדם שׁשׁה עשׂר אלף ומכסם ליהוה שׁנים ושׁלשׁים נפשׁ׃
Num 31:41  ויתן משׁה את־מכס תרומת יהוה לאלעזר הכהן כאשׁר צוה יהוה את־משׁה׃
Num 31:42  וממחצית בני ישׂראל אשׁר חצה משׁה מן־האנשׁים הצבאים׃
Num 31:43  ותהי מחצת העדה מן־הצאן שׁלשׁ־מאות אלף ושׁלשׁים אלף שׁבעת אלפים וחמשׁ מאות׃
Num 31:44  ובקר שׁשׁה ושׁלשׁים אלף׃
Num 31:45  וחמרים שׁלשׁים אלף וחמשׁ מאות׃
Num 31:46  ונפשׁ אדם שׁשׁה עשׂר אלף׃
Num 31:47  ויקח משׁה ממחצת בני־ישׂראל את־האחז אחד מן־החמשׁים מן־האדם ומן־הבהמה ויתן אתם ללוים שׁמרי משׁמרת משׁכן יהוה כאשׁר צוה יהוה את־משׁה׃
Num 31:48  ויקרבו אל־משׁה הפקדים אשׁר לאלפי הצבא שׂרי האלפים ושׂרי המאות׃
Num 31:49  ויאמרו אל־משׁה עבדיך נשׂאו את־ראשׁ אנשׁי המלחמה אשׁר בידנו ולא־נפקד ממנו אישׁ׃
Num 31:50  ונקרב את־קרבן יהוה אישׁ אשׁר מצא כלי־זהב אצעדה וצמיד טבעת עגיל וכומז לכפר על־נפשׁתינו לפני יהוה׃
Num 31:51  ויקח משׁה ואלעזר הכהן את־הזהב מאתם כל כלי מעשׂה׃
Num 31:52  ויהי כל־זהב התרומה אשׁר הרימו ליהוה שׁשׁה עשׂר אלף שׁבע־מאות וחמשׁים שׁקל מאת שׂרי האלפים ומאת שׂרי המאות׃
Num 31:53  אנשׁי הצבא בזזו אישׁ לו׃
Num 31:54  ויקח משׁה ואלעזר הכהן את־הזהב מאת שׂרי האלפים והמאות ויבאו אתו אל־אהל מועד זכרון לבני־ישׂראל לפני יהוה׃
Num 32:1  ומקנה רב היה לבני ראובן ולבני־גד עצום מאד ויראו את־ארץ יעזר ואת־ארץ גלעד והנה המקום מקום מקנה׃
Num 32:2  ויבאו בני־גד ובני ראובן ויאמרו אל־משׁה ואל־אלעזר הכהן ואל־נשׂיאי העדה לאמר׃
Num 32:3  עטרות ודיבן ויעזר ונמרה וחשׁבון ואלעלה ושׂבם ונבו ובען׃
Num 32:4  הארץ אשׁר הכה יהוה לפני עדת ישׂראל ארץ מקנה הוא ולעבדיך מקנה׃
Num 32:5  ויאמרו אם־מצאנו חן בעיניך יתן את־הארץ הזאת לעבדיך לאחזה אל־תעברנו את־הירדן׃
Num 32:6  ויאמר משׁה לבני־גד ולבני ראובן האחיכם יבאו למלחמה ואתם תשׁבו פה׃
Num 32:7  ולמה תנואון את־לב בני ישׂראל מעבר אל־הארץ אשׁר־נתן להם יהוה׃
Num 32:8  כה עשׂו אבתיכם בשׁלחי אתם מקדשׁ ברנע לראות את־הארץ׃
Num 32:9  ויעלו עד־נחל אשׁכול ויראו את־הארץ ויניאו את־לב בני ישׂראל לבלתי־בא אל־הארץ אשׁר־נתן להם יהוה׃
Num 32:10  ויחר־אף יהוה ביום ההוא וישׁבע לאמר׃
Num 32:11  אם־יראו האנשׁים העלים ממצרים מבן עשׂרים שׁנה ומעלה את האדמה אשׁר נשׁבעתי לאברהם ליצחק וליעקב כי לא־מלאו אחרי׃
Num 32:12  בלתי כלב בן־יפנה הקנזי ויהושׁע בן־נון כי מלאו אחרי יהוה׃
Num 32:13  ויחר־אף יהוה בישׂראל וינעם במדבר ארבעים שׁנה עד־תם כל־הדור העשׂה הרע בעיני יהוה׃
Num 32:14  והנה קמתם תחת אבתיכם תרבות אנשׁים חטאים לספות עוד על חרון אף־יהוה אל־ישׂראל׃
Num 32:15  כי תשׁובן מאחריו ויסף עוד להניחו במדבר ושׁחתם לכל־העם הזה׃
Num 32:16  ויגשׁו אליו ויאמרו גדרת צאן נבנה למקננו פה וערים לטפנו׃
Num 32:17  ואנחנו נחלץ חשׁים לפני בני ישׂראל עד אשׁר אם־הביאנם אל־מקומם וישׁב טפנו בערי המבצר מפני ישׁבי הארץ׃
Num 32:18  לא נשׁוב אל־בתינו עד התנחל בני ישׂראל אישׁ נחלתו׃
Num 32:19  כי לא ננחל אתם מעבר לירדן והלאה כי באה נחלתנו אלינו מעבר הירדן מזרחה׃
Num 32:20  ויאמר אליהם משׁה אם־תעשׂון את־הדבר הזה אם־תחלצו לפני יהוה למלחמה׃
Num 32:21  ועבר לכם כל־חלוץ את־הירדן לפני יהוה עד הורישׁו את־איביו מפניו׃
Num 32:22  ונכבשׁה הארץ לפני יהוה ואחר תשׁבו והייתם נקים מיהוה ומישׂראל והיתה הארץ הזאת לכם לאחזה לפני יהוה׃
Num 32:23  ואם־לא תעשׂון כן הנה חטאתם ליהוה ודעו חטאתכם אשׁר תמצא אתכם׃
Num 32:24  בנו־לכם ערים לטפכם וגדרת לצנאכם והיצא מפיכם תעשׂו׃
Num 32:25  ויאמר בני־גד ובני ראובן אל־משׁה לאמר עבדיך יעשׂו כאשׁר אדני מצוה׃
Num 32:26  טפנו נשׁינו מקננו וכל־בהמתנו יהיו־שׁם בערי הגלעד׃
Num 32:27  ועבדיך יעברו כל־חלוץ צבא לפני יהוה למלחמה כאשׁר אדני דבר׃
Num 32:28  ויצו להם משׁה את אלעזר הכהן ואת יהושׁע בן־נון ואת־ראשׁי אבות המטות לבני ישׂראל׃
Num 32:29  ויאמר משׁה אלהם אם־יעברו בני־גד ובני־ראובן אתכם את־הירדן כל־חלוץ למלחמה לפני יהוה ונכבשׁה הארץ לפניכם ונתתם להם את־ארץ הגלעד לאחזה׃
Num 32:30  ואם־לא יעברו חלוצים אתכם ונאחזו בתככם בארץ כנען׃
Num 32:31  ויענו בני־גד ובני ראובן לאמר את אשׁר דבר יהוה אל־עבדיך כן נעשׂה׃
Num 32:32  נחנו נעבר חלוצים לפני יהוה ארץ כנען ואתנו אחזת נחלתנו מעבר לירדן׃
Num 32:33  ויתן להם משׁה לבני־גד ולבני ראובן ולחצי שׁבט מנשׁה בן־יוסף את־ממלכת סיחן מלך האמרי ואת־ממלכת עוג מלך הבשׁן הארץ לעריה בגבלת ערי הארץ סביב׃
Num 32:34  ויבנו בני־גד את־דיבן ואת־עטרת ואת ערער׃
Num 32:35  ואת־עטרת שׁופן ואת־יעזר ויגבהה׃
Num 32:36  ואת־בית נמרה ואת־בית הרן ערי מבצר וגדרת צאן׃
Num 32:37  ובני ראובן בנו את־חשׁבון ואת־אלעלא ואת קריתים׃
Num 32:38  ואת־נבו ואת־בעל מעון מוסבת שׁם ואת־שׂבמה ויקראו בשׁמת את־שׁמות הערים אשׁר בנו׃
Num 32:39  וילכו בני מכיר בן־מנשׁה גלעדה וילכדה ויורשׁ את־האמרי אשׁר־בה׃
Num 32:40  ויתן משׁה את־הגלעד למכיר בן־מנשׁה וישׁב בה׃
Num 32:41  ויאיר בן־מנשׁה הלך וילכד את־חותיהם ויקרא אתהן חות יאיר׃
Num 32:42  ונבח הלך וילכד את־קנת ואת־בנתיה ויקרא לה נבח בשׁמו׃
Num 33:1  אלה מסעי בני־ישׂראל אשׁר יצאו מארץ מצרים לצבאתם ביד־משׁה ואהרן׃
Num 33:2  ויכתב משׁה את־מוצאיהם למסעיהם על־פי יהוה ואלה מסעיהם למוצאיהם׃
Num 33:3  ויסעו מרעמסס בחדשׁ הראשׁון בחמשׁה עשׂר יום לחדשׁ הראשׁון ממחרת הפסח יצאו בני־ישׂראל ביד רמה לעיני כל־מצרים׃
Num 33:4  ומצרים מקברים את אשׁר הכה יהוה בהם כל־בכור ובאלהיהם עשׂה יהוה שׁפטים׃
Num 33:5  ויסעו בני־ישׂראל מרעמסס ויחנו בסכת׃
Num 33:6  ויסעו מסכת ויחנו באתם אשׁר בקצה המדבר׃
Num 33:7  ויסעו מאתם וישׁב על־פי החירת אשׁר על־פני בעל צפון ויחנו לפני מגדל׃
Num 33:8  ויסעו מפני החירת ויעברו בתוך־הים המדברה וילכו דרך שׁלשׁת ימים במדבר אתם ויחנו במרה׃
Num 33:9  ויסעו ממרה ויבאו אילמה ובאילם שׁתים עשׂרה עינת מים ושׁבעים תמרים ויחנו־שׁם׃
Num 33:10  ויסעו מאילם ויחנו על־ים־סוף׃
Num 33:11  ויסעו מים־סוף ויחנו במדבר־סין׃
Num 33:12  ויסעו ממדבר־סין ויחנו בדפקה׃
Num 33:13  ויסעו מדפקה ויחנו באלושׁ׃
Num 33:14  ויסעו מאלושׁ ויחנו ברפידם ולא־היה שׁם מים לעם לשׁתות׃
Num 33:15  ויסעו מרפידם ויחנו במדבר סיני׃
Num 33:16  ויסעו ממדבר סיני ויחנו בקברת התאוה׃
Num 33:17  ויסעו מקברת התאוה ויחנו בחצרת׃
Num 33:18  ויסעו מחצרת ויחנו ברתמה׃
Num 33:19  ויסעו מרתמה ויחנו ברמן פרץ׃
Num 33:20  ויסעו מרמן פרץ ויחנו בלבנה׃
Num 33:21  ויסעו מלבנה ויחנו ברסה׃
Num 33:22  ויסעו מרסה ויחנו בקהלתה׃
Num 33:23  ויסעו מקהלתה ויחנו בהר־שׁפר׃
Num 33:24  ויסעו מהר־שׁפר ויחנו בחרדה׃
Num 33:25  ויסעו מחרדה ויחנו במקהלת׃
Num 33:26  ויסעו ממקהלת ויחנו בתחת׃
Num 33:27  ויסעו מתחת ויחנו בתרח׃
Num 33:28  ויסעו מתרח ויחנו במתקה׃
Num 33:29  ויסעו ממתקה ויחנו בחשׁמנה׃
Num 33:30  ויסעו מחשׁמנה ויחנו במסרות׃
Num 33:31  ויסעו ממסרות ויחנו בבני יעקן׃
Num 33:32  ויסעו מבני יעקן ויחנו בחר הגדגד׃
Num 33:33  ויסעו מחר הגדגד ויחנו ביטבתה׃
Num 33:34  ויסעו מיטבתה ויחנו בעברנה׃
Num 33:35  ויסעו מעברנה ויחנו בעצין גבר׃
Num 33:36  ויסעו מעצין גבר ויחנו במדבר־צן הוא קדשׁ׃
Num 33:37  ויסעו מקדשׁ ויחנו בהר ההר בקצה ארץ אדום׃
Num 33:38  ויעל אהרן הכהן אל־הר ההר על־פי יהוה וימת שׁם בשׁנת הארבעים לצאת בני־ישׂראל מארץ מצרים בחדשׁ החמישׁי באחד לחדשׁ׃
Num 33:39  ואהרן בן־שׁלשׁ ועשׂרים ומאת שׁנה במתו בהר ההר׃
Num 33:40  וישׁמע הכנעני מלך ערד והוא־ישׁב בנגב בארץ כנען בבא בני ישׂראל׃
Num 33:41  ויסעו מהר ההר ויחנו בצלמנה׃
Num 33:42  ויסעו מצלמנה ויחנו בפונן׃
Num 33:43  ויסעו מפונן ויחנו באבת׃
Num 33:44  ויסעו מאבת ויחנו בעיי העברים בגבול מואב׃
Num 33:45  ויסעו מעיים ויחנו בדיבן גד׃
Num 33:46  ויסעו מדיבן גד ויחנו בעלמן דבלתימה׃
Num 33:47  ויסעו מעלמן דבלתימה ויחנו בהרי העברים לפני נבו׃
Num 33:48  ויסעו מהרי העברים ויחנו בערבת מואב על ירדן ירחו׃
Num 33:49  ויחנו על־הירדן מבית הישׁמת עד אבל השׁטים בערבת מואב׃
Num 33:50  וידבר יהוה אל־משׁה בערבת מואב על־ירדן ירחו לאמר׃
Num 33:51  דבר אל־בני ישׂראל ואמרת אלהם כי אתם עברים את־הירדן אל־ארץ כנען׃
Num 33:52  והורשׁתם את־כל־ישׁבי הארץ מפניכם ואבדתם את כל־משׂכיתם ואת כל־צלמי מסכתם תאבדו ואת כל־במותם תשׁמידו׃
Num 33:53  והורשׁתם את־הארץ וישׁבתם־בה כי לכם נתתי את־הארץ לרשׁת אתה׃
Num 33:54  והתנחלתם את־הארץ בגורל למשׁפחתיכם לרב תרבו את־נחלתו ולמעט תמעיט את־נחלתו אל אשׁר־יצא לו שׁמה הגורל לו יהיה למטות אבתיכם תתנחלו׃
Num 33:55  ואם־לא תורישׁו את־ישׁבי הארץ מפניכם והיה אשׁר תותירו מהם לשׂכים בעיניכם ולצנינם בצדיכם וצררו אתכם על־הארץ אשׁר אתם ישׁבים בה׃
Num 33:56  והיה כאשׁר דמיתי לעשׂות להם אעשׂה לכם׃
Num 34:1  וידבר יהוה אל־משׁה לאמר׃
Num 34:2  צו את־בני ישׂראל ואמרת אלהם כי־אתם באים אל־הארץ כנען זאת הארץ אשׁר תפל לכם בנחלה ארץ כנען לגבלתיה׃
Num 34:3  והיה לכם פאת־נגב ממדבר־צן על־ידי אדום והיה לכם גבול נגב מקצה ים־המלח קדמה׃
Num 34:4  ונסב לכם הגבול מנגב למעלה עקרבים ועבר צנה והיה תוצאתיו מנגב לקדשׁ ברנע ויצא חצר־אדר ועבר עצמנה׃
Num 34:5  ונסב הגבול מעצמון נחלה מצרים והיו תוצאתיו הימה׃
Num 34:6  וגבול ים והיה לכם הים הגדול וגבול זה־יהיה לכם גבול ים׃
Num 34:7  וזה־יהיה לכם גבול צפון מן־הים הגדל תתאו לכם הר ההר׃
Num 34:8  מהר ההר תתאו לבא חמת והיו תוצאת הגבל צדדה׃
Num 34:9  ויצא הגבל זפרנה והיו תוצאתיו חצר עינן זה־יהיה לכם גבול צפון׃
Num 34:10  והתאויתם לכם לגבול קדמה מחצר עינן שׁפמה׃
Num 34:11  וירד הגבל משׁפם הרבלה מקדם לעין וירד הגבל ומחה על־כתף ים־כנרת קדמה׃
Num 34:12  וירד הגבול הירדנה והיו תוצאתיו ים המלח זאת תהיה לכם הארץ לגבלתיה סביב׃
Num 34:13  ויצו משׁה את־בני ישׂראל לאמר זאת הארץ אשׁר תתנחלו אתה בגורל אשׁר צוה יהוה לתת לתשׁעת המטות וחצי המטה׃
Num 34:14  כי לקחו מטה בני הראובני לבית אבתם ומטה בני־הגדי לבית אבתם וחצי מטה מנשׁה לקחו נחלתם׃
Num 34:15  שׁני המטות וחצי המטה לקחו נחלתם מעבר לירדן ירחו קדמה מזרחה׃
Num 34:16  וידבר יהוה אל־משׁה לאמר׃
Num 34:17  אלה שׁמות האנשׁים אשׁר־ינחלו לכם את־הארץ אלעזר הכהן ויהושׁע בן־נון׃
Num 34:18  ונשׂיא אחד נשׂיא אחד ממטה תקחו לנחל את־הארץ׃
Num 34:19  ואלה שׁמות האנשׁים למטה יהודה כלב בן־יפנה׃
Num 34:20  ולמטה בני שׁמעון שׁמואל בן־עמיהוד׃
Num 34:21  למטה בנימן אלידד בן־כסלון׃
Num 34:22  ולמטה בני־דן נשׂיא בקי בן־יגלי׃
Num 34:23  לבני יוסף למטה בני־מנשׁה נשׂיא חניאל בן־אפד׃
Num 34:24  ולמטה בני־אפרים נשׂיא קמואל בן־שׁפטן׃
Num 34:25  ולמטה בני־זבולן נשׂיא אליצפן בן־פרנך׃
Num 34:26  ולמטה בני־ישׂשכר נשׂיא פלטיאל בן־עזן׃
Num 34:27  ולמטה בני־אשׁר נשׂיא אחיהוד בן־שׁלמי׃
Num 34:28  ולמטה בני־נפתלי נשׂיא פדהאל בן־עמיהוד׃
Num 34:29  אלה אשׁר צוה יהוה לנחל את־בני־ישׂראל בארץ כנען׃
Num 35:1  וידבר יהוה אל־משׁה בערבת מואב על־ירדן ירחו לאמר׃
Num 35:2  צו את־בני ישׂראל ונתנו ללוים מנחלת אחזתם ערים לשׁבת ומגרשׁ לערים סביבתיהם תתנו ללוים׃
Num 35:3  והיו הערים להם לשׁבת ומגרשׁיהם יהיו לבהמתם ולרכשׁם ולכל חיתם׃
Num 35:4  ומגרשׁי הערים אשׁר תתנו ללוים מקיר העיר וחוצה אלף אמה סביב׃
Num 35:5  ומדתם מחוץ לעיר את־פאת־קדמה אלפים באמה ואת־פאת־נגב אלפים באמה ואת־פאת־ים אלפים באמה ואת פאת צפון אלפים באמה והעיר בתוך זה יהיה להם מגרשׁי הערים׃
Num 35:6  ואת הערים אשׁר תתנו ללוים את שׁשׁ־ערי המקלט אשׁר תתנו לנס שׁמה הרצח ועליהם תתנו ארבעים ושׁתים עיר׃
Num 35:7  כל־הערים אשׁר תתנו ללוים ארבעים ושׁמנה עיר אתהן ואת־מגרשׁיהן׃
Num 35:8  והערים אשׁר תתנו מאחזת בני־ישׂראל מאת הרב תרבו ומאת המעט תמעיטו אישׁ כפי נחלתו אשׁר ינחלו יתן מעריו ללוים׃
Num 35:9  וידבר יהוה אל־משׁה לאמר׃
Num 35:10  דבר אל־בני ישׂראל ואמרת אלהם כי אתם עברים את־הירדן ארצה כנען׃
Num 35:11  והקריתם לכם ערים ערי מקלט תהיינה לכם ונס שׁמה רצח מכה־נפשׁ בשׁגגה׃
Num 35:12  והיו לכם הערים למקלט מגאל ולא ימות הרצח עד־עמדו לפני העדה למשׁפט׃
Num 35:13  והערים אשׁר תתנו שׁשׁ־ערי מקלט תהיינה לכם׃
Num 35:14  את שׁלשׁ הערים תתנו מעבר לירדן ואת שׁלשׁ הערים תתנו בארץ כנען ערי מקלט תהיינה׃
Num 35:15  לבני ישׂראל ולגר ולתושׁב בתוכם תהיינה שׁשׁ־הערים האלה למקלט לנוס שׁמה כל־מכה־נפשׁ בשׁגגה׃
Num 35:16  ואם־בכלי ברזל הכהו וימת רצח הוא מות יומת הרצח׃
Num 35:17  ואם באבן יד אשׁר־ימות בה הכהו וימת רצח הוא מות יומת הרצח׃
Num 35:18  או בכלי עץ־יד אשׁר־ימות בו הכהו וימת רצח הוא מות יומת הרצח׃
Num 35:19  גאל הדם הוא ימית את־הרצח בפגעו־בו הוא ימתנו׃
Num 35:20  ואם־בשׂנאה יהדפנו או־השׁליך עליו בצדיה וימת׃
Num 35:21  או באיבה הכהו בידו וימת מות־יומת המכה רצח הוא גאל הדם ימית את־הרצח בפגעו־בו׃
Num 35:22  ואם־בפתע בלא־איבה הדפו או־השׁליך עליו כל־כלי בלא צדיה׃
Num 35:23  או בכל־אבן אשׁר־ימות בה בלא ראות ויפל עליו וימת והוא לא־אויב לו ולא מבקשׁ רעתו׃
Num 35:24  ושׁפטו העדה בין המכה ובין גאל הדם על המשׁפטים האלה׃
Num 35:25  והצילו העדה את־הרצח מיד גאל הדם והשׁיבו אתו העדה אל־עיר מקלטו אשׁר־נס שׁמה וישׁב בה עד־מות הכהן הגדל אשׁר־משׁח אתו בשׁמן הקדשׁ׃
Num 35:26  ואם־יצא יצא הרצח את־גבול עיר מקלטו אשׁר ינוס שׁמה׃
Num 35:27  ומצא אתו גאל הדם מחוץ לגבול עיר מקלטו ורצח גאל הדם את־הרצח אין לו דם׃
Num 35:28  כי בעיר מקלטו ישׁב עד־מות הכהן הגדל ואחרי מות הכהן הגדל ישׁוב הרצח אל־ארץ אחזתו׃
Num 35:29  והיו אלה לכם לחקת משׁפט לדרתיכם בכל מושׁבתיכם׃
Num 35:30  כל־מכה־נפשׁ לפי עדים ירצח את־הרצח ועד אחד לא־יענה בנפשׁ למות׃
Num 35:31  ולא־תקחו כפר לנפשׁ רצח אשׁר־הוא רשׁע למות כי־מות יומת׃
Num 35:32  ולא־תקחו כפר לנוס אל־עיר מקלטו לשׁוב לשׁבת בארץ עד־מות הכהן׃
Num 35:33  ולא־תחניפו את־הארץ אשׁר אתם בה כי הדם הוא יחניף את־הארץ ולארץ לא־יכפר לדם אשׁר שׁפך־בה כי־אם בדם שׁפכו׃
Num 35:34  ולא תטמא את־הארץ אשׁר אתם ישׁבים בה אשׁר אני שׁכן בתוכה כי אני יהוה שׁכן בתוך בני ישׂראל׃
Num 36:1  ויקרבו ראשׁי האבות למשׁפחת בני־גלעד בן־מכיר בן־מנשׁה ממשׁפחת בני יוסף וידברו לפני משׁה ולפני הנשׂאים ראשׁי אבות לבני ישׂראל׃
Num 36:2  ויאמרו את־אדני צוה יהוה לתת את־הארץ בנחלה בגורל לבני ישׂראל ואדני צוה ביהוה לתת את־נחלת צלפחד אחינו לבנתיו׃
Num 36:3  והיו לאחד מבני שׁבטי בני־ישׂראל לנשׁים ונגרעה נחלתן מנחלת אבתינו ונוסף על נחלת המטה אשׁר תהיינה להם ומגרל נחלתנו יגרע׃
Num 36:4  ואם־יהיה היבל לבני ישׂראל ונוספה נחלתן על נחלת המטה אשׁר תהיינה להם ומנחלת מטה אבתינו יגרע נחלתן׃
Num 36:5  ויצו משׁה את־בני ישׂראל על־פי יהוה לאמר כן מטה בני־יוסף דברים׃
Num 36:6  זה הדבר אשׁר־צוה יהוה לבנות צלפחד לאמר לטוב בעיניהם תהיינה לנשׁים אך למשׁפחת מטה אביהם תהיינה לנשׁים׃
Num 36:7  ולא־תסב נחלה לבני ישׂראל ממטה אל־מטה כי אישׁ בנחלת מטה אבתיו ידבקו בני ישׂראל׃
Num 36:8  וכל־בת ירשׁת נחלה ממטות בני ישׂראל לאחד ממשׁפחת מטה אביה תהיה לאשׁה למען יירשׁו בני ישׂראל אישׁ נחלת אבתיו׃
Num 36:9  ולא־תסב נחלה ממטה למטה אחר כי־אישׁ בנחלתו ידבקו מטות בני ישׂראל׃
Num 36:10  כאשׁר צוה יהוה את־משׁה כן עשׂו בנות צלפחד׃
Num 36:11  ותהיינה מחלה תרצה וחגלה ומלכה ונעה בנות צלפחד לבני דדיהן לנשׁים׃
Num 36:12  ממשׁפחת בני־מנשׁה בן־יוסף היו לנשׁים ותהי נחלתן על־מטה משׁפחת אביהן׃
Num 36:13  אלה המצות והמשׁפטים אשׁר צוה יהוה ביד־משׁה אל־בני ישׂראל בערבת מואב על ירדן ירחו׃


\end{document}