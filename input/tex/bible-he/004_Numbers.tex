\begin{document}

\title{במדבר}


\chapter{1}

\par 1 וידבר יהוה אל־משׁה במדבר סיני באהל מועד באחד לחדשׁ השׁני בשׁנה השׁנית לצאתם מארץ מצרים לאמר׃
\par 2 שׂאו את־ראשׁ כל־עדת בני־ישׂראל למשׁפחתם לבית אבתם במספר שׁמות כל־זכר לגלגלתם׃
\par 3 מבן עשׂרים שׁנה ומעלה כל־יצא צבא בישׂראל תפקדו אתם לצבאתם אתה ואהרן׃
\par 4 ואתכם יהיו אישׁ אישׁ למטה אישׁ ראשׁ לבית־אבתיו הוא׃
\par 5 ואלה שׁמות האנשׁים אשׁר יעמדו אתכם לראובן אליצור בן־שׁדיאור׃
\par 6 לשׁמעון שׁלמיאל בן־צורישׁדי׃
\par 7 ליהודה נחשׁון בן־עמינדב׃
\par 8 לישׂשכר נתנאל בן־צוער׃
\par 9 לזבולן אליאב בן־חלן׃
\par 10 לבני יוסף לאפרים אלישׁמע בן־עמיהוד למנשׁה גמליאל בן־פדהצור׃
\par 11 לבנימן אבידן בן־גדעני׃
\par 12 לדן אחיעזר בן־עמישׁדי׃
\par 13 לאשׁר פגעיאל בן־עכרן׃
\par 14 לגד אליסף בן־דעואל׃
\par 15 לנפתלי אחירע בן־עינן׃
\par 16 אלה קריאי העדה נשׂיאי מטות אבותם ראשׁי אלפי ישׂראל הם׃
\par 17 ויקח משׁה ואהרן את האנשׁים האלה אשׁר נקבו בשׁמות׃
\par 18 ואת כל־העדה הקהילו באחד לחדשׁ השׁני ויתילדו על־משׁפחתם לבית אבתם במספר שׁמות מבן עשׂרים שׁנה ומעלה לגלגלתם׃
\par 19 כאשׁר צוה יהוה את־משׁה ויפקדם במדבר סיני׃
\par 20 ויהיו בני־ראובן בכר ישׂראל תולדתם למשׁפחתם לבית אבתם במספר שׁמות לגלגלתם כל־זכר מבן עשׂרים שׁנה ומעלה כל יצא צבא׃
\par 21 פקדיהם למטה ראובן שׁשׁה וארבעים אלף וחמשׁ מאות׃
\par 22 לבני שׁמעון תולדתם למשׁפחתם לבית אבתם פקדיו במספר שׁמות לגלגלתם כל־זכר מבן עשׂרים שׁנה ומעלה כל יצא צבא׃
\par 23 פקדיהם למטה שׁמעון תשׁעה וחמשׁים אלף ושׁלשׁ מאות׃
\par 24 לבני גד תולדתם למשׁפחתם לבית אבתם במספר שׁמות מבן עשׂרים שׁנה ומעלה כל יצא צבא׃
\par 25 פקדיהם למטה גד חמשׁה וארבעים אלף ושׁשׁ מאות וחמשׁים׃
\par 26 לבני יהודה תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
\par 27 פקדיהם למטה יהודה ארבעה ושׁבעים אלף ושׁשׁ מאות׃
\par 28 לבני ישׂשכר תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
\par 29 פקדיהם למטה ישׂשכר ארבעה וחמשׁים אלף וארבע מאות׃
\par 30 לבני זבולן תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
\par 31 פקדיהם למטה זבולן שׁבעה וחמשׁים אלף וארבע מאות׃
\par 32 לבני יוסף לבני אפרים תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
\par 33 פקדיהם למטה אפרים ארבעים אלף וחמשׁ מאות׃
\par 34 לבני מנשׁה תולדתם למשׁפחתם לבית אבתם במספר שׁמות מבן עשׂרים שׁנה ומעלה כל יצא צבא׃
\par 35 פקדיהם למטה מנשׁה שׁנים ושׁלשׁים אלף ומאתים׃
\par 36 לבני בנימן תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
\par 37 פקדיהם למטה בנימן חמשׁה ושׁלשׁים אלף וארבע מאות׃
\par 38 לבני דן תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
\par 39 פקדיהם למטה דן שׁנים ושׁשׁים אלף ושׁבע מאות׃
\par 40 לבני אשׁר תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
\par 41 פקדיהם למטה אשׁר אחד וארבעים אלף וחמשׁ מאות׃
\par 42 בני נפתלי תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
\par 43 פקדיהם למטה נפתלי שׁלשׁה וחמשׁים אלף וארבע מאות׃
\par 44 אלה הפקדים אשׁר פקד משׁה ואהרן ונשׂיאי ישׂראל שׁנים עשׂר אישׁ אישׁ־אחד לבית־אבתיו היו׃
\par 45 ויהיו כל־פקודי בני־ישׂראל לבית אבתם מבן עשׂרים שׁנה ומעלה כל־יצא צבא בישׂראל׃
\par 46 ויהיו כל־הפקדים שׁשׁ־מאות אלף ושׁלשׁת אלפים וחמשׁ מאות וחמשׁים׃
\par 47 והלוים למטה אבתם לא התפקדו בתוכם׃
\par 48 וידבר יהוה אל־משׁה לאמר׃
\par 49 אך את־מטה לוי לא תפקד ואת־ראשׁם לא תשׂא בתוך בני ישׂראל׃
\par 50 ואתה הפקד את־הלוים על־משׁכן העדת ועל כל־כליו ועל כל־אשׁר־לו המה ישׂאו את־המשׁכן ואת־כל־כליו והם ישׁרתהו וסביב למשׁכן יחנו׃
\par 51 ובנסע המשׁכן יורידו אתו הלוים ובחנת המשׁכן יקימו אתו הלוים והזר הקרב יומת׃
\par 52 וחנו בני ישׂראל אישׁ על־מחנהו ואישׁ על־דגלו לצבאתם׃
\par 53 והלוים יחנו סביב למשׁכן העדת ולא־יהיה קצף על־עדת בני ישׂראל ושׁמרו הלוים את־משׁמרת משׁכן העדות׃
\par 54 ויעשׂו בני ישׂראל ככל אשׁר צוה יהוה את־משׁה כן עשׂו׃

\chapter{2}

\par 1 וידבר יהוה אל־משׁה ואל־אהרן לאמר׃
\par 2 אישׁ על־דגלו באתת לבית אבתם יחנו בני ישׂראל מנגד סביב לאהל־מועד יחנו׃
\par 3 והחנים קדמה מזרחה דגל מחנה יהודה לצבאתם ונשׂיא לבני יהודה נחשׁון בן־עמינדב׃
\par 4 וצבאו ופקדיהם ארבעה ושׁבעים אלף ושׁשׁ מאות׃
\par 5 והחנים עליו מטה ישׂשכר ונשׂיא לבני ישׂשכר נתנאל בן־צוער׃
\par 6 וצבאו ופקדיו ארבעה וחמשׁים אלף וארבע מאות׃
\par 7 מטה זבולן ונשׂיא לבני זבולן אליאב בן־חלן׃
\par 8 וצבאו ופקדיו שׁבעה וחמשׁים אלף וארבע מאות׃
\par 9 כל־הפקדים למחנה יהודה מאת אלף ושׁמנים אלף ושׁשׁת־אלפים וארבע־מאות לצבאתם ראשׁנה יסעו׃
\par 10 דגל מחנה ראובן תימנה לצבאתם ונשׂיא לבני ראובן אליצור בן־שׁדיאור׃
\par 11 וצבאו ופקדיו שׁשׁה וארבעים אלף וחמשׁ מאות׃
\par 12 והחונם עליו מטה שׁמעון ונשׂיא לבני שׁמעון שׁלמיאל בן־צורי־שׁדי׃
\par 13 וצבאו ופקדיהם תשׁעה וחמשׁים אלף ושׁלשׁ מאות׃
\par 14 ומטה גד ונשׂיא לבני גד אליסף בן־רעואל׃
\par 15 וצבאו ופקדיהם חמשׁה וארבעים אלף ושׁשׁ מאות וחמשׁים׃
\par 16 כל־הפקדים למחנה ראובן מאת אלף ואחד וחמשׁים אלף וארבע־מאות וחמשׁים לצבאתם ושׁנים יסעו׃
\par 17 ונסע אהל־מועד מחנה הלוים בתוך המחנת כאשׁר יחנו כן יסעו אישׁ על־ידו לדגליהם׃
\par 18 דגל מחנה אפרים לצבאתם ימה ונשׂיא לבני אפרים אלישׁמע בן־עמיהוד׃
\par 19 וצבאו ופקדיהם ארבעים אלף וחמשׁ מאות׃
\par 20 ועליו מטה מנשׁה ונשׂיא לבני מנשׁה גמליאל בן־פדהצור׃
\par 21 וצבאו ופקדיהם שׁנים ושׁלשׁים אלף ומאתים׃
\par 22 ומטה בנימן ונשׂיא לבני בנימן אבידן בן־גדעני׃
\par 23 וצבאו ופקדיהם חמשׁה ושׁלשׁים אלף וארבע מאות׃
\par 24 כל־הפקדים למחנה אפרים מאת אלף ושׁמנת־אלפים ומאה לצבאתם ושׁלשׁים יסעו׃
\par 25 דגל מחנה דן צפנה לצבאתם ונשׂיא לבני דן אחיעזר בן־עמישׁדי׃
\par 26 וצבאו ופקדיהם שׁנים ושׁשׁים אלף ושׁבע מאות׃
\par 27 והחנים עליו מטה אשׁר ונשׂיא לבני אשׁר פגעיאל בן־עכרן׃
\par 28 וצבאו ופקדיהם אחד וארבעים אלף וחמשׁ מאות׃
\par 29 ומטה נפתלי ונשׂיא לבני נפתלי אחירע בן־עינן׃
\par 30 וצבאו ופקדיהם שׁלשׁה וחמשׁים אלף וארבע מאות׃
\par 31 כל־הפקדים למחנה דן מאת אלף ושׁבעה וחמשׁים אלף ושׁשׁ מאות לאחרנה יסעו לדגליהם׃
\par 32 אלה פקודי בני־ישׂראל לבית אבתם כל־פקודי המחנת לצבאתם שׁשׁ־מאות אלף ושׁלשׁת אלפים וחמשׁ מאות וחמשׁים׃
\par 33 והלוים לא התפקדו בתוך בני ישׂראל כאשׁר צוה יהוה את־משׁה׃
\par 34 ויעשׂו בני ישׂראל ככל אשׁר־צוה יהוה את־משׁה כן־חנו לדגליהם וכן נסעו אישׁ למשׁפחתיו על־בית אבתיו׃

\chapter{3}

\par 1 ואלה תולדת אהרן ומשׁה ביום דבר יהוה את־משׁה בהר סיני׃
\par 2 ואלה שׁמות בני־אהרן הבכר נדב ואביהוא אלעזר ואיתמר׃
\par 3 אלה שׁמות בני אהרן הכהנים המשׁחים אשׁר־מלא ידם לכהן׃
\par 4 וימת נדב ואביהוא לפני יהוה בהקרבם אשׁ זרה לפני יהוה במדבר סיני ובנים לא־היו להם ויכהן אלעזר ואיתמר על־פני אהרן אביהם׃
\par 5 וידבר יהוה אל־משׁה לאמר׃
\par 6 הקרב את־מטה לוי והעמדת אתו לפני אהרן הכהן ושׁרתו אתו׃
\par 7 ושׁמרו את־משׁמרתו ואת־משׁמרת כל־העדה לפני אהל מועד לעבד את־עבדת המשׁכן׃
\par 8 ושׁמרו את־כל־כלי אהל מועד ואת־משׁמרת בני ישׂראל לעבד את־עבדת המשׁכן׃
\par 9 ונתתה את־הלוים לאהרן ולבניו נתונם נתונם המה לו מאת בני ישׂראל׃
\par 10 ואת־אהרן ואת־בניו תפקד ושׁמרו את־כהנתם והזר הקרב יומת׃
\par 11 וידבר יהוה אל־משׁה לאמר׃
\par 12 ואני הנה לקחתי את־הלוים מתוך בני ישׂראל תחת כל־בכור פטר רחם מבני ישׂראל והיו לי הלוים׃
\par 13 כי לי כל־בכור ביום הכתי כל־בכור בארץ מצרים הקדשׁתי לי כל־בכור בישׂראל מאדם עד־בהמה לי יהיו אני יהוה׃
\par 14 וידבר יהוה אל־משׁה במדבר סיני לאמר׃
\par 15 פקד את־בני לוי לבית אבתם למשׁפחתם כל־זכר מבן־חדשׁ ומעלה תפקדם׃
\par 16 ויפקד אתם משׁה על־פי יהוה כאשׁר צוה׃
\par 17 ויהיו־אלה בני־לוי בשׁמתם גרשׁון וקהת ומררי׃
\par 18 ואלה שׁמות בני־גרשׁון למשׁפחתם לבני ושׁמעי׃
\par 19 ובני קהת למשׁפחתם עמרם ויצהר חברון ועזיאל׃
\par 20 ובני מררי למשׁפחתם מחלי ומושׁי אלה הם משׁפחת הלוי לבית אבתם׃
\par 21 לגרשׁון משׁפחת הלבני ומשׁפחת השׁמעי אלה הם משׁפחת הגרשׁני׃
\par 22 פקדיהם במספר כל־זכר מבן־חדשׁ ומעלה פקדיהם שׁבעת אלפים וחמשׁ מאות׃
\par 23 משׁפחת הגרשׁני אחרי המשׁכן יחנו ימה׃
\par 24 ונשׂיא בית־אב לגרשׁני אליסף בן־לאל׃
\par 25 ומשׁמרת בני־גרשׁון באהל מועד המשׁכן והאהל מכסהו ומסך פתח אהל מועד׃
\par 26 וקלעי החצר ואת־מסך פתח החצר אשׁר על־המשׁכן ועל־המזבח סביב ואת מיתריו לכל עבדתו׃
\par 27 ולקהת משׁפחת העמרמי ומשׁפחת היצהרי ומשׁפחת החברני ומשׁפחת העזיאלי אלה הם משׁפחת הקהתי׃
\par 28 במספר כל־זכר מבן־חדשׁ ומעלה שׁמנת אלפים ושׁשׁ מאות שׁמרי משׁמרת הקדשׁ׃
\par 29 משׁפחת בני־קהת יחנו על ירך המשׁכן תימנה׃
\par 30 ונשׂיא בית־אב למשׁפחת הקהתי אליצפן בן־עזיאל׃
\par 31 ומשׁמרתם הארן והשׁלחן והמנרה והמזבחת וכלי הקדשׁ אשׁר ישׁרתו בהם והמסך וכל עבדתו׃
\par 32 ונשׂיא נשׂיאי הלוי אלעזר בן־אהרן הכהן פקדת שׁמרי משׁמרת הקדשׁ׃
\par 33 למררי משׁפחת המחלי ומשׁפחת המושׁי אלה הם משׁפחת מררי׃
\par 34 ופקדיהם במספר כל־זכר מבן־חדשׁ ומעלה שׁשׁת אלפים ומאתים׃
\par 35 ונשׂיא בית־אב למשׁפחת מררי צוריאל בן־אביחיל על ירך המשׁכן יחנו צפנה׃
\par 36 ופקדת משׁמרת בני מררי קרשׁי המשׁכן ובריחיו ועמדיו ואדניו וכל־כליו וכל עבדתו׃
\par 37 ועמדי החצר סביב ואדניהם ויתדתם ומיתריהם׃
\par 38 והחנים לפני המשׁכן קדמה לפני אהל־מועד מזרחה משׁה ואהרן ובניו שׁמרים משׁמרת המקדשׁ למשׁמרת בני ישׂראל והזר הקרב יומת׃
\par 39 כל־פקודי הלוים אשׁר פקד משׁה ואהרן על־פי יהוה למשׁפחתם כל־זכר מבן־חדשׁ ומעלה שׁנים ועשׂרים אלף׃
\par 40 ויאמר יהוה אל־משׁה פקד כל־בכר זכר לבני ישׂראל מבן־חדשׁ ומעלה ושׂא את מספר שׁמתם׃
\par 41 ולקחת את־הלוים לי אני יהוה תחת כל־בכר בבני ישׂראל ואת בהמת הלוים תחת כל־בכור בבהמת בני ישׂראל׃
\par 42 ויפקד משׁה כאשׁר צוה יהוה אתו את־כל־בכור בבני ישׂראל׃
\par 43 ויהי כל־בכור זכר במספר שׁמת מבן־חדשׁ ומעלה לפקדיהם שׁנים ועשׂרים אלף שׁלשׁה ושׁבעים ומאתים׃
\par 44 וידבר יהוה אל־משׁה לאמר׃
\par 45 קח את־הלוים תחת כל־בכור בבני ישׂראל ואת־בהמת הלוים תחת בהמתם והיו־לי הלוים אני יהוה׃
\par 46 ואת פדויי השׁלשׁה והשׁבעים והמאתים העדפים על־הלוים מבכור בני ישׂראל׃
\par 47 ולקחת חמשׁת חמשׁת שׁקלים לגלגלת בשׁקל הקדשׁ תקח עשׂרים גרה השׁקל׃
\par 48 ונתתה הכסף לאהרן ולבניו פדויי העדפים בהם׃
\par 49 ויקח משׁה את כסף הפדיום מאת העדפים על פדויי הלוים׃
\par 50 מאת בכור בני ישׂראל לקח את־הכסף חמשׁה ושׁשׁים ושׁלשׁ מאות ואלף בשׁקל הקדשׁ׃
\par 51 ויתן משׁה את־כסף הפדים לאהרן ולבניו על־פי יהוה כאשׁר צוה יהוה את־משׁה׃

\chapter{4}

\par 1 וידבר יהוה אל־משׁה ואל־אהרן לאמר׃
\par 2 נשׂא את־ראשׁ בני קהת מתוך בני לוי למשׁפחתם לבית אבתם׃
\par 3 מבן שׁלשׁים שׁנה ומעלה ועד בן־חמשׁים שׁנה כל־בא לצבא לעשׂות מלאכה באהל מועד׃
\par 4 זאת עבדת בני־קהת באהל מועד קדשׁ הקדשׁים׃
\par 5 ובא אהרן ובניו בנסע המחנה והורדו את פרכת המסך וכסו־בה את ארן העדת׃
\par 6 ונתנו עליו כסוי עור תחשׁ ופרשׂו בגד־כליל תכלת מלמעלה ושׂמו בדיו׃
\par 7 ועל שׁלחן הפנים יפרשׂו בגד תכלת ונתנו עליו את־הקערת ואת־הכפת ואת־המנקית ואת קשׂות הנסך ולחם התמיד עליו יהיה׃
\par 8 ופרשׂו עליהם בגד תולעת שׁני וכסו אתו במכסה עור תחשׁ ושׂמו את־בדיו׃
\par 9 ולקחו בגד תכלת וכסו את־מנרת המאור ואת־נרתיה ואת־מלקחיה ואת־מחתתיה ואת כל־כלי שׁמנה אשׁר ישׁרתו־לה בהם׃
\par 10 ונתנו אתה ואת־כל־כליה אל־מכסה עור תחשׁ ונתנו על־המוט׃
\par 11 ועל מזבח הזהב יפרשׂו בגד תכלת וכסו אתו במכסה עור תחשׁ ושׂמו את־בדיו׃
\par 12 ולקחו את־כל־כלי השׁרת אשׁר ישׁרתו־בם בקדשׁ ונתנו אל־בגד תכלת וכסו אותם במכסה עור תחשׁ ונתנו על־המוט׃
\par 13 ודשׁנו את־המזבח ופרשׂו עליו בגד ארגמן׃
\par 14 ונתנו עליו את־כל־כליו אשׁר ישׁרתו עליו בהם את־המחתת את־המזלגת ואת־היעים ואת־המזרקת כל כלי המזבח ופרשׂו עליו כסוי עור תחשׁ ושׂמו בדיו׃
\par 15 וכלה אהרן־ובניו לכסת את־הקדשׁ ואת־כל־כלי הקדשׁ בנסע המחנה ואחרי־כן יבאו בני־קהת לשׂאת ולא־יגעו אל־הקדשׁ ומתו אלה משׂא בני־קהת באהל מועד׃
\par 16 ופקדת אלעזר בן־אהרן הכהן שׁמן המאור וקטרת הסמים ומנחת התמיד ושׁמן המשׁחה פקדת כל־המשׁכן וכל־אשׁר־בו בקדשׁ ובכליו׃
\par 17 וידבר יהוה אל־משׁה ואל־אהרן לאמר׃
\par 18 אל־תכריתו את־שׁבט משׁפחת הקהתי מתוך הלוים׃
\par 19 וזאת עשׂו להם וחיו ולא ימתו בגשׁתם את־קדשׁ הקדשׁים אהרן ובניו יבאו ושׂמו אותם אישׁ אישׁ על־עבדתו ואל־משׂאו׃
\par 20 ולא־יבאו לראות כבלע את־הקדשׁ ומתו׃
\par 21 וידבר יהוה אל־משׁה לאמר׃
\par 22 נשׂא את־ראשׁ בני גרשׁון גם־הם לבית אבתם למשׁפחתם׃
\par 23 מבן שׁלשׁים שׁנה ומעלה עד בן־חמשׁים שׁנה תפקד אותם כל־הבא לצבא צבא לעבד עבדה באהל מועד׃
\par 24 זאת עבדת משׁפחת הגרשׁני לעבד ולמשׂא׃
\par 25 ונשׂאו את־יריעת המשׁכן ואת־אהל מועד מכסהו ומכסה התחשׁ אשׁר־עליו מלמעלה ואת־מסך פתח אהל מועד׃
\par 26 ואת קלעי החצר ואת־מסך פתח שׁער החצר אשׁר על־המשׁכן ועל־המזבח סביב ואת מיתריהם ואת־כל־כלי עבדתם ואת כל־אשׁר יעשׂה להם ועבדו׃
\par 27 על־פי אהרן ובניו תהיה כל־עבדת בני הגרשׁני לכל־משׂאם ולכל עבדתם ופקדתם עלהם במשׁמרת את כל־משׂאם׃
\par 28 זאת עבדת משׁפחת בני הגרשׁני באהל מועד ומשׁמרתם ביד איתמר בן־אהרן הכהן׃
\par 29 בני מררי למשׁפחתם לבית־אבתם תפקד אתם׃
\par 30 מבן שׁלשׁים שׁנה ומעלה ועד בן־חמשׁים שׁנה תפקדם כל־הבא לצבא לעבד את־עבדת אהל מועד׃
\par 31 וזאת משׁמרת משׂאם לכל־עבדתם באהל מועד קרשׁי המשׁכן ובריחיו ועמודיו ואדניו׃
\par 32 ועמודי החצר סביב ואדניהם ויתדתם ומיתריהם לכל־כליהם ולכל עבדתם ובשׁמת תפקדו את־כלי משׁמרת משׂאם׃
\par 33 זאת עבדת משׁפחת בני מררי לכל־עבדתם באהל מועד ביד איתמר בן־אהרן הכהן׃
\par 34 ויפקד משׁה ואהרן ונשׂיאי העדה את־בני הקהתי למשׁפחתם ולבית אבתם׃
\par 35 מבן שׁלשׁים שׁנה ומעלה ועד בן־חמשׁים שׁנה כל־הבא לצבא לעבדה באהל מועד׃
\par 36 ויהיו פקדיהם למשׁפחתם אלפים שׁבע מאות וחמשׁים׃
\par 37 אלה פקודי משׁפחת הקהתי כל־העבד באהל מועד אשׁר פקד משׁה ואהרן על־פי יהוה ביד־משׁה׃
\par 38 ופקודי בני גרשׁון למשׁפחותם ולבית אבתם׃
\par 39 מבן שׁלשׁים שׁנה ומעלה ועד בן־חמשׁים שׁנה כל־הבא לצבא לעבדה באהל מועד׃
\par 40 ויהיו פקדיהם למשׁפחתם לבית אבתם אלפים ושׁשׁ מאות ושׁלשׁים׃
\par 41 אלה פקודי משׁפחת בני גרשׁון כל־העבד באהל מועד אשׁר פקד משׁה ואהרן על־פי יהוה׃
\par 42 ופקודי משׁפחת בני מררי למשׁפחתם לבית אבתם׃
\par 43 מבן שׁלשׁים שׁנה ומעלה ועד בן־חמשׁים שׁנה כל־הבא לצבא לעבדה באהל מועד׃
\par 44 ויהיו פקדיהם למשׁפחתם שׁלשׁת אלפים ומאתים׃
\par 45 אלה פקודי משׁפחת בני מררי אשׁר פקד משׁה ואהרן על־פי יהוה ביד־משׁה׃
\par 46 כל־הפקדים אשׁר פקד משׁה ואהרן ונשׂיאי ישׂראל את־הלוים למשׁפחתם ולבית אבתם׃
\par 47 מבן שׁלשׁים שׁנה ומעלה ועד בן־חמשׁים שׁנה כל־הבא לעבד עבדת עבדה ועבדת משׂא באהל מועד׃
\par 48 ויהיו פקדיהם שׁמנת אלפים וחמשׁ מאות ושׁמנים׃
\par 49 על־פי יהוה פקד אותם ביד־משׁה אישׁ אישׁ על־עבדתו ועל־משׂאו ופקדיו אשׁר־צוה יהוה את־משׁה׃

\chapter{5}

\par 1 וידבר יהוה אל־משׁה לאמר׃
\par 2 צו את־בני ישׂראל וישׁלחו מן־המחנה כל־צרוע וכל־זב וכל טמא לנפשׁ׃
\par 3 מזכר עד־נקבה תשׁלחו אל־מחוץ למחנה תשׁלחום ולא יטמאו את־מחניהם אשׁר אני שׁכן בתוכם׃
\par 4 ויעשׂו־כן בני ישׂראל וישׁלחו אותם אל־מחוץ למחנה כאשׁר דבר יהוה אל־משׁה כן עשׂו בני ישׂראל׃
\par 5 וידבר יהוה אל־משׁה לאמר׃
\par 6 דבר אל־בני ישׂראל אישׁ או־אשׁה כי יעשׂו מכל־חטאת האדם למעל מעל ביהוה ואשׁמה הנפשׁ ההוא׃
\par 7 והתודו את־חטאתם אשׁר עשׂו והשׁיב את־אשׁמו בראשׁו וחמישׁתו יסף עליו ונתן לאשׁר אשׁם לו׃
\par 8 ואם־אין לאישׁ גאל להשׁיב האשׁם אליו האשׁם המושׁב ליהוה לכהן מלבד איל הכפרים אשׁר יכפר־בו עליו׃
\par 9 וכל־תרומה לכל־קדשׁי בני־ישׂראל אשׁר־יקריבו לכהן לו יהיה׃
\par 10 ואישׁ את־קדשׁיו לו יהיו אישׁ אשׁר־יתן לכהן לו יהיה׃
\par 11 וידבר יהוה אל־משׁה לאמר׃
\par 12 דבר אל־בני ישׂראל ואמרת אלהם אישׁ אישׁ כי־תשׂטה אשׁתו ומעלה בו מעל׃
\par 13 ושׁכב אישׁ אתה שׁכבת־זרע ונעלם מעיני אישׁה ונסתרה והיא נטמאה ועד אין בה והוא לא נתפשׂה׃
\par 14 ועבר עליו רוח־קנאה וקנא את־אשׁתו והוא נטמאה או־עבר עליו רוח־קנאה וקנא את־אשׁתו והיא לא נטמאה׃
\par 15 והביא האישׁ את־אשׁתו אל־הכהן והביא את־קרבנה עליה עשׂירת האיפה קמח שׂערים לא־יצק עליו שׁמן ולא־יתן עליו לבנה כי־מנחת קנאת הוא מנחת זכרון מזכרת עון׃
\par 16 והקריב אתה הכהן והעמדה לפני יהוה׃
\par 17 ולקח הכהן מים קדשׁים בכלי־חרשׂ ומן־העפר אשׁר יהיה בקרקע המשׁכן יקח הכהן ונתן אל־המים׃
\par 18 והעמיד הכהן את־האשׁה לפני יהוה ופרע את־ראשׁ האשׁה ונתן על־כפיה את מנחת הזכרון מנחת קנאת הוא וביד הכהן יהיו מי המרים המאררים׃
\par 19 והשׁביע אתה הכהן ואמר אל־האשׁה אם־לא שׁכב אישׁ אתך ואם־לא שׂטית טמאה תחת אישׁך הנקי ממי המרים המאררים האלה׃
\par 20 ואת כי שׂטית תחת אישׁך וכי נטמאת ויתן אישׁ בך את־שׁכבתו מבלעדי אישׁך׃
\par 21 והשׁביע הכהן את־האשׁה בשׁבעת האלה ואמר הכהן לאשׁה יתן יהוה אותך לאלה ולשׁבעה בתוך עמך בתת יהוה את־ירכך נפלת ואת־בטנך צבה׃
\par 22 ובאו המים המאררים האלה במעיך לצבות בטן ולנפל ירך ואמרה האשׁה אמן אמן׃
\par 23 וכתב את־האלת האלה הכהן בספר ומחה אל־מי המרים׃
\par 24 והשׁקה את־האשׁה את־מי המרים המאררים ובאו בה המים המאררים למרים׃
\par 25 ולקח הכהן מיד האשׁה את מנחת הקנאת והניף את־המנחה לפני יהוה והקריב אתה אל־המזבח׃
\par 26 וקמץ הכהן מן־המנחה את־אזכרתה והקטיר המזבחה ואחר ישׁקה את־האשׁה את־המים׃
\par 27 והשׁקה את־המים והיתה אם־נטמאה ותמעל מעל באישׁה ובאו בה המים המאררים למרים וצבתה בטנה ונפלה ירכה והיתה האשׁה לאלה בקרב עמה׃
\par 28 ואם־לא נטמאה האשׁה וטהרה הוא ונקתה ונזרעה זרע׃
\par 29 זאת תורת הקנאת אשׁר תשׂטה אשׁה תחת אישׁה ונטמאה׃
\par 30 או אישׁ אשׁר תעבר עליו רוח קנאה וקנא את־אשׁתו והעמיד את־האשׁה לפני יהוה ועשׂה לה הכהן את כל־התורה הזאת׃
\par 31 ונקה האישׁ מעון והאשׁהההוא תשׂא את־עונה׃

\chapter{6}

\par 1 וידבר יהוה אל־משׁה לאמר׃
\par 2 דבר אל־בני ישׂראל ואמרת אלהם אישׁ או־אשׁה כי יפלא לנדר נדר נזיר להזיר ליהוה׃
\par 3 מיין ושׁכר יזיר חמץ יין וחמץ שׁכר לא ישׁתה וכל־משׁרת ענבים לא ישׁתה וענבים לחים ויבשׁים לא יאכל׃
\par 4 כל ימי נזרו מכל אשׁר יעשׂה מגפן היין מחרצנים ועד־זג לא יאכל׃
\par 5 כל־ימי נדר נזרו תער לא־יעבר על־ראשׁו עד־מלאת הימם אשׁר־יזיר ליהוה קדשׁ יהיה גדל פרע שׂער ראשׁו׃
\par 6 כל־ימי הזירו ליהוה על־נפשׁ מת לא יבא׃
\par 7 לאביו ולאמו לאחיו ולאחתו לא־יטמא להם במתם כי נזר אלהיו על־ראשׁו׃
\par 8 כל ימי נזרו קדשׁ הוא ליהוה׃
\par 9 וכי־ימות מת עליו בפתע פתאם וטמא ראשׁ נזרו וגלח ראשׁו ביום טהרתו ביום השׁביעי יגלחנו׃
\par 10 וביום השׁמיני יבא שׁתי תרים או שׁני בני יונה אל־הכהן אל־פתח אהל מועד׃
\par 11 ועשׂה הכהן אחד לחטאת ואחד לעלה וכפר עליו מאשׁר חטא על־הנפשׁ וקדשׁ את־ראשׁו ביום ההוא׃
\par 12 והזיר ליהוה את־ימי נזרו והביא כבשׂ בן־שׁנתו לאשׁם והימים הראשׁנים יפלו כי טמא נזרו׃
\par 13 וזאת תורת הנזיר ביום מלאת ימי נזרו יביא אתו אל־פתח אהל מועד׃
\par 14 והקריב את־קרבנו ליהוה כבשׂ בן־שׁנתו תמים אחד לעלה וכבשׂה אחת בת־שׁנתה תמימה לחטאת ואיל־אחד תמים לשׁלמים׃
\par 15 וסל מצות סלת חלת בלולת בשׁמן ורקיקי מצות משׁחים בשׁמן ומנחתם ונסכיהם׃
\par 16 והקריב הכהן לפני יהוה ועשׂה את־חטאתו ואת־עלתו׃
\par 17 ואת־האיל יעשׂה זבח שׁלמים ליהוה על סל המצות ועשׂה הכהן את־מנחתו ואת־נסכו׃
\par 18 וגלח הנזיר פתח אהל מועד את־ראשׁ נזרו ולקח את־שׂער ראשׁ נזרו ונתן על־האשׁ אשׁר־תחת זבח השׁלמים׃
\par 19 ולקח הכהן את־הזרע בשׁלה מן־האיל וחלת מצה אחת מן־הסל ורקיק מצה אחד ונתן על־כפי הנזיר אחר התגלחו את־נזרו׃
\par 20 והניף אותם הכהן תנופה לפני יהוה קדשׁ הוא לכהן על חזה התנופה ועל שׁוק התרומה ואחר ישׁתה הנזיר יין׃
\par 21 זאת תורת הנזיר אשׁר ידר קרבנו ליהוה על־נזרו מלבד אשׁר־תשׂיג ידו כפי נדרו אשׁר ידר כן יעשׂה על תורת נזרו׃
\par 22 וידבר יהוה אל־משׁה לאמר׃
\par 23 דבר אל־אהרן ואל־בניו לאמר כה תברכו את־בני ישׂראל אמור להם׃
\par 24 יברכך יהוה וישׁמרך׃
\par 25 יאר יהוה פניו אליך ויחנך׃
\par 26 ישׂא יהוה פניו אליך וישׂם לך שׁלום׃
\par 27 ושׂמו את־שׁמי על־בני ישׂראל ואני אברכם׃

\chapter{7}

\par 1 ויהי ביום כלות משׁה להקים את־המשׁכן וימשׁח אתו ויקדשׁ אתו ואת־כל־כליו ואת־המזבח ואת־כל־כליו וימשׁחם ויקדשׁ אתם׃
\par 2 ויקריבו נשׂיאי ישׂראל ראשׁי בית אבתם הם נשׂיאי המטת הם העמדים על־הפקדים׃
\par 3 ויביאו את־קרבנם לפני יהוה שׁשׁ־עגלת צב ושׁני עשׂר בקר עגלה על־שׁני הנשׂאים ושׁור לאחד ויקריבו אותם לפני המשׁכן׃
\par 4 ויאמר יהוה אל־משׁה לאמר׃
\par 5 קח מאתם והיו לעבד את־עבדת אהל מועד ונתתה אותם אל־הלוים אישׁ כפי עבדתו׃
\par 6 ויקח משׁה את־העגלת ואת־הבקר ויתן אותם אל־הלוים׃
\par 7 את שׁתי העגלות ואת ארבעת הבקר נתן לבני גרשׁון כפי עבדתם׃
\par 8 ואת ארבע העגלת ואת שׁמנת הבקר נתן לבני מררי כפי עבדתם ביד איתמר בן־אהרן הכהן׃
\par 9 ולבני קהת לא נתן כי־עבדת הקדשׁ עלהם בכתף ישׂאו׃
\par 10 ויקריבו הנשׂאים את חנכת המזבח ביום המשׁח אתו ויקריבו הנשׂיאם את־קרבנם לפני המזבח׃
\par 11 ויאמר יהוה אל־משׁה נשׂיא אחד ליום נשׂיא אחד ליום יקריבו את־קרבנם לחנכת המזבח׃
\par 12 ויהי המקריב ביום הראשׁון את־קרבנו נחשׁון בן־עמינדב למטה יהודה׃
\par 13 וקרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
\par 14 כף אחת עשׂרה זהב מלאה קטרת׃
\par 15 פר אחד בן־בקר איל אחד כבשׂ־אחד בן־שׁנתו לעלה׃
\par 16 שׂעיר־עזים אחד לחטאת׃
\par 17 ולזבח השׁלמים בקר שׁנים אילם חמשׁה עתודים חמשׁה כבשׂים בני־שׁנה חמשׁה זה קרבן נחשׁון בן־עמינדב׃
\par 18 ביום השׁני הקריב נתנאל בן־צוער נשׂיא ישׂשכר׃
\par 19 הקרב את־קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
\par 20 כף אחת עשׂרה זהב מלאה קטרת׃
\par 21 פר אחד בן־בקר איל אחד כבשׂ־אחד בן־שׁנתו לעלה׃
\par 22 שׂעיר־עזים אחד לחטאת׃
\par 23 ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן נתנאל בן־צוער׃
\par 24 ביום השׁלישׁי נשׂיא לבני זבולן אליאב בן־חלן׃
\par 25 קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
\par 26 כף אחת עשׂרה זהב מלאה קטרת׃
\par 27 פר אחד בן־בקר איל אחד כבשׂ־אחד בן־שׁנתו לעלה׃
\par 28 שׂעיר־עזים אחד לחטאת׃
\par 29 ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן אליאב בן־חלן׃
\par 30 ביום הרביעי נשׂיא לבני ראובן אליצור בן־שׁדיאור׃
\par 31 קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
\par 32 כף אחת עשׂרה זהב מלאה קטרת׃
\par 33 פר אחד בן־בקר איל אחד כבשׂ־אחד בן־שׁנתו לעלה׃
\par 34 שׂעיר־עזים אחד לחטאת׃
\par 35 ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן אליצור בן־שׁדיאור׃
\par 36 ביום החמישׁי נשׂיא לבני שׁמעון שׁלמיאל בן־צורישׁדי׃
\par 37 קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
\par 38 כף אחת עשׂרה זהב מלאה קטרת׃
\par 39 פר אחד בן־בקר איל אחד כבשׂ־אחד בן־שׁנתו לעלה׃
\par 40 שׂעיר־עזים אחד לחטאת׃
\par 41 ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן שׁלמיאל בן־צורישׁדי׃
\par 42 ביום השׁשׁי נשׂיא לבני גד אליסף בן־דעואל׃
\par 43 קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
\par 44 כף אחת עשׂרה זהב מלאה קטרת׃
\par 45 פר אחד בן־בקר איל אחד כבשׂ־אחד בן־שׁנתו לעלה׃
\par 46 שׂעיר־עזים אחד לחטאת׃
\par 47 ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן אליסף בן־דעואל׃
\par 48 ביום השׁביעי נשׂיא לבני אפרים אלישׁמע בן־עמיהוד׃
\par 49 קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
\par 50 כף אחת עשׂרה זהב מלאה קטרת׃
\par 51 פר אחד בן־בקר איל אחד כבשׂ־אחד בן־שׁנתו לעלה׃
\par 52 שׂעיר־עזים אחד לחטאת׃
\par 53 ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן אלישׁמע בן־עמיהוד׃
\par 54 ביום השׁמיני נשׂיא לבני מנשׁה גמליאל בן־פדה־צור׃
\par 55 קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
\par 56 כף אחת עשׂרה זהב מלאה קטרת׃
\par 57 פר אחד בן־בקר איל אחד כבשׂ־אחד בן־שׁנתו לעלה׃
\par 58 שׂעיר־עזים אחד לחטאת׃
\par 59 ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן גמליאל בן־פדהצור׃
\par 60 ביום התשׁיעי נשׂיא לבני בנימן אבידן בן־גדעני׃
\par 61 קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
\par 62 כף אחת עשׂרה זהב מלאה קטרת׃
\par 63 פר אחד בן־בקר איל אחד כבשׂ־אחד בן־שׁנתו לעלה׃
\par 64 שׂעיר־עזים אחד לחטאת׃
\par 65 ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן אבידן בן־גדעני׃
\par 66 ביום העשׂירי נשׂיא לבני דן אחיעזר בן־עמישׁדי׃
\par 67 קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
\par 68 כף אחת עשׂרה זהב מלאה קטרת׃
\par 69 פר אחד בן־בקר איל אחד כבשׂ־אחד בן־שׁנתו לעלה׃
\par 70 שׂעיר־עזים אחד לחטאת׃
\par 71 ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן אחיעזר בן־עמישׁדי׃
\par 72 ביום עשׁתי עשׂר יום נשׂיא לבני אשׁר פגעיאל בן־עכרן׃
\par 73 קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
\par 74 כף אחת עשׂרה זהב מלאה קטרת׃
\par 75 פר אחד בן־בקר איל אחד כבשׂ־אחד בן־שׁנתו לעלה׃
\par 76 שׂעיר־עזים אחד לחטאת׃
\par 77 ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן פגעיאל בן־עכרן׃
\par 78 ביום שׁנים עשׂר יום נשׂיא לבני נפתלי אחירע בן־עינן׃
\par 79 קרבנו קערת־כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
\par 80 כף אחת עשׂרה זהב מלאה קטרת׃
\par 81 פר אחד בן־בקר איל אחד כבשׂ־אחד בן־שׁנתו לעלה׃
\par 82 שׂעיר־עזים אחד לחטאת׃
\par 83 ולזבח השׁלמים בקר שׁנים אילם חמשׁה עתדים חמשׁה כבשׂים בני־שׁנה חמשׁה זה קרבן אחירע בן־עינן׃
\par 84 זאת חנכת המזבח ביום המשׁח אתו מאת נשׂיאי ישׂראל קערת כסף שׁתים עשׂרה מזרקי־כסף שׁנים עשׂר כפות זהב שׁתים עשׂרה׃
\par 85 שׁלשׁים ומאה הקערה האחת כסף ושׁבעים המזרק האחד כל כסף הכלים אלפים וארבע־מאות בשׁקל הקדשׁ׃
\par 86 כפות זהב שׁתים־עשׂרה מלאת קטרת עשׂרה עשׂרה הכף בשׁקל הקדשׁ כל־זהב הכפות עשׂרים ומאה׃
\par 87 כל־הבקר לעלה שׁנים עשׂר פרים אילם שׁנים־עשׂר כבשׂים בני־שׁנה שׁנים עשׂר ומנחתם ושׂעירי עזים שׁנים עשׂר לחטאת׃
\par 88 וכל בקר זבח השׁלמים עשׂרים וארבעה פרים אילם שׁשׁים עתדים שׁשׁים כבשׂים בני־שׁנה שׁשׁים זאת חנכת המזבח אחרי המשׁח אתו׃
\par 89 ובבא משׁה אל־אהל מועד לדבר אתו וישׁמע את־הקול מדבר אליו מעל הכפרת אשׁר על־ארן העדת מבין שׁני הכרבים וידבר אליו׃

\chapter{8}

\par 1 וידבר יהוה אל־משׁה לאמר׃
\par 2 דבר אל־אהרן ואמרת אליו בהעלתך את־הנרת אל־מול פני המנורה יאירו שׁבעת הנרות׃
\par 3 ויעשׂ כן אהרן אל־מול פני המנורה העלה נרתיה כאשׁר צוה יהוה את־משׁה׃
\par 4 וזה מעשׂה המנרה מקשׁה זהב עד־ירכה עד־פרחה מקשׁה הוא כמראה אשׁר הראה יהוה את־משׁה כן עשׂה את־המנרה׃
\par 5 וידבר יהוה אל־משׁה לאמר׃
\par 6 קח את־הלוים מתוך בני ישׂראל וטהרת אתם׃
\par 7 וכה־תעשׂה להם לטהרם הזה עליהם מי חטאת והעבירו תער על־כל־בשׂרם וכבסו בגדיהם והטהרו׃
\par 8 ולקחו פר בן־בקר ומנחתו סלת בלולה בשׁמן ופר־שׁני בן־בקר תקח לחטאת׃
\par 9 והקרבת את־הלוים לפני אהל מועד והקהלת את־כל־עדת בני ישׂראל׃
\par 10 והקרבת את־הלוים לפני יהוה וסמכו בני־ישׂראל את־ידיהם על־הלוים׃
\par 11 והניף אהרן את־הלוים תנופה לפני יהוה מאת בני ישׂראל והיו לעבד את־עבדת יהוה׃
\par 12 והלוים יסמכו את־ידיהם על ראשׁ הפרים ועשׂה את־האחד חטאת ואת־האחד עלה ליהוה לכפר על־הלוים׃
\par 13 והעמדת את־הלוים לפני אהרן ולפני בניו והנפת אתם תנופה ליהוה׃
\par 14 והבדלת את־הלוים מתוך בני ישׂראל והיו לי הלוים׃
\par 15 ואחרי־כן יבאו הלוים לעבד את־אהל מועד וטהרת אתם והנפת אתם תנופה׃
\par 16 כי נתנים נתנים המה לי מתוך בני ישׂראל תחת פטרת כל־רחם בכור כל מבני ישׂראל לקחתי אתם לי׃
\par 17 כי לי כל־בכור בבני ישׂראל באדם ובבהמה ביום הכתי כל־בכור בארץ מצרים הקדשׁתי אתם לי׃
\par 18 ואקח את־הלוים תחת כל־בכור בבני ישׂראל׃
\par 19 ואתנה את־הלוים נתנים לאהרן ולבניו מתוך בני ישׂראל לעבד את־עבדת בני־ישׂראל באהל מועד ולכפר על־בני ישׂראל ולא יהיה בבני ישׂראל נגף בגשׁת בני־ישׂראל אל־הקדשׁ׃
\par 20 ויעשׂ משׁה ואהרן וכל־עדת בני־ישׂראל ללוים ככל אשׁר־צוה יהוה את־משׁה ללוים כן־עשׂו להם בני ישׂראל׃
\par 21 ויתחטאו הלוים ויכבסו בגדיהם וינף אהרן אתם תנופה לפני יהוה ויכפר עליהם אהרן לטהרם׃
\par 22 ואחרי־כן באו הלוים לעבד את־עבדתם באהל מועד לפני אהרן ולפני בניו כאשׁר צוה יהוה את־משׁה על־הלוים כן עשׂו להם׃
\par 23 וידבר יהוה אל־משׁה לאמר׃
\par 24 זאת אשׁר ללוים מבן חמשׁ ועשׂרים שׁנה ומעלה יבוא לצבא צבא בעבדת אהל מועד׃
\par 25 ומבן חמשׁים שׁנה ישׁוב מצבא העבדה ולא יעבד עוד׃
\par 26 ושׁרת את־אחיו באהל מועד לשׁמר משׁמרת ועבדה לא יעבד ככה תעשׂה ללוים במשׁמרתם׃

\chapter{9}

\par 1 וידבר יהוה אל־משׁה במדבר־סיני בשׁנה השׁנית לצאתם מארץ מצרים בחדשׁ הראשׁון לאמר׃
\par 2 ויעשׂו בני־ישׂראל את־הפסח במועדו׃
\par 3 בארבעה עשׂר־יום בחדשׁ הזה בין הערבים תעשׂו אתו במעדו ככל־חקתיו וככל־משׁפטיו תעשׂו אתו׃
\par 4 וידבר משׁה אל־בני ישׂראל לעשׂת הפסח׃
\par 5 ויעשׂו את־הפסח בראשׁון בארבעה עשׂר יום לחדשׁ בין הערבים במדבר סיני ככל אשׁר צוה יהוה את־משׁה כן עשׂו בני ישׂראל׃
\par 6 ויהי אנשׁים אשׁר היו טמאים לנפשׁ אדם ולא־יכלו לעשׂת־הפסח ביום ההוא ויקרבו לפני משׁה ולפני אהרן ביום ההוא׃
\par 7 ויאמרו האנשׁים ההמה אליו אנחנו טמאים לנפשׁ אדם למה נגרע לבלתי הקריב את־קרבן יהוה במעדו בתוך בני ישׂראל׃
\par 8 ויאמר אלהם משׁה עמדו ואשׁמעה מה־יצוה יהוה לכם׃
\par 9 וידבר יהוה אל־משׁה לאמר׃
\par 10 דבר אל־בני ישׂראל לאמר אישׁ אישׁ כי־יהיה־טמא לנפשׁ או בדרך רחקה לכם או לדרתיכם ועשׂה פסח ליהוה׃
\par 11 בחדשׁ השׁני בארבעה עשׂר יום בין הערבים יעשׂו אתו על־מצות ומררים יאכלהו׃
\par 12 לא־ישׁאירו ממנו עד־בקר ועצם לא ישׁברו־בו ככל־חקת הפסח יעשׂו אתו׃
\par 13 והאישׁ אשׁר־הוא טהור ובדרך לא־היה וחדל לעשׂות הפסח ונכרתה הנפשׁ ההוא מעמיה כי קרבן יהוה לא הקריב במעדו חטאו ישׂא האישׁ ההוא׃
\par 14 וכי־יגור אתכם גר ועשׂה פסח ליהוה כחקת הפסח וכמשׁפטו כן יעשׂה חקה אחת יהיה לכם ולגר ולאזרח הארץ׃
\par 15 וביום הקים את־המשׁכן כסה הענן את־המשׁכן לאהל העדת ובערב יהיה על־המשׁכן כמראה־אשׁ עד־בקר׃
\par 16 כן יהיה תמיד הענן יכסנו ומראה־אשׁ לילה׃
\par 17 ולפי העלות הענן מעל האהל ואחרי־כן יסעו בני ישׂראל ובמקום אשׁר ישׁכן־שׁם הענן שׁם יחנו בני ישׂראל׃
\par 18 על־פי יהוה יסעו בני ישׂראל ועל־פי יהוה יחנו כל־ימי אשׁר ישׁכן הענן על־המשׁכן יחנו׃
\par 19 ובהאריך הענן על־המשׁכן ימים רבים ושׁמרו בני־ישׂראל את־משׁמרת יהוה ולא יסעו׃
\par 20 וישׁ אשׁר יהיה הענן ימים מספר על־המשׁכן על־פי יהוה יחנו ועל־פי יהוה יסעו׃
\par 21 וישׁ אשׁר־יהיה הענן מערב עד־בקר ונעלה הענן בבקר ונסעו או יומם ולילה ונעלה הענן ונסעו׃
\par 22 או־ימים או־חדשׁ או־ימים בהאריך הענן על־המשׁכן לשׁכן עליו יחנו בני־ישׂראל ולא יסעו ובהעלתו יסעו׃
\par 23 על־פי יהוה יחנו ועל־פי יהוה יסעו את־משׁמרת יהוה שׁמרו על־פי יהוה ביד־משׁה׃

\chapter{10}

\par 1 וידבר יהוה אל־משׁה לאמר׃
\par 2 עשׂה לך שׁתי חצוצרת כסף מקשׁה תעשׂה אתם והיו לך למקרא העדה ולמסע את־המחנות׃
\par 3 ותקעו בהן ונועדו אליך כל־העדה אל־פתח אהל מועד׃
\par 4 ואם־באחת יתקעו ונועדו אליך הנשׂיאים ראשׁי אלפי ישׂראל׃
\par 5 ותקעתם תרועה ונסעו המחנות החנים קדמה׃
\par 6 ותקעתם תרועה שׁנית ונסעו המחנות החנים תימנה תרועה יתקעו למסעיהם׃
\par 7 ובהקהיל את־הקהל תתקעו ולא תריעו׃
\par 8 ובני אהרן הכהנים יתקעו בחצצרות והיו לכם לחקת עולם לדרתיכם׃
\par 9 וכי־תבאו מלחמה בארצכם על־הצר הצרר אתכם והרעתם בחצצרת ונזכרתם לפני יהוה אלהיכם ונושׁעתם מאיביכם׃
\par 10 וביום שׂמחתכם ובמועדיכם ובראשׁי חדשׁכם ותקעתם בחצצרת על עלתיכם ועל זבחי שׁלמיכם והיו לכם לזכרון לפני אלהיכם אני יהוה אלהיכם׃
\par 11 ויהי בשׁנה השׁנית בחדשׁ השׁני בעשׂרים בחדשׁ נעלה הענן מעל משׁכן העדת׃
\par 12 ויסעו בני־ישׂראל למסעיהם ממדבר סיני וישׁכן הענן במדבר פארן׃
\par 13 ויסעו בראשׁנה על־פי יהוה ביד־משׁה׃
\par 14 ויסע דגל מחנה בני־יהודה בראשׁנה לצבאתם ועל־צבאו נחשׁון בן־עמינדב׃
\par 15 ועל־צבא מטה בני ישׂשכר נתנאל בן־צוער׃
\par 16 ועל־צבא מטה בני זבולן אליאב בן־חלן׃
\par 17 והורד המשׁכן ונסעו בני־גרשׁון ובני מררי נשׂאי המשׁכן׃
\par 18 ונסע דגל מחנה ראובן לצבאתם ועל־צבאו אליצור בן־שׁדיאור׃
\par 19 ועל־צבא מטה בני שׁמעון שׁלמיאל בן־צורי שׁדי׃
\par 20 ועל־צבא מטה בני־גד אליסף בן־דעואל׃
\par 21 ונסעו הקהתים נשׂאי המקדשׁ והקימו את־המשׁכן עד־באם׃
\par 22 ונסע דגל מחנה בני־אפרים לצבאתם ועל־צבאו אלישׁמע בן־עמיהוד׃
\par 23 ועל־צבא מטה בני מנשׁה גמליאל בן־פדהצור׃
\par 24 ועל־צבא מטה בני בנימן אבידן בן־גדעוני׃
\par 25 ונסע דגל מחנה בני־דן מאסף לכל־המחנת לצבאתם ועל־צבאו אחיעזר בן־עמישׁדי׃
\par 26 ועל־צבא מטה בני אשׁר פגעיאל בן־עכרן׃
\par 27 ועל־צבא מטה בני נפתלי אחירע בן־עינן׃
\par 28 אלה מסעי בני־ישׂראל לצבאתם ויסעו׃
\par 29 ויאמר משׁה לחבב בן־רעואל המדיני חתן משׁה נסעים אנחנו אל־המקום אשׁר אמר יהוה אתו אתן לכם לכה אתנו והטבנו לך כי־יהוה דבר־טוב על־ישׂראל׃
\par 30 ויאמר אליו לא אלך כי אם־אל־ארצי ואל־מולדתי אלך׃
\par 31 ויאמר אל־נא תעזב אתנו כי על־כן ידעת חנתנו במדבר והיית לנו לעינים׃
\par 32 והיה כי־תלך עמנו והיה הטוב ההוא אשׁר ייטיב יהוה עמנו והטבנו לך׃
\par 33 ויסעו מהר יהוה דרך שׁלשׁת ימים וארון ברית־יהוה נסע לפניהם דרך שׁלשׁת ימים לתור להם מנוחה׃
\par 34 וענן יהוה עליהם יומם בנסעם מן־המחנה׃
\par 35 ויהי בנסע הארן ויאמר משׁה קומה יהוה ויפצו איביך וינסו משׂנאיך מפניך׃
\par 36 ובנחה יאמר שׁובה יהוה רבבות אלפי ישׂראל׃

\chapter{11}

\par 1 ויהי העם כמתאננים רע באזני יהוה וישׁמע יהוה ויחר אפו ותבער־בם אשׁ יהוה ותאכל בקצה המחנה׃
\par 2 ויצעק העם אל־משׁה ויתפלל משׁה אל־יהוה ותשׁקע האשׁ׃
\par 3 ויקרא שׁם־המקום ההוא תבערה כי־בערה בם אשׁ יהוה׃
\par 4 והאספסף אשׁר בקרבו התאוו תאוה וישׁבו ויבכו גם בני ישׂראל ויאמרו מי יאכלנו בשׂר׃
\par 5 זכרנו את־הדגה אשׁר־נאכל במצרים חנם את הקשׁאים ואת האבטחים ואת־החציר ואת־הבצלים ואת־השׁומים׃
\par 6 ועתה נפשׁנו יבשׁה אין כל בלתי אל־המן עינינו׃
\par 7 והמן כזרע־גד הוא ועינו כעין הבדלח׃
\par 8 שׁטו העם ולקטו וטחנו ברחים או דכו במדכה ובשׁלו בפרור ועשׂו אתו עגות והיה טעמו כטעם לשׁד השׁמן׃
\par 9 וברדת הטל על־המחנה לילה ירד המן עליו׃
\par 10 וישׁמע משׁה את־העם בכה למשׁפחתיו אישׁ לפתח אהלו ויחר־אף יהוה מאד ובעיני משׁה רע׃
\par 11 ויאמר משׁה אל־יהוה למה הרעת לעבדך ולמה לא־מצתי חן בעיניך לשׂום את־משׂא כל־העם הזה עלי׃
\par 12 האנכי הריתי את כל־העם הזה אם־אנכי ילדתיהו כי־תאמר אלי שׂאהו בחיקך כאשׁר ישׂא האמן את־הינק על האדמה אשׁר נשׁבעת לאבתיו׃
\par 13 מאין לי בשׂר לתת לכל־העם הזה כי־יבכו עלי לאמר תנה־לנו בשׂר ונאכלה׃
\par 14 לא־אוכל אנכי לבדי לשׂאת את־כל־העם הזה כי כבד ממני׃
\par 15 ואם־ככה את־עשׂה לי הרגני נא הרג אם־מצאתי חן בעיניך ואל־אראה ברעתי׃
\par 16 ויאמר יהוה אל־משׁה אספה־לי שׁבעים אישׁ מזקני ישׂראל אשׁר ידעת כי־הם זקני העם ושׁטריו ולקחת אתם אל־אהל מועד והתיצבו שׁם עמך׃
\par 17 וירדתי ודברתי עמך שׁם ואצלתי מן־הרוח אשׁר עליך ושׂמתי עליהם ונשׂאו אתך במשׂא העם ולא־תשׂא אתה לבדך׃
\par 18 ואל־העם תאמר התקדשׁו למחר ואכלתם בשׂר כי בכיתם באזני יהוה לאמר מי יאכלנו בשׂר כי־טוב לנו במצרים ונתן יהוה לכם בשׂר ואכלתם׃
\par 19 לא יום אחד תאכלון ולא יומים ולא חמשׁה ימים ולא עשׂרה ימים ולא עשׂרים יום׃
\par 20 עד חדשׁ ימים עד אשׁר־יצא מאפכם והיה לכם לזרא יען כי־מאסתם את־יהוה אשׁר בקרבכם ותבכו לפניו לאמר למה זה יצאנו ממצרים׃
\par 21 ויאמר משׁה שׁשׁ־מאות אלף רגלי העם אשׁר אנכי בקרבו ואתה אמרת בשׂר אתן להם ואכלו חדשׁ ימים׃
\par 22 הצאן ובקר ישׁחט להם ומצא להם אם את־כל־דגי הים יאסף להם ומצא להם׃
\par 23 ויאמר יהוה אל־משׁה היד יהוה תקצר עתה תראה היקרך דברי אם־לא׃
\par 24 ויצא משׁה וידבר אל־העם את דברי יהוה ויאסף שׁבעים אישׁ מזקני העם ויעמד אתם סביבת האהל׃
\par 25 וירד יהוה בענן וידבר אליו ויאצל מן־הרוח אשׁר עליו ויתן על־שׁבעים אישׁ הזקנים ויהי כנוח עליהם הרוח ויתנבאו ולא יספו׃
\par 26 וישׁארו שׁני־אנשׁים במחנה שׁם האחד אלדד ושׁם השׁני מידד ותנח עלהם הרוח והמה בכתבים ולא יצאו האהלה ויתנבאו במחנה׃
\par 27 וירץ הנער ויגד למשׁה ויאמר אלדד ומידד מתנבאים במחנה׃
\par 28 ויען יהושׁע בן־נון משׁרת משׁה מבחריו ויאמר אדני משׁה כלאם׃
\par 29 ויאמר לו משׁה המקנא אתה לי ומי יתן כל־עם יהוה נביאים כי־יתן יהוה את־רוחו עליהם׃
\par 30 ויאסף משׁה אל־המחנה הוא וזקני ישׂראל׃
\par 31 ורוח נסע מאת יהוה ויגז שׂלוים מן־הים ויטשׁ על־המחנה כדרך יום כה וכדרך יום כה סביבות המחנה וכאמתים על־פני הארץ׃
\par 32 ויקם העם כל־היום ההוא וכל־הלילה וכל יום המחרת ויאספו את־השׂלו הממעיט אסף עשׂרה חמרים וישׁטחו להם שׁטוח סביבות המחנה׃
\par 33 הבשׂר עודנו בין שׁניהם טרם יכרת ואף יהוה חרה בעם ויך יהוה בעם מכה רבה מאד׃
\par 34 ויקרא את־שׁם־המקום ההוא קברות התאוה כי־שׁם קברו את־העם המתאוים׃
\par 35 מקברות התאוה נסעו העם חצרות ויהיו בחצרות׃

\chapter{12}

\par 1 ותדבר מרים ואהרן במשׁה על־אדות האשׁה הכשׁית אשׁר לקח כי־אשׁה כשׁית לקח׃
\par 2 ויאמרו הרק אך־במשׁה דבר יהוה הלא גם־בנו דבר וישׁמע יהוה׃
\par 3 והאישׁ משׁה ענו מאד מכל האדם אשׁר על־פני האדמה׃
\par 4 ויאמר יהוה פתאם אל־משׁה ואל־אהרן ואל־מרים צאו שׁלשׁתכם אל־אהל מועד ויצאו שׁלשׁתם׃
\par 5 וירד יהוה בעמוד ענן ויעמד פתח האהל ויקרא אהרן ומרים ויצאו שׁניהם׃
\par 6 ויאמר שׁמעו־נא דברי אם־יהיה נביאכם יהוה במראה אליו אתודע בחלום אדבר־בו׃
\par 7 לא־כן עבדי משׁה בכל־ביתי נאמן הוא׃
\par 8 פה אל־פה אדבר־בו ומראה ולא בחידת ותמנת יהוה יביט ומדוע לא יראתם לדבר בעבדי במשׁה׃
\par 9 ויחר אף יהוה בם וילך׃
\par 10 והענן סר מעל האהל והנה מרים מצרעת כשׁלג ויפן אהרן אל־מרים והנה מצרעת׃
\par 11 ויאמר אהרן אל־משׁה בי אדני אל־נא תשׁת עלינו חטאת אשׁר נואלנו ואשׁר חטאנו׃
\par 12 אל־נא תהי כמת אשׁר בצאתו מרחם אמו ויאכל חצי בשׂרו׃
\par 13 ויצעק משׁה אל־יהוה לאמר אל נא רפא נא לה׃
\par 14 ויאמר יהוה אל־משׁה ואביה ירק ירק בפניה הלא תכלם שׁבעת ימים תסגר שׁבעת ימים מחוץ למחנה ואחר תאסף׃
\par 15 ותסגר מרים מחוץ למחנה שׁבעת ימים והעם לא נסע עד־האסף מרים׃
\par 16 ואחר נסעו העם מחצרות ויחנו במדבר פארן׃

\chapter{13}

\par 1 וידבר יהוה אל־משׁה לאמר׃
\par 2 שׁלח־לך אנשׁים ויתרו את־ארץ כנען אשׁר־אני נתן לבני ישׂראל אישׁ אחד אישׁ אחד למטה אבתיו תשׁלחו כל נשׂיא בהם׃
\par 3 וישׁלח אתם משׁה ממדבר פארן על־פי יהוה כלם אנשׁים ראשׁי בני־ישׂראל המה׃
\par 4 ואלה שׁמותם למטה ראובן שׁמוע בן־זכור׃
\par 5 למטה שׁמעון שׁפט בן־חורי׃
\par 6 למטה יהודה כלב בן־יפנה׃
\par 7 למטה ישׂשכר יגאל בן־יוסף׃
\par 8 למטה אפרים הושׁע בן־נון׃
\par 9 למטה בנימן פלטי בן־רפוא׃
\par 10 למטה זבולן גדיאל בן־סודי׃
\par 11 למטה יוסף למטה מנשׁה גדי בן־סוסי׃
\par 12 למטה דן עמיאל בן־גמלי׃
\par 13 למטה אשׁר סתור בן־מיכאל׃
\par 14 למטה נפתלי נחבי בן־ופסי׃
\par 15 למטה גד גאואל בן־מכי׃
\par 16 אלה שׁמות האנשׁים אשׁר־שׁלח משׁה לתור את־הארץ ויקרא משׁה להושׁע בן־נון יהושׁע׃
\par 17 וישׁלח אתם משׁה לתור את־ארץ כנען ויאמר אלהם עלו זה בנגב ועליתם את־ההר׃
\par 18 וראיתם את־הארץ מה־הוא ואת־העם הישׁב עליה החזק הוא הרפה המעט הוא אם־רב׃
\par 19 ומה הארץ אשׁר־הוא ישׁב בה הטובה הוא אם־רעה ומה הערים אשׁר־הוא יושׁב בהנה הבמחנים אם במבצרים׃
\par 20 ומה הארץ השׁמנה הוא אם־רזה הישׁ־בה עץ אם־אין והתחזקתם ולקחתם מפרי הארץ והימים ימי בכורי ענבים׃
\par 21 ויעלו ויתרו את־הארץ ממדבר־צן עד־רחב לבא חמת׃
\par 22 ויעלו בנגב ויבא עד־חברון ושׁם אחימן שׁשׁי ותלמי ילידי הענק וחברון שׁבע שׁנים נבנתה לפני צען מצרים׃
\par 23 ויבאו עד־נחל אשׁכל ויכרתו משׁם זמורה ואשׁכול ענבים אחד וישׂאהו במוט בשׁנים ומן־הרמנים ומן־התאנים׃
\par 24 למקום ההוא קרא נחל אשׁכול על אדות האשׁכול אשׁר־כרתו משׁם בני ישׂראל׃
\par 25 וישׁבו מתור הארץ מקץ ארבעים יום׃
\par 26 וילכו ויבאו אל־משׁה ואל־אהרן ואל־כל־עדת בני־ישׂראל אל־מדבר פארן קדשׁה וישׁיבו אתם דבר ואת־כל־העדה ויראום את־פרי הארץ׃
\par 27 ויספרו־לו ויאמרו באנו אל־הארץ אשׁר שׁלחתנו וגם זבת חלב ודבשׁ הוא וזה־פריה׃
\par 28 אפס כי־עז העם הישׁב בארץ והערים בצרות גדלת מאד וגם־ילדי הענק ראינו שׁם׃
\par 29 עמלק יושׁב בארץ הנגב והחתי והיבוסי והאמרי יושׁב בהר והכנעני יושׁב על־הים ועל יד הירדן׃
\par 30 ויהס כלב את־העם אל־משׁה ויאמר עלה נעלה וירשׁנו אתה כי־יכול נוכל לה׃
\par 31 והאנשׁים אשׁר־עלו עמו אמרו לא נוכל לעלות אל־העם כי־חזק הוא ממנו׃
\par 32 ויציאו דבת הארץ אשׁר תרו אתה אל־בני ישׂראל לאמר הארץ אשׁר עברנו בה לתור אתה ארץ אכלת יושׁביה הוא וכל־העם אשׁר־ראינו בתוכה אנשׁי מדות׃
\par 33 ושׁם ראינו את־הנפילים בני ענק מן־הנפלים ונהי בעינינו כחגבים וכן היינו בעיניהם׃

\chapter{14}

\par 1 ותשׂא כל־העדה ויתנו את־קולם ויבכו העם בלילה ההוא׃
\par 2 וילנו על־משׁה ועל־אהרן כל בני ישׂראל ויאמרו אלהם כל־העדה לו־מתנו בארץ מצרים או במדבר הזה לו־מתנו׃
\par 3 ולמה יהוה מביא אתנו אל־הארץ הזאת לנפל בחרב נשׁינו וטפנו יהיו לבז הלוא טוב לנו שׁוב מצרימה׃
\par 4 ויאמרו אישׁ אל־אחיו נתנה ראשׁ ונשׁובה מצרימה׃
\par 5 ויפל משׁה ואהרן על־פניהם לפני כל־קהל עדת בני ישׂראל׃
\par 6 ויהושׁע בן־נון וכלב בן־יפנה מן־התרים את־הארץ קרעו בגדיהם׃
\par 7 ויאמרו אל־כל־עדת בני־ישׂראל לאמר הארץ אשׁר עברנו בה לתור אתה טובה הארץ מאד מאד׃
\par 8 אם־חפץ בנו יהוה והביא אתנו אל־הארץ הזאת ונתנה לנו ארץ אשׁר־הוא זבת חלב ודבשׁ׃
\par 9 אך ביהוה אל־תמרדו ואתם אל־תיראו את־עם הארץ כי לחמנו הם סר צלם מעליהם ויהוה אתנו אל־תיראם׃
\par 10 ויאמרו כל־העדה לרגום אתם באבנים וכבוד יהוה נראה באהל מועד אל־כל־בני ישׂראל׃
\par 11 ויאמר יהוה אל־משׁה עד־אנה ינאצני העם הזה ועד־אנה לא־יאמינו בי בכל האתות אשׁר עשׂיתי בקרבו׃
\par 12 אכנו בדבר ואורשׁנו ואעשׂה אתך לגוי־גדול ועצום ממנו׃
\par 13 ויאמר משׁה אל־יהוה ושׁמעו מצרים כי־העלית בכחך את־העם הזה מקרבו׃
\par 14 ואמרו אל־יושׁב הארץ הזאת שׁמעו כי־אתה יהוה בקרב העם הזה אשׁר־עין בעין נראה אתה יהוה ועננך עמד עלהם ובעמד ענן אתה הלך לפניהם יומם ובעמוד אשׁ לילה׃
\par 15 והמתה את־העם הזה כאישׁ אחד ואמרו הגוים אשׁר־שׁמעו את־שׁמעך לאמר׃
\par 16 מבלתי יכלת יהוה להביא את־העם הזה אל־הארץ אשׁר־נשׁבע להם וישׁחטם במדבר׃
\par 17 ועתה יגדל־נא כח אדני כאשׁר דברת לאמר׃
\par 18 יהוה ארך אפים ורב־חסד נשׂא עון ופשׁע ונקה לא ינקה פקד עון אבות על־בנים על־שׁלשׁים ועל־רבעים׃
\par 19 סלח־נא לעון העם הזה כגדל חסדך וכאשׁר נשׂאתה לעם הזה ממצרים ועד־הנה׃
\par 20 ויאמר יהוה סלחתי כדברך׃
\par 21 ואולם חי־אני וימלא כבוד־יהוה את־כל־הארץ׃
\par 22 כי כל־האנשׁים הראים את־כבדי ואת־אתתי אשׁר־עשׂיתי במצרים ובמדבר וינסו אתי זה עשׂר פעמים ולא שׁמעו בקולי׃
\par 23 אם־יראו את־הארץ אשׁר נשׁבעתי לאבתם וכל־מנאצי לא יראוה׃
\par 24 ועבדי כלב עקב היתה רוח אחרת עמו וימלא אחרי והביאתיו אל־הארץ אשׁר־בא שׁמה וזרעו יורשׁנה׃
\par 25 והעמלקי והכנעני יושׁב בעמק מחר פנו וסעו לכם המדבר דרך ים־סוף׃
\par 26 וידבר יהוה אל־משׁה ואל־אהרן לאמר׃
\par 27 עד־מתי לעדה הרעה הזאת אשׁר המה מלינים עלי את־תלנות בני ישׂראל אשׁר המה מלינים עלי שׁמעתי׃
\par 28 אמר אלהם חי־אני נאם־יהוה אם־לא כאשׁר דברתם באזני כן אעשׂה לכם׃
\par 29 במדבר הזה יפלו פגריכם וכל־פקדיכם לכל־מספרכם מבן עשׂרים שׁנה ומעלה אשׁר הלינתם עלי׃
\par 30 אם־אתם תבאו אל־הארץ אשׁר נשׂאתי את־ידי לשׁכן אתכם בה כי אם־כלב בן־יפנה ויהושׁע בן־נון׃
\par 31 וטפכם אשׁר אמרתם לבז יהיה והביאתי אתם וידעו את־הארץ אשׁר מאסתם בה׃
\par 32 ופגריכם אתם יפלו במדבר הזה׃
\par 33 ובניכם יהיו רעים במדבר ארבעים שׁנה ונשׂאו את־זנותיכם עד־תם פגריכם במדבר׃
\par 34 במספר הימים אשׁר־תרתם את־הארץ ארבעים יום יום לשׁנה יום לשׁנה תשׂאו את־עונתיכם ארבעים שׁנה וידעתם את־תנואתי׃
\par 35 אני יהוה דברתי אם־לא זאת אעשׂה לכל־העדה הרעה הזאת הנועדים עלי במדבר הזה יתמו ושׁם ימתו׃
\par 36 והאנשׁים אשׁר־שׁלח משׁה לתור את־הארץ וישׁבו וילונו עליו את־כל־העדה להוציא דבה על־הארץ׃
\par 37 וימתו האנשׁים מוצאי דבת־הארץ רעה במגפה לפני יהוה׃
\par 38 ויהושׁע בן־נון וכלב בן־יפנה חיו מן־האנשׁים ההם ההלכים לתור את־הארץ׃
\par 39 וידבר משׁה את־הדברים האלה אל־כל־בני ישׂראל ויתאבלו העם מאד׃
\par 40 וישׁכמו בבקר ויעלו אל־ראשׁ־ההר לאמר הננו ועלינו אל־המקום אשׁר־אמר יהוה כי חטאנו׃
\par 41 ויאמר משׁה למה זה אתם עברים את־פי יהוה והוא לא תצלח׃
\par 42 אל־תעלו כי אין יהוה בקרבכם ולא תנגפו לפני איביכם׃
\par 43 כי העמלקי והכנעני שׁם לפניכם ונפלתם בחרב כי־על־כן שׁבתם מאחרי יהוה ולא־יהיה יהוה עמכם׃
\par 44 ויעפלו לעלות אל־ראשׁ ההר וארון ברית־יהוה ומשׁה לא־משׁו מקרב המחנה׃
\par 45 וירד העמלקי והכנעני הישׁב בהר ההוא ויכום ויכתום עד־החרמה׃

\chapter{15}

\par 1 וידבר יהוה אל־משׁה לאמר׃
\par 2 דבר אל־בני ישׂראל ואמרת אלהם כי תבאו אל־ארץ מושׁבתיכם אשׁר אני נתן לכם׃
\par 3 ועשׂיתם אשׁה ליהוה עלה או־זבח לפלא־נדר או בנדבה או במעדיכם לעשׂות ריח ניחח ליהוה מן־הבקר או מן־הצאן׃
\par 4 והקריב המקריב קרבנו ליהוה מנחה סלת עשׂרון בלול ברבעית ההין שׁמן׃
\par 5 ויין לנסך רביעית ההין תעשׂה על־העלה או לזבח לכבשׂ האחד׃
\par 6 או לאיל תעשׂה מנחה סלת שׁני עשׂרנים בלולה בשׁמן שׁלשׁית ההין׃
\par 7 ויין לנסך שׁלשׁית ההין תקריב ריח־ניחח ליהוה׃
\par 8 וכי־תעשׂה בן־בקר עלה או־זבח לפלא־נדר או־שׁלמים ליהוה׃
\par 9 והקריב על־בן־הבקר מנחה סלת שׁלשׁה עשׂרנים בלול בשׁמן חצי ההין׃
\par 10 ויין תקריב לנסך חצי ההין אשׁה ריח־ניחח ליהוה׃
\par 11 ככה יעשׂה לשׁור האחד או לאיל האחד או־לשׂה בכבשׂים או בעזים׃
\par 12 כמספר אשׁר תעשׂו ככה תעשׂו לאחד כמספרם׃
\par 13 כל־האזרח יעשׂה־ככה את־אלה להקריב אשׁה ריח־ניחח ליהוה׃
\par 14 וכי־יגור אתכם גר או אשׁר־בתוככם לדרתיכם ועשׂה אשׁה ריח־ניחח ליהוה כאשׁר תעשׂו כן יעשׂה׃
\par 15 הקהל חקה אחת לכם ולגר הגר חקת עולם לדרתיכם ככם כגר יהיה לפני יהוה׃
\par 16 תורה אחת ומשׁפט אחד יהיה לכם ולגר הגר אתכם׃
\par 17 וידבר יהוה אל־משׁה לאמר׃
\par 18 דבר אל־בני ישׂראל ואמרת אלהם בבאכם אל־הארץ אשׁר אני מביא אתכם שׁמה׃
\par 19 והיה באכלכם מלחם הארץ תרימו תרומה ליהוה׃
\par 20 ראשׁית ערסתכם חלה תרימו תרומה כתרומת גרן כן תרימו אתה׃
\par 21 מראשׁית ערסתיכם תתנו ליהוה תרומה לדרתיכם׃
\par 22 וכי תשׁגו ולא תעשׂו את כל־המצות האלה אשׁר־דבר יהוה אל־משׁה׃
\par 23 את כל־אשׁר צוה יהוה אליכם ביד־משׁה מן־היום אשׁר צוה יהוה והלאה לדרתיכם׃
\par 24 והיה אם מעיני העדה נעשׂתה לשׁגגה ועשׂו כל־העדה פר בן־בקר אחד לעלה לריח ניחח ליהוה ומנחתו ונסכו כמשׁפט ושׂעיר־עזים אחד לחטת׃
\par 25 וכפר הכהן על־כל־עדת בני ישׂראל ונסלח להם כי־שׁגגה הוא והם הביאו את־קרבנם אשׁה ליהוה וחטאתם לפני יהוה על־שׁגגתם׃
\par 26 ונסלח לכל־עדת בני ישׂראל ולגר הגר בתוכם כי לכל־העם בשׁגגה׃
\par 27 ואם־נפשׁ אחת תחטא בשׁגגה והקריבה עז בת־שׁנתה לחטאת׃
\par 28 וכפר הכהן על־הנפשׁ השׁגגת בחטאה בשׁגגה לפני יהוה לכפר עליו ונסלח לו׃
\par 29 האזרח בבני ישׂראל ולגר הגר בתוכם תורה אחת יהיה לכם לעשׂה בשׁגגה׃
\par 30 והנפשׁ אשׁר־תעשׂה ביד רמה מן־האזרח ומן־הגר את־יהוה הוא מגדף ונכרתה הנפשׁ ההוא מקרב עמה׃
\par 31 כי דבר־יהוה בזה ואת־מצותו הפר הכרת תכרת הנפשׁ ההוא עונה בה׃
\par 32 ויהיו בני־ישׂראל במדבר וימצאו אישׁ מקשׁשׁ עצים ביום השׁבת׃
\par 33 ויקריבו אתו המצאים אתו מקשׁשׁ עצים אל־משׁה ואל־אהרן ואל כל־העדה׃
\par 34 ויניחו אתו במשׁמר כי לא פרשׁ מה־יעשׂה לו׃
\par 35 ויאמר יהוה אל־משׁה מות יומת האישׁ רגום אתו באבנים כל־העדה מחוץ למחנה׃
\par 36 ויציאו אתו כל־העדה אל־מחוץ למחנה וירגמו אתו באבנים וימת כאשׁר צוה יהוה את־משׁה׃
\par 37 ויאמר יהוה אל־משׁה לאמר׃
\par 38 דבר אל־בני ישׂראל ואמרת אלהם ועשׂו להם ציצת על־כנפי בגדיהם לדרתם ונתנו על־ציצת הכנף פתיל תכלת׃
\par 39 והיה לכם לציצת וראיתם אתו וזכרתם את־כל־מצות יהוה ועשׂיתם אתם ולא־תתורו אחרי לבבכם ואחרי עיניכם אשׁר־אתם זנים אחריהם׃
\par 40 למען תזכרו ועשׂיתם את־כל־מצותי והייתם קדשׁים לאלהיכם׃
\par 41 אני יהוה אלהיכם אשׁר הוצאתי אתכם מארץ מצרים להיות לכם לאלהים אני יהוה אלהיכם׃

\chapter{16}

\par 1 ויקח קרח בן־יצהר בן־קהת בן־לוי ודתן ואבירם בני אליאב ואון בן־פלת בני ראובן׃
\par 2 ויקמו לפני משׁה ואנשׁים מבני־ישׂראל חמשׁים ומאתים נשׂיאי עדה קראי מועד אנשׁי־שׁם׃
\par 3 ויקהלו על־משׁה ועל־אהרן ויאמרו אלהם רב־לכם כי כל־העדה כלם קדשׁים ובתוכם יהוה ומדוע תתנשׂאו על־קהל יהוה׃
\par 4 וישׁמע משׁה ויפל על־פניו׃
\par 5 וידבר אל־קרח ואל־כל־עדתו לאמר בקר וידע יהוה את־אשׁר־לו ואת־הקדושׁ והקריב אליו ואת אשׁר יבחר־בו יקריב אליו׃
\par 6 זאת עשׂו קחו־לכם מחתות קרח וכל־עדתו׃
\par 7 ותנו בהן אשׁ ושׂימו עליהן קטרת לפני יהוה מחר והיה האישׁ אשׁר־יבחר יהוה הוא הקדושׁ רב־לכם בני לוי׃
\par 8 ויאמר משׁה אל־קרח שׁמעו־נא בני לוי׃
\par 9 המעט מכם כי־הבדיל אלהי ישׂראל אתכם מעדת ישׂראל להקריב אתכם אליו לעבד את־עבדת משׁכן יהוה ולעמד לפני העדה לשׁרתם׃
\par 10 ויקרב אתך ואת־כל־אחיך בני־לוי אתך ובקשׁתם גם־כהנה׃
\par 11 לכן אתה וכל־עדתך הנעדים על־יהוה ואהרן מה־הוא כי תלונו עליו׃
\par 12 וישׁלח משׁה לקרא לדתן ולאבירם בני אליאב ויאמרו לא נעלה׃
\par 13 המעט כי העליתנו מארץ זבת חלב ודבשׁ להמיתנו במדבר כי־תשׂתרר עלינו גם־השׂתרר׃
\par 14 אף לא אל־ארץ זבת חלב ודבשׁ הביאתנו ותתן־לנו נחלת שׂדה וכרם העיני האנשׁים ההם תנקר לא נעלה׃
\par 15 ויחר למשׁה מאד ויאמר אל־יהוה אל־תפן אל־מנחתם לא חמור אחד מהם נשׂאתי ולא הרעתי את־אחד מהם׃
\par 16 ויאמר משׁה אל־קרח אתה וכל־עדתך היו לפני יהוה אתה והם ואהרן מחר׃
\par 17 וקחו אישׁ מחתתו ונתתם עליהם קטרת והקרבתם לפני יהוה אישׁ מחתתו חמשׁים ומאתים מחתת ואתה ואהרן אישׁ מחתתו׃
\par 18 ויקחו אישׁ מחתתו ויתנו עליהם אשׁ וישׂימו עליהם קטרת ויעמדו פתח אהל מועד ומשׁה ואהרן׃
\par 19 ויקהל עליהם קרח את־כל־העדה אל־פתח אהל מועד וירא כבוד־יהוה אל־כל־העדה׃
\par 20 וידבר יהוה אל־משׁה ואל־אהרן לאמר׃
\par 21 הבדלו מתוך העדה הזאת ואכלה אתם כרגע׃
\par 22 ויפלו על־פניהם ויאמרו אל אלהי הרוחת לכל־בשׂר האישׁ אחד יחטא ועל כל־העדה תקצף׃
\par 23 וידבר יהוה אל־משׁה לאמר׃
\par 24 דבר אל־העדה לאמר העלו מסביב למשׁכן־קרח דתן ואבירם׃
\par 25 ויקם משׁה וילך אל־דתן ואבירם וילכו אחריו זקני ישׂראל׃
\par 26 וידבר אל־העדה לאמר סורו נא מעל אהלי האנשׁים הרשׁעים האלה ואל־תגעו בכל־אשׁר להם פן־תספו בכל־חטאתם׃
\par 27 ויעלו מעל משׁכן־קרח דתן ואבירם מסביב ודתן ואבירם יצאו נצבים פתח אהליהם ונשׁיהם ובניהם וטפם׃
\par 28 ויאמר משׁה בזאת תדעון כי־יהוה שׁלחני לעשׂות את כל־המעשׂים האלה כי־לא מלבי׃
\par 29 אם־כמות כל־האדם ימתון אלה ופקדת כל־האדם יפקד עליהם לא יהוה שׁלחני׃
\par 30 ואם־בריאה יברא יהוה ופצתה האדמה את־פיה ובלעה אתם ואת־כל־אשׁר להם וירדו חיים שׁאלה וידעתם כי נאצו האנשׁים האלה את־יהוה׃
\par 31 ויהי ככלתו לדבר את כל־הדברים האלה ותבקע האדמה אשׁר תחתיהם׃
\par 32 ותפתח הארץ את־פיה ותבלע אתם ואת־בתיהם ואת כל־האדם אשׁר לקרח ואת כל־הרכושׁ׃
\par 33 וירדו הם וכל־אשׁר להם חיים שׁאלה ותכס עליהם הארץ ויאבדו מתוך הקהל׃
\par 34 וכל־ישׂראל אשׁר סביבתיהם נסו לקלם כי אמרו פן־תבלענו הארץ׃
\par 35 ואשׁ יצאה מאת יהוה ותאכל את החמשׁים ומאתים אישׁ מקריבי הקטרת׃

\chapter{17}

\par 1 וידבר יהוה אל־משׁה לאמר׃
\par 2 אמר אל־אלעזר בן־אהרן הכהן וירם את־המחתת מבין השׂרפה ואת־האשׁ זרה־הלאה כי קדשׁו׃
\par 3 את מחתות החטאים האלה בנפשׁתם ועשׂו אתם רקעי פחים צפוי למזבח כי־הקריבם לפני־יהוה ויקדשׁו ויהיו לאות לבני ישׂראל׃
\par 4 ויקח אלעזר הכהן את מחתות הנחשׁת אשׁר הקריבו השׂרפים וירקעום צפוי למזבח׃
\par 5 זכרון לבני ישׂראל למען אשׁר לא־יקרב אישׁ זר אשׁר לא מזרע אהרן הוא להקטיר קטרת לפני יהוה ולא־יהיה כקרח וכעדתו כאשׁר דבר יהוה ביד־משׁה לו׃
\par 6 וילנו כל־עדת בני־ישׂראל ממחרת על־משׁה ועל־אהרן לאמר אתם המתם את־עם יהוה׃
\par 7 ויהי בהקהל העדה על־משׁה ועל־אהרן ויפנו אל־אהל מועד והנה כסהו הענן וירא כבוד יהוה׃
\par 8 ויבא משׁה ואהרן אל־פני אהל מועד׃
\par 9 וידבר יהוה אל־משׁה לאמר׃
\par 10 הרמו מתוך העדה הזאת ואכלה אתם כרגע ויפלו על־פניהם׃
\par 11 ויאמר משׁה אל־אהרן קח את־המחתה ותן־עליה אשׁ מעל המזבח ושׂים קטרת והולך מהרה אל־העדה וכפר עליהם כי־יצא הקצף מלפני יהוה החל הנגף׃
\par 12 ויקח אהרן כאשׁר דבר משׁה וירץ אל־תוך הקהל והנה החל הנגף בעם ויתן את־הקטרת ויכפר על־העם׃
\par 13 ויעמד בין־המתים ובין החיים ותעצר המגפה׃
\par 14 ויהיו המתים במגפה ארבעה עשׂר אלף ושׁבע מאות מלבד המתים על־דבר־קרח׃
\par 15 וישׁב אהרן אל־משׁה אל־פתח אהל מועד והמגפה נעצרה׃
\par 16 וידבר יהוה אל־משׁה לאמר׃
\par 17 דבר אל־בני ישׂראל וקח מאתם מטה מטה לבית אב מאת כל־נשׂיאהם לבית אבתם שׁנים עשׂר מטות אישׁ את־שׁמו תכתב על־מטהו׃
\par 18 ואת שׁם אהרן תכתב על־מטה לוי כי מטה אחד לראשׁ בית אבותם׃
\par 19 והנחתם באהל מועד לפני העדות אשׁר אועד לכם שׁמה׃
\par 20 והיה האישׁ אשׁר אבחר־בו מטהו יפרח והשׁכתי מעלי את־תלנות בני ישׂראל אשׁר הם מלינם עליכם׃
\par 21 וידבר משׁה אל־בני ישׂראל ויתנו אליו כל־נשׂיאיהם מטה לנשׂיא אחד מטה לנשׂיא אחד לבית אבתם שׁנים עשׂר מטות ומטה אהרן בתוך מטותם׃
\par 22 וינח משׁה את־המטת לפני יהוה באהל העדת׃
\par 23 ויהי ממחרת ויבא משׁה אל־אהל העדות והנה פרח מטה־אהרן לבית לוי ויצא פרח ויצץ ציץ ויגמל שׁקדים׃
\par 24 ויצא משׁה את־כל־המטת מלפני יהוה אל־כל־בני ישׂראל ויראו ויקחו אישׁ מטהו׃
\par 25 ויאמר יהוה אל־משׁה השׁב את־מטה אהרן לפני העדות למשׁמרת לאות לבני־מרי ותכל תלונתם מעלי ולא ימתו׃
\par 26 ויעשׂ משׁה כאשׁר צוה יהוה אתו כן עשׂה׃
\par 27 ויאמרו בני ישׂראל אל־משׁה לאמר הן גוענו אבדנו כלנו אבדנו׃
\par 28 כל הקרב הקרב אל־משׁכן יהוה ימות האם תמנו לגוע׃

\chapter{18}

\par 1 ויאמר יהוה אל־אהרן אתה ובניך ובית־אביך אתך תשׂאו את־עון המקדשׁ ואתה ובניך אתך תשׂאו את־עון כהנתכם׃
\par 2 וגם את־אחיך מטה לוי שׁבט אביך הקרב אתך וילוו עליך וישׁרתוך ואתה ובניך אתך לפני אהל העדת׃
\par 3 ושׁמרו משׁמרתך ומשׁמרת כל־האהל אך אל־כלי הקדשׁ ואל־המזבח לא יקרבו ולא־ימתו גם־הם גם־אתם׃
\par 4 ונלוו עליך ושׁמרו את־משׁמרת אהל מועד לכל עבדת האהל וזר לא־יקרב אליכם׃
\par 5 ושׁמרתם את משׁמרת הקדשׁ ואת משׁמרת המזבח ולא־יהיה עוד קצף על־בני ישׂראל׃
\par 6 ואני הנה לקחתי את־אחיכם הלוים מתוך בני ישׂראל לכם מתנה נתנים ליהוה לעבד את־עבדת אהל מועד׃
\par 7 ואתה ובניך אתך תשׁמרו את־כהנתכם לכל־דבר המזבח ולמבית לפרכת ועבדתם עבדת מתנה אתן את־כהנתכם והזר הקרב יומת׃
\par 8 וידבר יהוה אל־אהרן ואני הנה נתתי לך את־משׁמרת תרומתי לכל־קדשׁי בני־ישׂראל לך נתתים למשׁחה ולבניך לחק־עולם׃
\par 9 זה־יהיה לך מקדשׁ הקדשׁים מן־האשׁ כל־קרבנם לכל־מנחתם ולכל־חטאתם ולכל־אשׁמם אשׁר ישׁיבו לי קדשׁ קדשׁים לך הוא ולבניך׃
\par 10 בקדשׁ הקדשׁים תאכלנו כל־זכר יאכל אתו קדשׁ יהיה־לך׃
\par 11 וזה־לך תרומת מתנם לכל־תנופת בני ישׂראל לך נתתים ולבניך ולבנתיך אתך לחק־עולם כל־טהור בביתך יאכל אתו׃
\par 12 כל חלב יצהר וכל־חלב תירושׁ ודגן ראשׁיתם אשׁר־יתנו ליהוה לך נתתים׃
\par 13 בכורי כל־אשׁר בארצם אשׁר־יביאו ליהוה לך יהיה כל־טהור בביתך יאכלנו׃
\par 14 כל־חרם בישׂראל לך יהיה׃
\par 15 כל־פטר רחם לכל־בשׂר אשׁר־יקריבו ליהוה באדם ובבהמה יהיה־לך אך פדה תפדה את בכור האדם ואת בכור־הבהמה הטמאה תפדה׃
\par 16 ופדויו מבן־חדשׁ תפדה בערכך כסף חמשׁת שׁקלים בשׁקל הקדשׁ עשׂרים גרה הוא׃
\par 17 אך בכור־שׁור או־בכור כשׂב או־בכור עז לא תפדה קדשׁ הם את־דמם תזרק על־המזבח ואת־חלבם תקטיר אשׁה לריח ניחח ליהוה׃
\par 18 ובשׂרם יהיה־לך כחזה התנופה וכשׁוק הימין לך יהיה׃
\par 19 כל תרומת הקדשׁים אשׁר ירימו בני־ישׂראל ליהוה נתתי לך ולבניך ולבנתיך אתך לחק־עולם ברית מלח עולם הוא לפני יהוה לך ולזרעך אתך׃
\par 20 ויאמר יהוה אל־אהרן בארצם לא תנחל וחלק לא־יהיה לך בתוכם אני חלקך ונחלתך בתוך בני ישׂראל׃
\par 21 ולבני לוי הנה נתתי כל־מעשׂר בישׂראל לנחלה חלף עבדתם אשׁר־הם עבדים את־עבדת אהל מועד׃
\par 22 ולא־יקרבו עוד בני ישׂראל אל־אהל מועד לשׂאת חטא למות׃
\par 23 ועבד הלוי הוא את־עבדת אהל מועד והם ישׂאו עונם חקת עולם לדרתיכם ובתוך בני ישׂראל לא ינחלו נחלה׃
\par 24 כי את־מעשׂר בני־ישׂראל אשׁר ירימו ליהוה תרומה נתתי ללוים לנחלה על־כן אמרתי להם בתוך בני ישׂראל לא ינחלו נחלה׃
\par 25 וידבר יהוה אל־משׁה לאמר׃
\par 26 ואל־הלוים תדבר ואמרת אלהם כי־תקחו מאת בני־ישׂראל את־המעשׂר אשׁר נתתי לכם מאתם בנחלתכם והרמתם ממנו תרומת יהוה מעשׂר מן־המעשׂר׃
\par 27 ונחשׁב לכם תרומתכם כדגן מן־הגרן וכמלאה מן־היקב׃
\par 28 כן תרימו גם־אתם תרומת יהוה מכל מעשׂרתיכם אשׁר תקחו מאת בני ישׂראל ונתתם ממנו את־תרומת יהוה לאהרן הכהן׃
\par 29 מכל מתנתיכם תרימו את כל־תרומת יהוה מכל־חלבו את־מקדשׁו ממנו׃
\par 30 ואמרת אלהם בהרימכם את־חלבו ממנו ונחשׁב ללוים כתבואת גרן וכתבואת יקב׃
\par 31 ואכלתם אתו בכל־מקום אתם וביתכם כי־שׂכר הוא לכם חלף עבדתכם באהל מועד׃
\par 32 ולא־תשׂאו עליו חטא בהרימכם את־חלבו ממנו ואת־קדשׁי בני־ישׂראל לא תחללו ולא תמותו׃

\chapter{19}

\par 1 וידבר יהוה אל־משׁה ואל־אהרן לאמר׃
\par 2 זאת חקת התורה אשׁר־צוה יהוה לאמר דבר אל־בני ישׂראל ויקחו אליך פרה אדמה תמימה אשׁר אין־בה מום אשׁר לא־עלה עליה על׃
\par 3 ונתתם אתה אל־אלעזר הכהן והוציא אתה אל־מחוץ למחנה ושׁחט אתה לפניו׃
\par 4 ולקח אלעזר הכהן מדמה באצבעו והזה אל־נכח פני אהל־מועד מדמה שׁבע פעמים׃
\par 5 ושׂרף את־הפרה לעיניו את־ערה ואת־בשׂרה ואת־דמה על־פרשׁה ישׂרף׃
\par 6 ולקח הכהן עץ ארז ואזוב ושׁני תולעת והשׁליך אל־תוך שׂרפת הפרה׃
\par 7 וכבס בגדיו הכהן ורחץ בשׂרו במים ואחר יבא אל־המחנה וטמא הכהן עד־הערב׃
\par 8 והשׂרף אתה יכבס בגדיו במים ורחץ בשׂרו במים וטמא עד־הערב׃
\par 9 ואסף אישׁ טהור את אפר הפרה והניח מחוץ למחנה במקום טהור והיתה לעדת בני־ישׂראל למשׁמרת למי נדה חטאת הוא׃
\par 10 וכבס האסף את־אפר הפרה את־בגדיו וטמא עד־הערב והיתה לבני ישׂראל ולגר הגר בתוכם לחקת עולם׃
\par 11 הנגע במת לכל־נפשׁ אדם וטמא שׁבעת ימים׃
\par 12 הוא יתחטא־בו ביום השׁלישׁי וביום השׁביעי יטהר ואם־לא יתחטא ביום השׁלישׁי וביום השׁביעי לא יטהר׃
\par 13 כל־הנגע במת בנפשׁ האדם אשׁר־ימות ולא יתחטא את־משׁכן יהוה טמא ונכרתה הנפשׁ ההוא מישׂראל כי מי נדה לא־זרק עליו טמא יהיה עוד טמאתו בו׃
\par 14 זאת התורה אדם כי־ימות באהל כל־הבא אל־האהל וכל־אשׁר באהל יטמא שׁבעת ימים׃
\par 15 וכל כלי פתוח אשׁר אין־צמיד פתיל עליו טמא הוא׃
\par 16 וכל אשׁר־יגע על־פני השׂדה בחלל־חרב או במת או־בעצם אדם או בקבר יטמא שׁבעת ימים׃
\par 17 ולקחו לטמא מעפר שׂרפת החטאת ונתן עליו מים חיים אל־כלי׃
\par 18 ולקח אזוב וטבל במים אישׁ טהור והזה על־האהל ועל־כל־הכלים ועל־הנפשׁות אשׁר היו־שׁם ועל־הנגע בעצם או בחלל או במת או בקבר׃
\par 19 והזה הטהר על־הטמא ביום השׁלישׁי וביום השׁביעי וחטאו ביום השׁביעי וכבס בגדיו ורחץ במים וטהר בערב׃
\par 20 ואישׁ אשׁר־יטמא ולא יתחטא ונכרתה הנפשׁ ההוא מתוך הקהל כי את־מקדשׁ יהוה טמא מי נדה לא־זרק עליו טמא הוא׃
\par 21 והיתה להם לחקת עולם ומזה מי־הנדה יכבס בגדיו והנגע במי הנדה יטמא עד־הערב׃
\par 22 וכל אשׁר־יגע־בו הטמא יטמא והנפשׁ הנגעת תטמא עד־הערב׃

\chapter{20}

\par 1 ויבאו בני־ישׂראל כל־העדה מדבר־צן בחדשׁ הראשׁון וישׁב העם בקדשׁ ותמת שׁם מרים ותקבר שׁם׃
\par 2 ולא־היה מים לעדה ויקהלו על־משׁה ועל־אהרן׃
\par 3 וירב העם עם־משׁה ויאמרו לאמר ולו גוענו בגוע אחינו לפני יהוה׃
\par 4 ולמה הבאתם את־קהל יהוה אל־המדבר הזה למות שׁם אנחנו ובעירנו׃
\par 5 ולמה העליתנו ממצרים להביא אתנו אל־המקום הרע הזה לא מקום זרע ותאנה וגפן ורמון ומים אין לשׁתות׃
\par 6 ויבא משׁה ואהרן מפני הקהל אל־פתח אהל מועד ויפלו על־פניהם וירא כבוד־יהוה אליהם׃
\par 7 וידבר יהוה אל־משׁה לאמר׃
\par 8 קח את־המטה והקהל את־העדה אתה ואהרן אחיך ודברתם אל־הסלע לעיניהם ונתן מימיו והוצאת להם מים מן־הסלע והשׁקית את־העדה ואת־בעירם׃
\par 9 ויקח משׁה את־המטה מלפני יהוה כאשׁר צוהו׃
\par 10 ויקהלו משׁה ואהרן את־הקהל אל־פני הסלע ויאמר להם שׁמעו־נא המרים המן־הסלע הזה נוציא לכם מים׃
\par 11 וירם משׁה את־ידו ויך את־הסלע במטהו פעמים ויצאו מים רבים ותשׁת העדה ובעירם׃
\par 12 ויאמר יהוה אל־משׁה ואל־אהרן יען לא־האמנתם בי להקדישׁני לעיני בני ישׂראל לכן לא תביאו את־הקהל הזה אל־הארץ אשׁר־נתתי להם׃
\par 13 המה מי מריבה אשׁר־רבו בני־ישׂראל את־יהוה ויקדשׁ בם׃
\par 14 וישׁלח משׁה מלאכים מקדשׁ אל־מלך אדום כה אמר אחיך ישׂראל אתה ידעת את כל־התלאה אשׁר מצאתנו׃
\par 15 וירדו אבתינו מצרימה ונשׁב במצרים ימים רבים וירעו לנו מצרים ולאבתינו׃
\par 16 ונצעק אל־יהוה וישׁמע קלנו וישׁלח מלאך ויצאנו ממצרים והנה אנחנו בקדשׁ עיר קצה גבולך׃
\par 17 נעברה־נא בארצך לא נעבר בשׂדה ובכרם ולא נשׁתה מי באר דרך המלך נלך לא נטה ימין ושׂמאול עד אשׁר־נעבר גבלך׃
\par 18 ויאמר אליו אדום לא תעבר בי פן־בחרב אצא לקראתך׃
\par 19 ויאמרו אליו בני־ישׂראל במסלה נעלה ואם־מימיך נשׁתה אני ומקני ונתתי מכרם רק אין־דבר ברגלי אעברה׃
\par 20 ויאמר לא תעבר ויצא אדום לקראתו בעם כבד וביד חזקה׃
\par 21 וימאן אדום נתן את־ישׂראל עבר בגבלו ויט ישׂראל מעליו׃
\par 22 ויסעו מקדשׁ ויבאו בני־ישׂראל כל־העדה הר ההר׃
\par 23 ויאמר יהוה אל־משׁה ואל־אהרן בהר ההר על־גבול ארץ־אדום לאמר׃
\par 24 יאסף אהרן אל־עמיו כי לא יבא אל־הארץ אשׁר נתתי לבני ישׂראל על אשׁר־מריתם את־פי למי מריבה׃
\par 25 קח את־אהרן ואת־אלעזר בנו והעל אתם הר ההר׃
\par 26 והפשׁט את־אהרן את־בגדיו והלבשׁתם את־אלעזר בנו ואהרן יאסף ומת שׁם׃
\par 27 ויעשׂ משׁה כאשׁר צוה יהוה ויעלו אל־הר ההר לעיני כל־העדה׃
\par 28 ויפשׁט משׁה את־אהרן את־בגדיו וילבשׁ אתם את־אלעזר בנו וימת אהרן שׁם בראשׁ ההר וירד משׁה ואלעזר מן־ההר׃
\par 29 ויראו כל־העדה כי גוע אהרן ויבכו את־אהרן שׁלשׁים יום כל בית ישׂראל׃

\chapter{21}

\par 1 וישׁמע הכנעני מלך־ערד ישׁב הנגב כי בא ישׂראל דרך האתרים וילחם בישׂראל וישׁב ממנו שׁבי׃
\par 2 וידר ישׂראל נדר ליהוה ויאמר אם־נתן תתן את־העם הזה בידי והחרמתי את־עריהם׃
\par 3 וישׁמע יהוה בקול ישׂראל ויתן את־הכנעני ויחרם אתהם ואת־עריהם ויקרא שׁם־המקום חרמה׃
\par 4 ויסעו מהר ההר דרך ים־סוף לסבב את־ארץ אדום ותקצר נפשׁ־העם בדרך׃
\par 5 וידבר העם באלהים ובמשׁה למה העליתנו ממצרים למות במדבר כי אין לחם ואין מים ונפשׁנו קצה בלחם הקלקל׃
\par 6 וישׁלח יהוה בעם את הנחשׁים השׂרפים וינשׁכו את־העם וימת עם־רב מישׂראל׃
\par 7 ויבא העם אל־משׁה ויאמרו חטאנו כי־דברנו ביהוה ובך התפלל אל־יהוה ויסר מעלינו את־הנחשׁ ויתפלל משׁה בעד העם׃
\par 8 ויאמר יהוה אל־משׁה עשׂה לך שׂרף ושׂים אתו על־נס והיה כל־הנשׁוך וראה אתו וחי׃
\par 9 ויעשׂ משׁה נחשׁ נחשׁת וישׂמהו על־הנס והיה אם־נשׁך הנחשׁ את־אישׁ והביט אל־נחשׁ הנחשׁת וחי׃
\par 10 ויסעו בני ישׂראל ויחנו באבת׃
\par 11 ויסעו מאבת ויחנו בעיי העברים במדבר אשׁר על־פני מואב ממזרח השׁמשׁ׃
\par 12 משׁם נסעו ויחנו בנחל זרד׃
\par 13 משׁם נסעו ויחנו מעבר ארנון אשׁר במדבר היצא מגבל האמרי כי ארנון גבול מואב בין מואב ובין האמרי׃
\par 14 על־כן יאמר בספר מלחמת יהוה את־והב בסופה ואת־הנחלים ארנון׃
\par 15 ואשׁד הנחלים אשׁר נטה לשׁבת ער ונשׁען לגבול מואב׃
\par 16 ומשׁם בארה הוא הבאר אשׁר אמר יהוה למשׁה אסף את־העם ואתנה להם מים׃
\par 17 אז ישׁיר ישׂראל את־השׁירה הזאת עלי באר ענו־לה׃
\par 18 באר חפרוה שׂרים כרוה נדיבי העם במחקק במשׁענתם וממדבר מתנה׃
\par 19 וממתנה נחליאל ומנחליאל במות׃
\par 20 ומבמות הגיא אשׁר בשׂדה מואב ראשׁ הפסגה ונשׁקפה על־פני הישׁימן׃
\par 21 וישׁלח ישׂראל מלאכים אל־סיחן מלך־האמרי לאמר׃
\par 22 אעברה בארצך לא נטה בשׂדה ובכרם לא נשׁתה מי באר בדרך המלך נלך עד אשׁר־נעבר גבלך׃
\par 23 ולא־נתן סיחן את־ישׂראל עבר בגבלו ויאסף סיחן את־כל־עמו ויצא לקראת ישׂראל המדברה ויבא יהצה וילחם בישׂראל׃
\par 24 ויכהו ישׂראל לפי־חרב ויירשׁ את־ארצו מארנן עד־יבק עד־בני עמון כי עז גבול בני עמון׃
\par 25 ויקח ישׂראל את כל־הערים האלה וישׁב ישׂראל בכל־ערי האמרי בחשׁבון ובכל־בנתיה׃
\par 26 כי חשׁבון עיר סיחן מלך האמרי הוא והוא נלחם במלך מואב הראשׁון ויקח את־כל־ארצו מידו עד־ארנן׃
\par 27 על־כן יאמרו המשׁלים באו חשׁבון תבנה ותכונן עיר סיחון׃
\par 28 כי־אשׁ יצאה מחשׁבון להבה מקרית סיחן אכלה ער מואב בעלי במות ארנן׃
\par 29 אוי־לך מואב אבדת עם־כמושׁ נתן בניו פליטם ובנתיו בשׁבית למלך אמרי סיחון׃
\par 30 ונירם אבד חשׁבון עד־דיבן ונשׁים עד־נפח אשׁר עד־מידבא׃
\par 31 וישׁב ישׂראל בארץ האמרי׃
\par 32 וישׁלח משׁה לרגל את־יעזר וילכדו בנתיה ויירשׁ את־האמרי אשׁר־שׁם׃
\par 33 ויפנו ויעלו דרך הבשׁן ויצא עוג מלך־הבשׁן לקראתם הוא וכל־עמו למלחמה אדרעי׃
\par 34 ויאמר יהוה אל־משׁה אל־תירא אתו כי בידך נתתי אתו ואת־כל־עמו ואת־ארצו ועשׂית לו כאשׁר עשׂית לסיחן מלך האמרי אשׁר יושׁב בחשׁבון׃
\par 35 ויכו אתו ואת־בניו ואת־כל־עמו עד־בלתי השׁאיר־לו שׂריד ויירשׁו את־ארצו׃

\chapter{22}

\par 1 ויסעו בני ישׂראל ויחנו בערבות מואב מעבר לירדן ירחו׃
\par 2 וירא בלק בן־צפור את כל־אשׁר־עשׂה ישׂראל לאמרי׃
\par 3 ויגר מואב מפני העם מאד כי רב־הוא ויקץ מואב מפני בני ישׂראל׃
\par 4 ויאמר מואב אל־זקני מדין עתה ילחכו הקהל את־כל־סביבתינו כלחך השׁור את ירק השׂדה ובלק בן־צפור מלך למואב בעת ההוא׃
\par 5 וישׁלח מלאכים אל־בלעם בן־בעור פתורה אשׁר על־הנהר ארץ בני־עמו לקרא־לו לאמר הנה עם יצא ממצרים הנה כסה את־עין הארץ והוא ישׁב ממלי׃
\par 6 ועתה לכה־נא ארה־לי את־העם הזה כי־עצום הוא ממני אולי אוכל נכה־בו ואגרשׁנו מן־הארץ כי ידעתי את אשׁר־תברך מברך ואשׁר תאר יואר׃
\par 7 וילכו זקני מואב וזקני מדין וקסמים בידם ויבאו אל־בלעם וידברו אליו דברי בלק׃
\par 8 ויאמר אליהם לינו פה הלילה והשׁבתי אתכם דבר כאשׁר ידבר יהוה אלי וישׁבו שׂרי־מואב עם־בלעם׃
\par 9 ויבא אלהים אל־בלעם ויאמר מי האנשׁים האלה עמך׃
\par 10 ויאמר בלעם אל־האלהים בלק בן־צפר מלך מואב שׁלח אלי׃
\par 11 הנה העם היצא ממצרים ויכס את־עין הארץ עתה לכה קבה־לי אתו אולי אוכל להלחם בו וגרשׁתיו׃
\par 12 ויאמר אלהים אל־בלעם לא תלך עמהם לא תאר את־העם כי ברוך הוא׃
\par 13 ויקם בלעם בבקר ויאמר אל־שׂרי בלק לכו אל־ארצכם כי מאן יהוה לתתי להלך עמכם׃
\par 14 ויקומו שׂרי מואב ויבאו אל־בלק ויאמרו מאן בלעם הלך עמנו׃
\par 15 ויסף עוד בלק שׁלח שׂרים רבים ונכבדים מאלה׃
\par 16 ויבאו אל־בלעם ויאמרו לו כה אמר בלק בן־צפור אל־נא תמנע מהלך אלי׃
\par 17 כי־כבד אכבדך מאד וכל אשׁר־תאמר אלי אעשׂה ולכה־נא קבה־לי את העם הזה׃
\par 18 ויען בלעם ויאמר אל־עבדי בלק אם־יתן־לי בלק מלא ביתו כסף וזהב לא אוכל לעבר את־פי יהוה אלהי לעשׂות קטנה או גדולה׃
\par 19 ועתה שׁבו נא בזה גם־אתם הלילה ואדעה מה־יסף יהוה דבר עמי׃
\par 20 ויבא אלהים אל־בלעם לילה ויאמר לו אם־לקרא לך באו האנשׁים קום לך אתם ואך את־הדבר אשׁר־אדבר אליך אתו תעשׂה׃
\par 21 ויקם בלעם בבקר ויחבשׁ את־אתנו וילך עם־שׂרי מואב׃
\par 22 ויחר־אף אלהים כי־הולך הוא ויתיצב מלאך יהוה בדרך לשׂטן לו והוא רכב על־אתנו ושׁני נעריו עמו׃
\par 23 ותרא האתון את־מלאך יהוה נצב בדרך וחרבו שׁלופה בידו ותט האתון מן־הדרך ותלך בשׂדה ויך בלעם את־האתון להטתה הדרך׃
\par 24 ויעמד מלאך יהוה במשׁעול הכרמים גדר מזה וגדר מזה׃
\par 25 ותרא האתון את־מלאך יהוה ותלחץ אל־הקיר ותלחץ את־רגל בלעם אל־הקיר ויסף להכתה׃
\par 26 ויוסף מלאך־יהוה עבור ויעמד במקום צר אשׁר אין־דרך לנטות ימין ושׂמאול׃
\par 27 ותרא האתון את־מלאך יהוה ותרבץ תחת בלעם ויחר־אף בלעם ויך את־האתון במקל׃
\par 28 ויפתח יהוה את־פי האתון ותאמר לבלעם מה־עשׂיתי לך כי הכיתני זה שׁלשׁ רגלים׃
\par 29 ויאמר בלעם לאתון כי התעללת בי לו ישׁ־חרב בידי כי עתה הרגתיך׃
\par 30 ותאמר האתון אל־בלעם הלוא אנכי אתנך אשׁר־רכבת עלי מעודך עד־היום הזה ההסכן הסכנתי לעשׂות לך כה ויאמר לא׃
\par 31 ויגל יהוה את־עיני בלעם וירא את־מלאך יהוה נצב בדרך וחרבו שׁלפה בידו ויקד וישׁתחו לאפיו׃
\par 32 ויאמר אליו מלאך יהוה על־מה הכית את־אתנך זה שׁלושׁ רגלים הנה אנכי יצאתי לשׂטן כי־ירט הדרך לנגדי׃
\par 33 ותראני האתון ותט לפני זה שׁלשׁ רגלים אולי נטתה מפני כי עתה גם־אתכה הרגתי ואותה החייתי׃
\par 34 ויאמר בלעם אל־מלאך יהוה חטאתי כי לא ידעתי כי אתה נצב לקראתי בדרך ועתה אם־רע בעיניך אשׁובה לי׃
\par 35 ויאמר מלאך יהוה אל־בלעם לך עם־האנשׁים ואפס את־הדבר אשׁר־אדבר אליך אתו תדבר וילך בלעם עם־שׂרי בלק׃
\par 36 וישׁמע בלק כי בא בלעם ויצא לקראתו אל־עיר מואב אשׁר על־גבול ארנן אשׁר בקצה הגבול׃
\par 37 ויאמר בלק אל־בלעם הלא שׁלח שׁלחתי אליך לקרא־לך למה לא־הלכת אלי האמנם לא אוכל כבדך׃
\par 38 ויאמר בלעם אל־בלק הנה־באתי אליך עתה היכל אוכל דבר מאומה הדבר אשׁר ישׂים אלהים בפי אתו אדבר׃
\par 39 וילך בלעם עם־בלק ויבאו קרית חצות׃
\par 40 ויזבח בלק בקר וצאן וישׁלח לבלעם ולשׂרים אשׁר אתו׃
\par 41 ויהי בבקר ויקח בלק את־בלעם ויעלהו במות בעל וירא משׁם קצה העם׃

\chapter{23}

\par 1 ויאמר בלעם אל־בלק בנה־לי בזה שׁבעה מזבחת והכן לי בזה שׁבעה פרים ושׁבעה אילים׃
\par 2 ויעשׂ בלק כאשׁר דבר בלעם ויעל בלק ובלעם פר ואיל במזבח׃
\par 3 ויאמר בלעם לבלק התיצב על־עלתך ואלכה אולי יקרה יהוה לקראתי ודבר מה־יראני והגדתי לך וילך שׁפי׃
\par 4 ויקר אלהים אל־בלעם ויאמר אליו את־שׁבעת המזבחת ערכתי ואעל פר ואיל במזבח׃
\par 5 וישׂם יהוה דבר בפי בלעם ויאמר שׁוב אל־בלק וכה תדבר׃
\par 6 וישׁב אליו והנה נצב על־עלתו הוא וכל־שׂרי מואב׃
\par 7 וישׂא משׁלו ויאמר מן־ארם ינחני בלק מלך־מואב מהררי־קדם לכה ארה־לי יעקב ולכה זעמה ישׂראל׃
\par 8 מה אקב לא קבה אל ומה אזעם לא זעם יהוה׃
\par 9 כי־מראשׁ צרים אראנו ומגבעות אשׁורנו הן־עם לבדד ישׁכן ובגוים לא יתחשׁב׃
\par 10 מי מנה עפר יעקב ומספר את־רבע ישׂראל תמת נפשׁי מות ישׁרים ותהי אחריתי כמהו׃
\par 11 ויאמר בלק אל־בלעם מה עשׂית לי לקב איבי לקחתיך והנה ברכת ברך׃
\par 12 ויען ויאמר הלא את אשׁר ישׂים יהוה בפי אתו אשׁמר לדבר׃
\par 13 ויאמר אליו בלק לך־נא אתי אל־מקום אחר אשׁר תראנו משׁם אפס קצהו תראה וכלו לא תראה וקבנו־לי משׁם׃
\par 14 ויקחהו שׂדה צפים אל־ראשׁ הפסגה ויבן שׁבעה מזבחת ויעל פר ואיל במזבח׃
\par 15 ויאמר אל־בלק התיצב כה על־עלתך ואנכי אקרה כה׃
\par 16 ויקר יהוה אל־בלעם וישׂם דבר בפיו ויאמר שׁוב אל־בלק וכה תדבר׃
\par 17 ויבא אליו והנו נצב על־עלתו ושׂרי מואב אתו ויאמר לו בלק מה־דבר יהוה׃
\par 18 וישׂא משׁלו ויאמר קום בלק ושׁמע האזינה עדי בנו צפר׃
\par 19 לא אישׁ אל ויכזב ובן־אדם ויתנחם ההוא אמר ולא יעשׂה ודבר ולא יקימנה׃
\par 20 הנה ברך לקחתי וברך ולא אשׁיבנה׃
\par 21 לא־הביט און ביעקב ולא־ראה עמל בישׂראל יהוה אלהיו עמו ותרועת מלך בו׃
\par 22 אל מוציאם ממצרים כתועפת ראם לו׃
\par 23 כי לא־נחשׁ ביעקב ולא־קסם בישׂראל כעת יאמר ליעקב ולישׂראל מה־פעל אל׃
\par 24 הן־עם כלביא יקום וכארי יתנשׂא לא ישׁכב עד־יאכל טרף ודם־חללים ישׁתה׃
\par 25 ויאמר בלק אל־בלעם גם־קב לא תקבנו גם־ברך לא תברכנו׃
\par 26 ויען בלעם ויאמר אל־בלק הלא דברתי אליך לאמר כל אשׁר־ידבר יהוה אתו אעשׂה׃
\par 27 ויאמר בלק אל־בלעם לכה־נא אקחך אל־מקום אחר אולי יישׁר בעיני האלהים וקבתו לי משׁם׃
\par 28 ויקח בלק את־בלעם ראשׁ הפעור הנשׁקף על־פני הישׁימן׃
\par 29 ויאמר בלעם אל־בלק בנה־לי בזה שׁבעה מזבחת והכן לי בזה שׁבעה פרים ושׁבעה אילם׃
\par 30 ויעשׂ בלק כאשׁר אמר בלעם ויעל פר ואיל במזבח׃

\chapter{24}

\par 1 וירא בלעם כי טוב בעיני יהוה לברך את־ישׂראל ולא־הלך כפעם־בפעם לקראת נחשׁים וישׁת אל־המדבר פניו׃
\par 2 וישׂא בלעם את־עיניו וירא את־ישׂראל שׁכן לשׁבטיו ותהי עליו רוח אלהים׃
\par 3 וישׂא משׁלו ויאמר נאם בלעם בנו בער ונאם הגבר שׁתם העין׃
\par 4 נאם שׁמע אמרי־אל אשׁר מחזה שׁדי יחזה נפל וגלוי עינים׃
\par 5 מה־טבו אהליך יעקב משׁכנתיך ישׂראל׃
\par 6 כנחלים נטיו כגנת עלי נהר כאהלים נטע יהוה כארזים עלי־מים׃
\par 7 יזל־מים מדליו וזרעובמים רבים וירם מאגג מלכו ותנשׂא מלכתו׃
\par 8 אל מוציאו ממצרים כתועפת ראם לו יאכל גוים צריו ועצמתיהם יגרם וחציו ימחץ׃
\par 9 כרע שׁכב כארי וכלביא מי יקימנו מברכיך ברוך וארריך ארור׃
\par 10 ויחר־אף בלק אל־בלעם ויספק את־כפיו ויאמר בלק אל־בלעם לקב איבי קראתיך והנה ברכת ברך זה שׁלשׁ פעמים׃
\par 11 ועתה ברח־לך אל־מקומך אמרתי כבד אכבדך והנה מנעך יהוה מכבוד׃
\par 12 ויאמר בלעם אל־בלק הלא גם אל־מלאכיך אשׁר־שׁלחת אלי דברתי לאמר׃
\par 13 אם־יתן־לי בלק מלא ביתו כסף וזהב לא אוכל לעבר את־פי יהוה לעשׂות טובה או רעה מלבי אשׁר־ידבר יהוה אתו אדבר׃
\par 14 ועתה הנני הולך לעמי לכה איעצך אשׁר יעשׂה העם הזה לעמך באחרית הימים׃
\par 15 וישׂא משׁלו ויאמר נאם בלעם בנו בער ונאם הגבר שׁתם העין׃
\par 16 נאם שׁמע אמרי־אל וידע דעת עליון מחזה שׁדי יחזה נפל וגלוי עינים׃
\par 17 אראנו ולא עתה אשׁורנו ולא קרוב דרך כוכב מיעקב וקם שׁבט מישׂראל ומחץ פאתי מואב וקרקר כל־בני־שׁת׃
\par 18 והיה אדום ירשׁה והיה ירשׁה שׂעיר איביו וישׂראל עשׂה חיל׃
\par 19 וירד מיעקב והאביד שׂריד מעיר׃
\par 20 וירא את־עמלק וישׂא משׁלו ויאמר ראשׁית גוים עמלק ואחריתו עדי אבד׃
\par 21 וירא את־הקיני וישׂא משׁלו ויאמר איתן מושׁבך ושׂים בסלע קנך׃
\par 22 כי אם־יהיה לבער קין עד־מה אשׁור תשׁבך׃
\par 23 וישׂא משׁלו ויאמר אוי מי יחיה משׂמו אל׃
\par 24 וצים מיד כתים וענו אשׁור וענו־עבר וגם־הוא עדי אבד׃
\par 25 ויקם בלעם וילך וישׁב למקמו וגם־בלק הלך לדרכו׃

\chapter{25}

\par 1 וישׁב ישׂראל בשׁטים ויחל העם לזנות אל־בנות מואב׃
\par 2 ותקראן לעם לזבחי אלהיהן ויאכל העם וישׁתחוו לאלהיהן׃
\par 3 ויצמד ישׂראל לבעל פעור ויחר־אף יהוה בישׂראל׃
\par 4 ויאמר יהוה אל־משׁה קח את־כל־ראשׁי העם והוקע אותם ליהוה נגד השׁמשׁ וישׁב חרון אף־יהוה מישׂראל׃
\par 5 ויאמר משׁה אל־שׁפטי ישׂראל הרגו אישׁ אנשׁיו הנצמדים לבעל פעור׃
\par 6 והנה אישׁ מבני ישׂראל בא ויקרב אל־אחיו את־המדינית לעיני משׁה ולעיני כל־עדת בני־ישׂראל והמה בכים פתח אהל מועד׃
\par 7 וירא פינחס בן־אלעזר בן־אהרן הכהן ויקם מתוך העדה ויקח רמח בידו׃
\par 8 ויבא אחר אישׁ־ישׂראל אל־הקבה וידקר את־שׁניהם את אישׁ ישׂראל ואת־האשׁה אל־קבתה ותעצר המגפה מעל בני ישׂראל׃
\par 9 ויהיו המתים במגפה ארבעה ועשׂרים אלף׃
\par 10 וידבר יהוה אל־משׁה לאמר׃
\par 11 פינחס בן־אלעזר בן־אהרן הכהן השׁיב את־חמתי מעל בני־ישׂראל בקנאו את־קנאתי בתוכם ולא־כליתי את־בני־ישׂראל בקנאתי׃
\par 12 לכן אמר הנני נתן לו את־בריתי שׁלום׃
\par 13 והיתה לו ולזרעו אחריו ברית כהנת עולם תחת אשׁר קנא לאלהיו ויכפר על־בני ישׂראל׃
\par 14 ושׁם אישׁ ישׂראל המכה אשׁר הכה את־המדינית זמרי בן־סלוא נשׂיא בית־אב לשׁמעני׃
\par 15 ושׁם האשׁה המכה המדינית כזבי בת־צור ראשׁ אמות בית־אב במדין הוא׃
\par 16 וידבר יהוה אל־משׁה לאמר׃
\par 17 צרור את־המדינים והכיתם אותם׃
\par 18 כי צררים הם לכם בנכליהם אשׁר־נכלו לכם על־דבר־פעור ועל־דבר כזבי בת־נשׂיא מדין אחתם המכה ביום־המגפה על־דבר־פעור׃
\par 19 ויהי אחרי המגפה׃

\chapter{26}

\par 1 ויאמר יהוה אל־משׁה ואל אלעזר בן־אהרן הכהן לאמר׃
\par 2 שׂאו את־ראשׁ כל־עדת בני־ישׂראל מבן עשׂרים שׁנה ומעלה לבית אבתם כל־יצא צבא בישׂראל׃
\par 3 וידבר משׁה ואלעזר הכהן אתם בערבת מואב על־ירדן ירחו לאמר׃
\par 4 מבן עשׂרים שׁנה ומעלה כאשׁר צוה יהוה את־משׁה ובני ישׂראל היצאים מארץ מצרים׃
\par 5 ראובן בכור ישׂראל בני ראובן חנוך משׁפחת החנכי לפלוא משׁפחת הפלאי׃
\par 6 לחצרן משׁפחת החצרוני לכרמי משׁפחת הכרמי׃
\par 7 אלה משׁפחת הראובני ויהיו פקדיהם שׁלשׁה וארבעים אלף ושׁבע מאות ושׁלשׁים׃
\par 8 ובני פלוא אליאב׃
\par 9 ובני אליאב נמואל ודתן ואבירם הוא־דתן ואבירם קרואי העדה אשׁר הצו על־משׁה ועל־אהרן בעדת־קרח בהצתם על־יהוה׃
\par 10 ותפתח הארץ את־פיה ותבלע אתם ואת־קרח במות העדה באכל האשׁ את חמשׁים ומאתים אישׁ ויהיו לנס׃
\par 11 ובני־קרח לא־מתו׃
\par 12 בני שׁמעון למשׁפחתם לנמואל משׁפחת הנמואלי לימין משׁפחת הימיני ליכין משׁפחת היכיני׃
\par 13 לזרח משׁפחת הזרחי לשׁאול משׁפחת השׁאולי׃
\par 14 אלה משׁפחת השׁמעני שׁנים ועשׂרים אלף ומאתים׃
\par 15 בני גד למשׁפחתם לצפון משׁפחת הצפוני לחגי משׁפחת החגי לשׁוני משׁפחת השׁוני׃
\par 16 לאזני משׁפחת האזני לערי משׁפחת הערי׃
\par 17 לארוד משׁפחת הארודי לאראלי משׁפחת האראלי׃
\par 18 אלה משׁפחת בני־גד לפקדיהם ארבעים אלף וחמשׁ מאות׃
\par 19 בני יהודה ער ואונן וימת ער ואונן בארץ כנען׃
\par 20 ויהיו בני־יהודה למשׁפחתם לשׁלה משׁפחת השׁלני לפרץ משׁפחת הפרצי לזרח משׁפחת הזרחי׃
\par 21 ויהיו בני־פרץ לחצרן משׁפחת החצרני לחמול משׁפחת החמולי׃
\par 22 אלה משׁפחת יהודה לפקדיהם שׁשׁה ושׁבעים אלף וחמשׁ מאות׃
\par 23 בני ישׂשכר למשׁפחתם תולע משׁפחת התולעי לפוה משׁפחת הפוני׃
\par 24 לישׁוב משׁפחת הישׁבי לשׁמרן משׁפחת השׁמרני׃
\par 25 אלה משׁפחת ישׂשכר לפקדיהם ארבעה ושׁשׁים אלף ושׁלשׁ מאות׃
\par 26 בני זבולן למשׁפחתם לסרד משׁפחת הסרדי לאלון משׁפחת האלני ליחלאל משׁפחת היחלאלי׃
\par 27 אלה משׁפחת הזבולני לפקדיהם שׁשׁים אלף וחמשׁ מאות׃
\par 28 בני יוסף למשׁפחתם מנשׁה ואפרים׃
\par 29 בני מנשׁה למכיר משׁפחת המכירי ומכיר הוליד את־גלעד לגלעד משׁפחת הגלעדי׃
\par 30 אלה בני גלעד איעזר משׁפחת האיעזרי לחלק משׁפחת החלקי׃
\par 31 ואשׂריאל משׁפחת האשׂראלי ושׁכם משׁפחת השׁכמי׃
\par 32 ושׁמידע משׁפחת השׁמידעי וחפר משׁפחת החפרי׃
\par 33 וצלפחד בן־חפר לא־היו לו בנים כי אם־בנות ושׁם בנות צלפחד מחלה ונעה חגלה מלכה ותרצה׃
\par 34 אלה משׁפחת מנשׁה ופקדיהם שׁנים וחמשׁים אלף ושׁבע מאות׃
\par 35 אלה בני־אפרים למשׁפחתם לשׁותלח משׁפחת השׁתלחי לבכר משׁפחת הבכרי לתחן משׁפחת התחני׃
\par 36 ואלה בני שׁותלח לערן משׁפחת הערני׃
\par 37 אלה משׁפחת בני־אפרים לפקדיהם שׁנים ושׁלשׁים אלף וחמשׁ מאות אלה בני־יוסף למשׁפחתם׃
\par 38 בני בנימן למשׁפחתם לבלע משׁפחת הבלעי לאשׁבל משׁפחת האשׁבלי לאחירם משׁפחת האחירמי׃
\par 39 לשׁפופם משׁפחת השׁופמי לחופם משׁפחת החופמי׃
\par 40 ויהיו בני־בלע ארד ונעמן משׁפחת הארדי לנעמן משׁפחת הנעמי׃
\par 41 אלה בני־בנימן למשׁפחתם ופקדיהם חמשׁה וארבעים אלף ושׁשׁ מאות׃
\par 42 אלה בני־דן למשׁפחתם לשׁוחם משׁפחת השׁוחמי אלה משׁפחת דן למשׁפחתם׃
\par 43 כל־משׁפחת השׁוחמי לפקדיהם ארבעה ושׁשׁים אלף וארבע מאות׃
\par 44 בני אשׁר למשׁפחתם לימנה משׁפחת הימנה לישׁוי משׁפחת הישׁוי לבריעה משׁפחת הבריעי׃
\par 45 לבני בריעה לחבר משׁפחת החברי למלכיאל משׁפחת המלכיאלי׃
\par 46 ושׁם בת־אשׁר שׂרח׃
\par 47 אלה משׁפחת בני־אשׁר לפקדיהם שׁלשׁה וחמשׁים אלף וארבע מאות׃
\par 48 בני נפתלי למשׁפחתם ליחצאל משׁפחת היחצאלי לגוני משׁפחת הגוני׃
\par 49 ליצר משׁפחת היצרי לשׁלם משׁפחת השׁלמי׃
\par 50 אלה משׁפחת נפתלי למשׁפחתם ופקדיהם חמשׁה וארבעים אלף וארבע מאות׃
\par 51 אלה פקודי בני ישׂראל שׁשׁ־מאות אלף ואלף שׁבע מאות ושׁלשׁים׃
\par 52 וידבר יהוה אל־משׁה לאמר׃
\par 53 לאלה תחלק הארץ בנחלה במספר שׁמות׃
\par 54 לרב תרבה נחלתו ולמעט תמעיט נחלתו אישׁ לפי פקדיו יתן נחלתו׃
\par 55 אך־בגורל יחלק את־הארץ לשׁמות מטות־אבתם ינחלו׃
\par 56 על־פי הגורל תחלק נחלתו בין רב למעט׃
\par 57 ואלה פקודי הלוי למשׁפחתם לגרשׁון משׁפחת הגרשׁני לקהת משׁפחת הקהתי למררי משׁפחת המררי׃
\par 58 אלה משׁפחת לוי משׁפחת הלבני משׁפחת החברני משׁפחת המחלי משׁפחת המושׁי משׁפחת הקרחי וקהת הולד את־עמרם׃
\par 59 ושׁם אשׁת עמרם יוכבד בת־לוי אשׁר ילדה אתה ללוי במצרים ותלד לעמרם את־אהרן ואת־משׁה ואת מרים אחתם׃
\par 60 ויולד לאהרן את־נדב ואת־אביהוא את־אלעזר ואת־איתמר׃
\par 61 וימת נדב ואביהוא בהקריבם אשׁ־זרה לפני יהוה׃
\par 62 ויהיו פקדיהם שׁלשׁה ועשׂרים אלף כל־זכר מבן־חדשׁ ומעלה כי לא התפקדו בתוך בני ישׂראל כי לא־נתן להם נחלה בתוך בני ישׂראל׃
\par 63 אלה פקודי משׁה ואלעזר הכהן אשׁר פקדו את־בני ישׂראל בערבת מואב על ירדן ירחו׃
\par 64 ובאלה לא־היה אישׁ מפקודי משׁה ואהרן הכהן אשׁר פקדו את־בני ישׂראל במדבר סיני׃
\par 65 כי־אמר יהוה להם מות ימתו במדבר ולא־נותר מהם אישׁ כי אם־כלב בן־יפנה ויהושׁע בן־נון׃

\chapter{27}

\par 1 ותקרבנה בנות צלפחד בן־חפר בן־גלעד בן־מכיר בן־מנשׁה למשׁפחת מנשׁה בן־יוסף ואלה שׁמות בנתיו מחלה נעה וחגלה ומלכה ותרצה׃
\par 2 ותעמדנה לפני משׁה ולפני אלעזר הכהן ולפני הנשׂיאם וכל־העדה פתח אהל־מועד לאמר׃
\par 3 אבינו מת במדבר והוא לא־היה בתוך העדה הנועדים על־יהוה בעדת־קרח כי־בחטאו מת ובנים לא־היו לו׃
\par 4 למה יגרע שׁם־אבינו מתוך משׁפחתו כי אין לו בן תנה־לנו אחזה בתוך אחי אבינו׃
\par 5 ויקרב משׁה את־משׁפטן לפני יהוה׃
\par 6 ויאמר יהוה אל־משׁה לאמר׃
\par 7 כן בנות צלפחד דברת נתן תתן להם אחזת נחלה בתוך אחי אביהם והעברת את־נחלת אביהן להן׃
\par 8 ואל־בני ישׂראל תדבר לאמר אישׁ כי־ימות ובן אין לו והעברתם את־נחלתו לבתו׃
\par 9 ואם־אין לו בת ונתתם את־נחלתו לאחיו׃
\par 10 ואם־אין לו אחים ונתתם את־נחלתו לאחי אביו׃
\par 11 ואם־אין אחים לאביו ונתתם את־נחלתו לשׁארו הקרב אליו ממשׁפחתו וירשׁ אתה והיתה לבני ישׂראל לחקת משׁפט כאשׁר צוה יהוה את־משׁה׃
\par 12 ויאמר יהוה אל־משׁה עלה אל־הר העברים הזה וראה את־הארץ אשׁר נתתי לבני ישׂראל׃
\par 13 וראיתה אתה ונאספת אל־עמיך גם־אתה כאשׁר נאסף אהרן אחיך׃
\par 14 כאשׁר מריתם פי במדבר־צן במריבת העדה להקדישׁני במים לעיניהם הם מי־מריבת קדשׁ מדבר־צן׃
\par 15 וידבר משׁה אל־יהוה לאמר׃
\par 16 יפקד יהוה אלהי הרוחת לכל־בשׂר אישׁ על־העדה׃
\par 17 אשׁר־יצא לפניהם ואשׁר יבא לפניהם ואשׁר יוציאם ואשׁר יביאם ולא תהיה עדת יהוה כצאן אשׁר אין־להם רעה׃
\par 18 ויאמר יהוה אל־משׁה קח־לך את־יהושׁע בן־נון אישׁ אשׁר־רוח בו וסמכת את־ידך עליו׃
\par 19 והעמדת אתו לפני אלעזר הכהן ולפני כל־העדה וצויתה אתו לעיניהם׃
\par 20 ונתתה מהודך עליו למען ישׁמעו כל־עדת בני ישׂראל׃
\par 21 ולפני אלעזר הכהן יעמד ושׁאל לו במשׁפט האורים לפני יהוה על־פיו יצאו ועל־פיו יבאו הוא וכל־בני־ישׂראל אתו וכל־העדה׃
\par 22 ויעשׂ משׁה כאשׁר צוה יהוה אתו ויקח את־יהושׁע ויעמדהו לפני אלעזר הכהן ולפני כל־העדה׃
\par 23 ויסמך את־ידיו עליו ויצוהו כאשׁר דבר יהוה ביד־משׁה׃

\chapter{28}

\par 1 וידבר יהוה אל־משׁה לאמר׃
\par 2 צו את־בני ישׂראל ואמרת אלהם את־קרבני לחמי לאשׁי ריח ניחחי תשׁמרו להקריב לי במועדו׃
\par 3 ואמרת להם זה האשׁה אשׁר תקריבו ליהוה כבשׂים בני־שׁנה תמימם שׁנים ליום עלה תמיד׃
\par 4 את־הכבשׂ אחד תעשׂה בבקר ואת הכבשׂ השׁני תעשׂה בין הערבים׃
\par 5 ועשׂירית האיפה סלת למנחה בלולה בשׁמן כתית רביעת ההין׃
\par 6 עלת תמיד העשׂיה בהר סיני לריח ניחח אשׁה ליהוה׃
\par 7 ונסכו רביעת ההין לכבשׂ האחד בקדשׁ הסך נסך שׁכר ליהוה׃
\par 8 ואת הכבשׂ השׁני תעשׂה בין הערבים כמנחת הבקר וכנסכו תעשׂה אשׁה ריח ניחח ליהוה׃
\par 9 וביום השׁבת שׁני־כבשׂים בני־שׁנה תמימם ושׁני עשׂרנים סלת מנחה בלולה בשׁמן ונסכו׃
\par 10 עלת שׁבת בשׁבתו על־עלת התמיד ונסכה׃
\par 11 ובראשׁי חדשׁיכם תקריבו עלה ליהוה פרים בני־בקר שׁנים ואיל אחד כבשׂים בני־שׁנה שׁבעה תמימם׃
\par 12 ושׁלשׁה עשׂרנים סלת מנחה בלולה בשׁמן לפר האחד ושׁני עשׂרנים סלת מנחה בלולה בשׁמן לאיל האחד׃
\par 13 ועשׂרן עשׂרון סלת מנחה בלולה בשׁמן לכבשׂ האחד עלה ריח ניחח אשׁה ליהוה׃
\par 14 ונסכיהם חצי ההין יהיה לפר ושׁלישׁת ההין לאיל ורביעת ההין לכבשׂ יין זאת עלת חדשׁ בחדשׁו לחדשׁי השׁנה׃
\par 15 ושׂעיר עזים אחד לחטאת ליהוה על־עלת התמיד יעשׂה ונסכו׃
\par 16 ובחדשׁ הראשׁון בארבעה עשׂר יום לחדשׁ פסח ליהוה׃
\par 17 ובחמשׁה עשׂר יום לחדשׁ הזה חג שׁבעת ימים מצות יאכל׃
\par 18 ביום הראשׁון מקרא־קדשׁ כל־מלאכת עבדה לא תעשׂו׃
\par 19 והקרבתם אשׁה עלה ליהוה פרים בני־בקר שׁנים ואיל אחד ושׁבעה כבשׂים בני שׁנה תמימם יהיו לכם׃
\par 20 ומנחתם סלת בלולה בשׁמן שׁלשׁה עשׂרנים לפר ושׁני עשׂרנים לאיל תעשׂו׃
\par 21 עשׂרון עשׂרון תעשׂה לכבשׂ האחד לשׁבעת הכבשׂים׃
\par 22 ושׂעיר חטאת אחד לכפר עליכם׃
\par 23 מלבד עלת הבקר אשׁר לעלת התמיד תעשׂו את־אלה׃
\par 24 כאלה תעשׂו ליום שׁבעת ימים לחם אשׁה ריח־ניחח ליהוה על־עולת התמיד יעשׂה ונסכו׃
\par 25 וביום השׁביעי מקרא־קדשׁ יהיה לכם כל־מלאכת עבדה לא תעשׂו׃
\par 26 וביום הבכורים בהקריבכם מנחה חדשׁה ליהוה בשׁבעתיכם מקרא־קדשׁ יהיה לכם כל־מלאכת עבדה לא תעשׂו׃
\par 27 והקרבתם עולה לריח ניחח ליהוה פרים בני־בקר שׁנים איל אחד שׁבעה כבשׂים בני שׁנה׃
\par 28 ומנחתם סלת בלולה בשׁמן שׁלשׁה עשׂרנים לפר האחד שׁני עשׂרנים לאיל האחד׃
\par 29 עשׂרון עשׂרון לכבשׂ האחד לשׁבעת הכבשׂים׃
\par 30 שׂעיר עזים אחד לכפר עליכם׃
\par 31 מלבד עלת התמיד ומנחתו תעשׂו תמימם יהיו־לכם ונסכיהם׃

\chapter{29}

\par 1 ובחדשׁ השׁביעי באחד לחדשׁ מקרא־קדשׁ יהיה לכם כל־מלאכת עבדה לא תעשׂו יום תרועה יהיה לכם׃
\par 2 ועשׂיתם עלה לריח ניחח ליהוה פר בן־בקר אחד איל אחד כבשׂים בני־שׁנה שׁבעה תמימם׃
\par 3 ומנחתם סלת בלולה בשׁמן שׁלשׁה עשׂרנים לפר שׁני עשׂרנים לאיל׃
\par 4 ועשׂרון אחד לכבשׂ האחד לשׁבעת הכבשׂים׃
\par 5 ושׂעיר־עזים אחד חטאת לכפר עליכם׃
\par 6 מלבד עלת החדשׁ ומנחתה ועלת התמיד ומנחתה ונסכיהם כמשׁפטם לריח ניחח אשׁה ליהוה׃
\par 7 ובעשׂור לחדשׁ השׁביעי הזה מקרא־קדשׁ יהיה לכם ועניתם את־נפשׁתיכם כל־מלאכה לא תעשׂו׃
\par 8 והקרבתם עלה ליהוה ריח ניחח פר בן־בקר אחד איל אחד כבשׂים בני־שׁנה שׁבעה תמימם יהיו לכם׃
\par 9 ומנחתם סלת בלולה בשׁמן שׁלשׁה עשׂרנים לפר שׁני עשׂרנים לאיל האחד׃
\par 10 עשׂרון עשׂרון לכבשׂ האחד לשׁבעת הכבשׂים׃
\par 11 שׂעיר־עזים אחד חטאת מלבד חטאת הכפרים ועלת התמיד ומנחתה ונסכיהם׃
\par 12 ובחמשׁה עשׂר יום לחדשׁ השׁביעי מקרא־קדשׁ יהיה לכם כל־מלאכת עבדה לא תעשׂו וחגתם חג ליהוה שׁבעת ימים׃
\par 13 והקרבתם עלה אשׁה ריח ניחח ליהוה פרים בני־בקר שׁלשׁה עשׂר אילם שׁנים כבשׂים בני־שׁנה ארבעה עשׂר תמימם יהיו׃
\par 14 ומנחתם סלת בלולה בשׁמן שׁלשׁה עשׂרנים לפר האחד לשׁלשׁה עשׂר פרים שׁני עשׂרנים לאיל האחד לשׁני האילם׃
\par 15 ועשׂרון עשׂרון לכבשׂ האחד לארבעה עשׂר כבשׂים׃
\par 16 ושׂעיר־עזים אחד חטאת מלבד עלת התמיד מנחתה ונסכה׃
\par 17 וביום השׁני פרים בני־בקר שׁנים עשׂר אילם שׁנים כבשׂים בני־שׁנה ארבעה עשׂר תמימם׃
\par 18 ומנחתם ונסכיהם לפרים לאילם ולכבשׂים במספרם כמשׁפט׃
\par 19 ושׂעיר־עזים אחד חטאת מלבד עלת התמיד ומנחתה ונסכיהם׃
\par 20 וביום השׁלישׁי פרים עשׁתי־עשׂר אילם שׁנים כבשׂים בני־שׁנה ארבעה עשׂר תמימם׃
\par 21 ומנחתם ונסכיהם לפרים לאילם ולכבשׂים במספרם כמשׁפט׃
\par 22 ושׂעיר חטאת אחד מלבד עלת התמיד ומנחתה ונסכה׃
\par 23 וביום הרביעי פרים עשׂרה אילם שׁנים כבשׂים בני־שׁנה ארבעה עשׂר תמימם׃
\par 24 מנחתם ונסכיהם לפרים לאילם ולכבשׂים במספרם כמשׁפט׃
\par 25 ושׂעיר־עזים אחד חטאת מלבד עלת התמיד מנחתה ונסכה׃
\par 26 וביום החמישׁי פרים תשׁעה אילם שׁנים כבשׂים בני־שׁנה ארבעה עשׂר תמימם׃
\par 27 ומנחתם ונסכיהם לפרים לאילם ולכבשׂים במספרם כמשׁפט׃
\par 28 ושׂעיר חטאת אחד מלבד עלת התמיד ומנחתה ונסכה׃
\par 29 וביום השׁשׁי פרים שׁמנה אילם שׁנים כבשׂים בני־שׁנה ארבעה עשׂר תמימם׃
\par 30 ומנחתם ונסכיהם לפרים לאילם ולכבשׂים במספרם כמשׁפט׃
\par 31 ושׂעיר חטאת אחד מלבד עלת התמיד מנחתה ונסכיה׃
\par 32 וביום השׁביעי פרים שׁבעה אילם שׁנים כבשׂים בני־שׁנה ארבעה עשׂר תמימם׃
\par 33 ומנחתם ונסכהם לפרים לאילם ולכבשׂים במספרם כמשׁפטם׃
\par 34 ושׂעיר חטאת אחד מלבד עלת התמיד מנחתה ונסכה׃
\par 35 ביום השׁמיני עצרת תהיה לכם כל־מלאכת עבדה לא תעשׂו׃
\par 36 והקרבתם עלה אשׁה ריח ניחח ליהוה פר אחד איל אחד כבשׂים בני־שׁנה שׁבעה תמימם׃
\par 37 מנחתם ונסכיהם לפר לאיל ולכבשׂים במספרם כמשׁפט׃
\par 38 ושׂעיר חטאת אחד מלבד עלת התמיד ומנחתה ונסכה׃
\par 39 אלה תעשׂו ליהוה במועדיכם לבד מנדריכם ונדבתיכם לעלתיכם ולמנחתיכם ולנסכיכם ולשׁלמיכם׃

\chapter{30}

\par 1 ויאמר משׁה אל־בני ישׂראל ככל אשׁר־צוה יהוה את־משׁה׃
\par 2 וידבר משׁה אל־ראשׁי המטות לבני ישׂראל לאמר זה הדבר אשׁר צוה יהוה׃
\par 3 אישׁ כי־ידר נדר ליהוה או־השׁבע שׁבעה לאסר אסר על־נפשׁו לא יחל דברו ככל־היצא מפיו יעשׂה׃
\par 4 ואשׁה כי־תדר נדר ליהוה ואסרה אסר בבית אביה בנעריה׃
\par 5 ושׁמע אביה את־נדרה ואסרה אשׁר אסרה על־נפשׁה והחרישׁ לה אביה וקמו כל־נדריה וכל־אסר אשׁר־אסרה על־נפשׁה יקום׃
\par 6 ואם־הניא אביה אתה ביום שׁמעו כל־נדריה ואסריה אשׁר־אסרה על־נפשׁה לא יקום ויהוה יסלח־לה כי־הניא אביה אתה׃
\par 7 ואם־היו תהיה לאישׁ ונדריה עליה או מבטא שׂפתיה אשׁר אסרה על־נפשׁה׃
\par 8 ושׁמע אישׁה ביום שׁמעו והחרישׁ לה וקמו נדריה ואסרה אשׁר־אסרה על־נפשׁה יקמו׃
\par 9 ואם ביום שׁמע אישׁה יניא אותה והפר את־נדרה אשׁר עליה ואת מבטא שׂפתיה אשׁר אסרה על־נפשׁה ויהוה יסלח־לה׃
\par 10 ונדר אלמנה וגרושׁה כל אשׁר־אסרה על־נפשׁה יקום עליה׃
\par 11 ואם־בית אישׁה נדרה או־אסרה אסר על־נפשׁה בשׁבעה׃
\par 12 ושׁמע אישׁה והחרשׁ לה לא הניא אתה וקמו כל־נדריה וכל־אסר אשׁר־אסרה על־נפשׁה יקום׃
\par 13 ואם־הפר יפר אתם אישׁה ביום שׁמעו כל־מוצא שׂפתיה לנדריה ולאסר נפשׁה לא יקום אישׁה הפרם ויהוה יסלח־לה׃
\par 14 כל־נדר וכל־שׁבעת אסר לענת נפשׁ אישׁה יקימנו ואישׁה יפרנו׃
\par 15 ואם־החרשׁ יחרישׁ לה אישׁה מיום אל־יום והקים את־כל־נדריה או את־כל־אסריה אשׁר עליה הקים אתם כי־החרשׁ לה ביום שׁמעו׃
\par 16 ואם־הפר יפר אתם אחרי שׁמעו ונשׂא את־עונה׃
\par 17 אלה החקים אשׁר צוה יהוה את־משׁה בין אישׁ לאשׁתו בין־אב לבתו בנעריה בית אביה׃

\chapter{31}

\par 1 וידבר יהוה אל־משׁה לאמר׃
\par 2 נקם נקמת בני ישׂראל מאת המדינים אחר תאסף אל־עמיך׃
\par 3 וידבר משׁה אל־העם לאמר החלצו מאתכם אנשׁים לצבא ויהיו על־מדין לתת נקמת־יהוה במדין׃
\par 4 אלף למטה אלף למטה לכל מטות ישׂראל תשׁלחו לצבא׃
\par 5 וימסרו מאלפי ישׂראל אלף למטה שׁנים־עשׂר אלף חלוצי צבא׃
\par 6 וישׁלח אתם משׁה אלף למטה לצבא אתם ואת־פינחס בן־אלעזר הכהן לצבא וכלי הקדשׁ וחצצרות התרועה בידו׃
\par 7 ויצבאו על־מדין כאשׁר צוה יהוה את־משׁה ויהרגו כל־זכר׃
\par 8 ואת־מלכי מדין הרגו על־חלליהם את־אוי ואת־רקם ואת־צור ואת־חור ואת־רבע חמשׁת מלכי מדין ואת בלעם בן־בעור הרגו בחרב׃
\par 9 וישׁבו בני־ישׂראל את־נשׁי מדין ואת־טפם ואת כל־בהמתם ואת־כל־מקנהם ואת־כל־חילם בזזו׃
\par 10 ואת כל־עריהם במושׁבתם ואת כל־טירתם שׂרפו באשׁ׃
\par 11 ויקחו את־כל־השׁלל ואת כל־המלקוח באדם ובבהמה׃
\par 12 ויבאו אל־משׁה ואל־אלעזר הכהן ואל־עדת בני־ישׂראל את־השׁבי ואת־המלקוח ואת־השׁלל אל־המחנה אל־ערבת מואב אשׁר על־ירדן ירחו׃
\par 13 ויצאו משׁה ואלעזר הכהן וכל־נשׂיאי העדה לקראתם אל־מחוץ למחנה׃
\par 14 ויקצף משׁה על פקודי החיל שׂרי האלפים ושׂרי המאות הבאים מצבא המלחמה׃
\par 15 ויאמר אליהם משׁה החייתם כל־נקבה׃
\par 16 הן הנה היו לבני ישׂראל בדבר בלעם למסר־מעל ביהוה על־דבר־פעור ותהי המגפה בעדת יהוה׃
\par 17 ועתה הרגו כל־זכר בטף וכל־אשׁה ידעת אישׁ למשׁכב זכר הרגו׃
\par 18 וכל הטף בנשׁים אשׁר לא־ידעו משׁכב זכר החיו לכם׃
\par 19 ואתם חנו מחוץ למחנה שׁבעת ימים כל הרג נפשׁ וכל נגע בחלל תתחטאו ביום השׁלישׁי וביום השׁביעי אתם ושׁביכם׃
\par 20 וכל־בגד וכל־כלי־עור וכל־מעשׂה עזים וכל־כלי־עץ תתחטאו׃
\par 21 ויאמר אלעזר הכהן אל־אנשׁי הצבא הבאים למלחמה זאת חקת התורה אשׁר־צוה יהוה את־משׁה׃
\par 22 אך את־הזהב ואת־הכסף את־הנחשׁת את־הברזל את־הבדיל ואת־העפרת׃
\par 23 כל־דבר אשׁר־יבא באשׁ תעבירו באשׁ וטהר אך במי נדה יתחטא וכל אשׁר לא־יבא באשׁ תעבירו במים׃
\par 24 וכבסתם בגדיכם ביום השׁביעי וטהרתם ואחר תבאו אל־המחנה׃
\par 25 ויאמר יהוה אל־משׁה לאמר׃
\par 26 שׂא את ראשׁ מלקוח השׁבי באדם ובבהמה אתה ואלעזר הכהן וראשׁי אבות העדה׃
\par 27 וחצית את־המלקוח בין תפשׂי המלחמה היצאים לצבא ובין כל־העדה׃
\par 28 והרמת מכס ליהוה מאת אנשׁי המלחמה היצאים לצבא אחד נפשׁ מחמשׁ המאות מן־האדם ומן־הבקר ומן־החמרים ומן־הצאן׃
\par 29 ממחציתם תקחו ונתתה לאלעזר הכהן תרומת יהוה׃
\par 30 וממחצת בני־ישׂראל תקח אחד אחז מן־החמשׁים מן־האדם מן־הבקר מן־החמרים ומן־הצאן מכל־הבהמה ונתתה אתם ללוים שׁמרי משׁמרת משׁכן יהוה׃
\par 31 ויעשׂ משׁה ואלעזר הכהן כאשׁר צוה יהוה את־משׁה׃
\par 32 ויהי המלקוח יתר הבז אשׁר בזזו עם הצבא צאן שׁשׁ־מאות אלף ושׁבעים אלף וחמשׁת־אלפים׃
\par 33 ובקר שׁנים ושׁבעים אלף׃
\par 34 וחמרים אחד ושׁשׁים אלף׃
\par 35 ונפשׁ אדם מן־הנשׁים אשׁר לא־ידעו משׁכב זכר כל־נפשׁ שׁנים ושׁלשׁים אלף׃
\par 36 ותהי המחצה חלק היצאים בצבא מספר הצאן שׁלשׁ־מאות אלף ושׁלשׁים אלף ושׁבעת אלפים וחמשׁ מאות׃
\par 37 ויהי המכס ליהוה מן־הצאן שׁשׁ מאות חמשׁ ושׁבעים׃
\par 38 והבקר שׁשׁה ושׁלשׁים אלף ומכסם ליהוה שׁנים ושׁבעים׃
\par 39 וחמרים שׁלשׁים אלף וחמשׁ מאות ומכסם ליהוה אחד ושׁשׁים׃
\par 40 ונפשׁ אדם שׁשׁה עשׂר אלף ומכסם ליהוה שׁנים ושׁלשׁים נפשׁ׃
\par 41 ויתן משׁה את־מכס תרומת יהוה לאלעזר הכהן כאשׁר צוה יהוה את־משׁה׃
\par 42 וממחצית בני ישׂראל אשׁר חצה משׁה מן־האנשׁים הצבאים׃
\par 43 ותהי מחצת העדה מן־הצאן שׁלשׁ־מאות אלף ושׁלשׁים אלף שׁבעת אלפים וחמשׁ מאות׃
\par 44 ובקר שׁשׁה ושׁלשׁים אלף׃
\par 45 וחמרים שׁלשׁים אלף וחמשׁ מאות׃
\par 46 ונפשׁ אדם שׁשׁה עשׂר אלף׃
\par 47 ויקח משׁה ממחצת בני־ישׂראל את־האחז אחד מן־החמשׁים מן־האדם ומן־הבהמה ויתן אתם ללוים שׁמרי משׁמרת משׁכן יהוה כאשׁר צוה יהוה את־משׁה׃
\par 48 ויקרבו אל־משׁה הפקדים אשׁר לאלפי הצבא שׂרי האלפים ושׂרי המאות׃
\par 49 ויאמרו אל־משׁה עבדיך נשׂאו את־ראשׁ אנשׁי המלחמה אשׁר בידנו ולא־נפקד ממנו אישׁ׃
\par 50 ונקרב את־קרבן יהוה אישׁ אשׁר מצא כלי־זהב אצעדה וצמיד טבעת עגיל וכומז לכפר על־נפשׁתינו לפני יהוה׃
\par 51 ויקח משׁה ואלעזר הכהן את־הזהב מאתם כל כלי מעשׂה׃
\par 52 ויהי כל־זהב התרומה אשׁר הרימו ליהוה שׁשׁה עשׂר אלף שׁבע־מאות וחמשׁים שׁקל מאת שׂרי האלפים ומאת שׂרי המאות׃
\par 53 אנשׁי הצבא בזזו אישׁ לו׃
\par 54 ויקח משׁה ואלעזר הכהן את־הזהב מאת שׂרי האלפים והמאות ויבאו אתו אל־אהל מועד זכרון לבני־ישׂראל לפני יהוה׃

\chapter{32}

\par 1 ומקנה רב היה לבני ראובן ולבני־גד עצום מאד ויראו את־ארץ יעזר ואת־ארץ גלעד והנה המקום מקום מקנה׃
\par 2 ויבאו בני־גד ובני ראובן ויאמרו אל־משׁה ואל־אלעזר הכהן ואל־נשׂיאי העדה לאמר׃
\par 3 עטרות ודיבן ויעזר ונמרה וחשׁבון ואלעלה ושׂבם ונבו ובען׃
\par 4 הארץ אשׁר הכה יהוה לפני עדת ישׂראל ארץ מקנה הוא ולעבדיך מקנה׃
\par 5 ויאמרו אם־מצאנו חן בעיניך יתן את־הארץ הזאת לעבדיך לאחזה אל־תעברנו את־הירדן׃
\par 6 ויאמר משׁה לבני־גד ולבני ראובן האחיכם יבאו למלחמה ואתם תשׁבו פה׃
\par 7 ולמה תנואון את־לב בני ישׂראל מעבר אל־הארץ אשׁר־נתן להם יהוה׃
\par 8 כה עשׂו אבתיכם בשׁלחי אתם מקדשׁ ברנע לראות את־הארץ׃
\par 9 ויעלו עד־נחל אשׁכול ויראו את־הארץ ויניאו את־לב בני ישׂראל לבלתי־בא אל־הארץ אשׁר־נתן להם יהוה׃
\par 10 ויחר־אף יהוה ביום ההוא וישׁבע לאמר׃
\par 11 אם־יראו האנשׁים העלים ממצרים מבן עשׂרים שׁנה ומעלה את האדמה אשׁר נשׁבעתי לאברהם ליצחק וליעקב כי לא־מלאו אחרי׃
\par 12 בלתי כלב בן־יפנה הקנזי ויהושׁע בן־נון כי מלאו אחרי יהוה׃
\par 13 ויחר־אף יהוה בישׂראל וינעם במדבר ארבעים שׁנה עד־תם כל־הדור העשׂה הרע בעיני יהוה׃
\par 14 והנה קמתם תחת אבתיכם תרבות אנשׁים חטאים לספות עוד על חרון אף־יהוה אל־ישׂראל׃
\par 15 כי תשׁובן מאחריו ויסף עוד להניחו במדבר ושׁחתם לכל־העם הזה׃
\par 16 ויגשׁו אליו ויאמרו גדרת צאן נבנה למקננו פה וערים לטפנו׃
\par 17 ואנחנו נחלץ חשׁים לפני בני ישׂראל עד אשׁר אם־הביאנם אל־מקומם וישׁב טפנו בערי המבצר מפני ישׁבי הארץ׃
\par 18 לא נשׁוב אל־בתינו עד התנחל בני ישׂראל אישׁ נחלתו׃
\par 19 כי לא ננחל אתם מעבר לירדן והלאה כי באה נחלתנו אלינו מעבר הירדן מזרחה׃
\par 20 ויאמר אליהם משׁה אם־תעשׂון את־הדבר הזה אם־תחלצו לפני יהוה למלחמה׃
\par 21 ועבר לכם כל־חלוץ את־הירדן לפני יהוה עד הורישׁו את־איביו מפניו׃
\par 22 ונכבשׁה הארץ לפני יהוה ואחר תשׁבו והייתם נקים מיהוה ומישׂראל והיתה הארץ הזאת לכם לאחזה לפני יהוה׃
\par 23 ואם־לא תעשׂון כן הנה חטאתם ליהוה ודעו חטאתכם אשׁר תמצא אתכם׃
\par 24 בנו־לכם ערים לטפכם וגדרת לצנאכם והיצא מפיכם תעשׂו׃
\par 25 ויאמר בני־גד ובני ראובן אל־משׁה לאמר עבדיך יעשׂו כאשׁר אדני מצוה׃
\par 26 טפנו נשׁינו מקננו וכל־בהמתנו יהיו־שׁם בערי הגלעד׃
\par 27 ועבדיך יעברו כל־חלוץ צבא לפני יהוה למלחמה כאשׁר אדני דבר׃
\par 28 ויצו להם משׁה את אלעזר הכהן ואת יהושׁע בן־נון ואת־ראשׁי אבות המטות לבני ישׂראל׃
\par 29 ויאמר משׁה אלהם אם־יעברו בני־גד ובני־ראובן אתכם את־הירדן כל־חלוץ למלחמה לפני יהוה ונכבשׁה הארץ לפניכם ונתתם להם את־ארץ הגלעד לאחזה׃
\par 30 ואם־לא יעברו חלוצים אתכם ונאחזו בתככם בארץ כנען׃
\par 31 ויענו בני־גד ובני ראובן לאמר את אשׁר דבר יהוה אל־עבדיך כן נעשׂה׃
\par 32 נחנו נעבר חלוצים לפני יהוה ארץ כנען ואתנו אחזת נחלתנו מעבר לירדן׃
\par 33 ויתן להם משׁה לבני־גד ולבני ראובן ולחצי שׁבט מנשׁה בן־יוסף את־ממלכת סיחן מלך האמרי ואת־ממלכת עוג מלך הבשׁן הארץ לעריה בגבלת ערי הארץ סביב׃
\par 34 ויבנו בני־גד את־דיבן ואת־עטרת ואת ערער׃
\par 35 ואת־עטרת שׁופן ואת־יעזר ויגבהה׃
\par 36 ואת־בית נמרה ואת־בית הרן ערי מבצר וגדרת צאן׃
\par 37 ובני ראובן בנו את־חשׁבון ואת־אלעלא ואת קריתים׃
\par 38 ואת־נבו ואת־בעל מעון מוסבת שׁם ואת־שׂבמה ויקראו בשׁמת את־שׁמות הערים אשׁר בנו׃
\par 39 וילכו בני מכיר בן־מנשׁה גלעדה וילכדה ויורשׁ את־האמרי אשׁר־בה׃
\par 40 ויתן משׁה את־הגלעד למכיר בן־מנשׁה וישׁב בה׃
\par 41 ויאיר בן־מנשׁה הלך וילכד את־חותיהם ויקרא אתהן חות יאיר׃
\par 42 ונבח הלך וילכד את־קנת ואת־בנתיה ויקרא לה נבח בשׁמו׃

\chapter{33}

\par 1 אלה מסעי בני־ישׂראל אשׁר יצאו מארץ מצרים לצבאתם ביד־משׁה ואהרן׃
\par 2 ויכתב משׁה את־מוצאיהם למסעיהם על־פי יהוה ואלה מסעיהם למוצאיהם׃
\par 3 ויסעו מרעמסס בחדשׁ הראשׁון בחמשׁה עשׂר יום לחדשׁ הראשׁון ממחרת הפסח יצאו בני־ישׂראל ביד רמה לעיני כל־מצרים׃
\par 4 ומצרים מקברים את אשׁר הכה יהוה בהם כל־בכור ובאלהיהם עשׂה יהוה שׁפטים׃
\par 5 ויסעו בני־ישׂראל מרעמסס ויחנו בסכת׃
\par 6 ויסעו מסכת ויחנו באתם אשׁר בקצה המדבר׃
\par 7 ויסעו מאתם וישׁב על־פי החירת אשׁר על־פני בעל צפון ויחנו לפני מגדל׃
\par 8 ויסעו מפני החירת ויעברו בתוך־הים המדברה וילכו דרך שׁלשׁת ימים במדבר אתם ויחנו במרה׃
\par 9 ויסעו ממרה ויבאו אילמה ובאילם שׁתים עשׂרה עינת מים ושׁבעים תמרים ויחנו־שׁם׃
\par 10 ויסעו מאילם ויחנו על־ים־סוף׃
\par 11 ויסעו מים־סוף ויחנו במדבר־סין׃
\par 12 ויסעו ממדבר־סין ויחנו בדפקה׃
\par 13 ויסעו מדפקה ויחנו באלושׁ׃
\par 14 ויסעו מאלושׁ ויחנו ברפידם ולא־היה שׁם מים לעם לשׁתות׃
\par 15 ויסעו מרפידם ויחנו במדבר סיני׃
\par 16 ויסעו ממדבר סיני ויחנו בקברת התאוה׃
\par 17 ויסעו מקברת התאוה ויחנו בחצרת׃
\par 18 ויסעו מחצרת ויחנו ברתמה׃
\par 19 ויסעו מרתמה ויחנו ברמן פרץ׃
\par 20 ויסעו מרמן פרץ ויחנו בלבנה׃
\par 21 ויסעו מלבנה ויחנו ברסה׃
\par 22 ויסעו מרסה ויחנו בקהלתה׃
\par 23 ויסעו מקהלתה ויחנו בהר־שׁפר׃
\par 24 ויסעו מהר־שׁפר ויחנו בחרדה׃
\par 25 ויסעו מחרדה ויחנו במקהלת׃
\par 26 ויסעו ממקהלת ויחנו בתחת׃
\par 27 ויסעו מתחת ויחנו בתרח׃
\par 28 ויסעו מתרח ויחנו במתקה׃
\par 29 ויסעו ממתקה ויחנו בחשׁמנה׃
\par 30 ויסעו מחשׁמנה ויחנו במסרות׃
\par 31 ויסעו ממסרות ויחנו בבני יעקן׃
\par 32 ויסעו מבני יעקן ויחנו בחר הגדגד׃
\par 33 ויסעו מחר הגדגד ויחנו ביטבתה׃
\par 34 ויסעו מיטבתה ויחנו בעברנה׃
\par 35 ויסעו מעברנה ויחנו בעצין גבר׃
\par 36 ויסעו מעצין גבר ויחנו במדבר־צן הוא קדשׁ׃
\par 37 ויסעו מקדשׁ ויחנו בהר ההר בקצה ארץ אדום׃
\par 38 ויעל אהרן הכהן אל־הר ההר על־פי יהוה וימת שׁם בשׁנת הארבעים לצאת בני־ישׂראל מארץ מצרים בחדשׁ החמישׁי באחד לחדשׁ׃
\par 39 ואהרן בן־שׁלשׁ ועשׂרים ומאת שׁנה במתו בהר ההר׃
\par 40 וישׁמע הכנעני מלך ערד והוא־ישׁב בנגב בארץ כנען בבא בני ישׂראל׃
\par 41 ויסעו מהר ההר ויחנו בצלמנה׃
\par 42 ויסעו מצלמנה ויחנו בפונן׃
\par 43 ויסעו מפונן ויחנו באבת׃
\par 44 ויסעו מאבת ויחנו בעיי העברים בגבול מואב׃
\par 45 ויסעו מעיים ויחנו בדיבן גד׃
\par 46 ויסעו מדיבן גד ויחנו בעלמן דבלתימה׃
\par 47 ויסעו מעלמן דבלתימה ויחנו בהרי העברים לפני נבו׃
\par 48 ויסעו מהרי העברים ויחנו בערבת מואב על ירדן ירחו׃
\par 49 ויחנו על־הירדן מבית הישׁמת עד אבל השׁטים בערבת מואב׃
\par 50 וידבר יהוה אל־משׁה בערבת מואב על־ירדן ירחו לאמר׃
\par 51 דבר אל־בני ישׂראל ואמרת אלהם כי אתם עברים את־הירדן אל־ארץ כנען׃
\par 52 והורשׁתם את־כל־ישׁבי הארץ מפניכם ואבדתם את כל־משׂכיתם ואת כל־צלמי מסכתם תאבדו ואת כל־במותם תשׁמידו׃
\par 53 והורשׁתם את־הארץ וישׁבתם־בה כי לכם נתתי את־הארץ לרשׁת אתה׃
\par 54 והתנחלתם את־הארץ בגורל למשׁפחתיכם לרב תרבו את־נחלתו ולמעט תמעיט את־נחלתו אל אשׁר־יצא לו שׁמה הגורל לו יהיה למטות אבתיכם תתנחלו׃
\par 55 ואם־לא תורישׁו את־ישׁבי הארץ מפניכם והיה אשׁר תותירו מהם לשׂכים בעיניכם ולצנינם בצדיכם וצררו אתכם על־הארץ אשׁר אתם ישׁבים בה׃
\par 56 והיה כאשׁר דמיתי לעשׂות להם אעשׂה לכם׃

\chapter{34}

\par 1 וידבר יהוה אל־משׁה לאמר׃
\par 2 צו את־בני ישׂראל ואמרת אלהם כי־אתם באים אל־הארץ כנען זאת הארץ אשׁר תפל לכם בנחלה ארץ כנען לגבלתיה׃
\par 3 והיה לכם פאת־נגב ממדבר־צן על־ידי אדום והיה לכם גבול נגב מקצה ים־המלח קדמה׃
\par 4 ונסב לכם הגבול מנגב למעלה עקרבים ועבר צנה והיה תוצאתיו מנגב לקדשׁ ברנע ויצא חצר־אדר ועבר עצמנה׃
\par 5 ונסב הגבול מעצמון נחלה מצרים והיו תוצאתיו הימה׃
\par 6 וגבול ים והיה לכם הים הגדול וגבול זה־יהיה לכם גבול ים׃
\par 7 וזה־יהיה לכם גבול צפון מן־הים הגדל תתאו לכם הר ההר׃
\par 8 מהר ההר תתאו לבא חמת והיו תוצאת הגבל צדדה׃
\par 9 ויצא הגבל זפרנה והיו תוצאתיו חצר עינן זה־יהיה לכם גבול צפון׃
\par 10 והתאויתם לכם לגבול קדמה מחצר עינן שׁפמה׃
\par 11 וירד הגבל משׁפם הרבלה מקדם לעין וירד הגבל ומחה על־כתף ים־כנרת קדמה׃
\par 12 וירד הגבול הירדנה והיו תוצאתיו ים המלח זאת תהיה לכם הארץ לגבלתיה סביב׃
\par 13 ויצו משׁה את־בני ישׂראל לאמר זאת הארץ אשׁר תתנחלו אתה בגורל אשׁר צוה יהוה לתת לתשׁעת המטות וחצי המטה׃
\par 14 כי לקחו מטה בני הראובני לבית אבתם ומטה בני־הגדי לבית אבתם וחצי מטה מנשׁה לקחו נחלתם׃
\par 15 שׁני המטות וחצי המטה לקחו נחלתם מעבר לירדן ירחו קדמה מזרחה׃
\par 16 וידבר יהוה אל־משׁה לאמר׃
\par 17 אלה שׁמות האנשׁים אשׁר־ינחלו לכם את־הארץ אלעזר הכהן ויהושׁע בן־נון׃
\par 18 ונשׂיא אחד נשׂיא אחד ממטה תקחו לנחל את־הארץ׃
\par 19 ואלה שׁמות האנשׁים למטה יהודה כלב בן־יפנה׃
\par 20 ולמטה בני שׁמעון שׁמואל בן־עמיהוד׃
\par 21 למטה בנימן אלידד בן־כסלון׃
\par 22 ולמטה בני־דן נשׂיא בקי בן־יגלי׃
\par 23 לבני יוסף למטה בני־מנשׁה נשׂיא חניאל בן־אפד׃
\par 24 ולמטה בני־אפרים נשׂיא קמואל בן־שׁפטן׃
\par 25 ולמטה בני־זבולן נשׂיא אליצפן בן־פרנך׃
\par 26 ולמטה בני־ישׂשכר נשׂיא פלטיאל בן־עזן׃
\par 27 ולמטה בני־אשׁר נשׂיא אחיהוד בן־שׁלמי׃
\par 28 ולמטה בני־נפתלי נשׂיא פדהאל בן־עמיהוד׃
\par 29 אלה אשׁר צוה יהוה לנחל את־בני־ישׂראל בארץ כנען׃

\chapter{35}

\par 1 וידבר יהוה אל־משׁה בערבת מואב על־ירדן ירחו לאמר׃
\par 2 צו את־בני ישׂראל ונתנו ללוים מנחלת אחזתם ערים לשׁבת ומגרשׁ לערים סביבתיהם תתנו ללוים׃
\par 3 והיו הערים להם לשׁבת ומגרשׁיהם יהיו לבהמתם ולרכשׁם ולכל חיתם׃
\par 4 ומגרשׁי הערים אשׁר תתנו ללוים מקיר העיר וחוצה אלף אמה סביב׃
\par 5 ומדתם מחוץ לעיר את־פאת־קדמה אלפים באמה ואת־פאת־נגב אלפים באמה ואת־פאת־ים אלפים באמה ואת פאת צפון אלפים באמה והעיר בתוך זה יהיה להם מגרשׁי הערים׃
\par 6 ואת הערים אשׁר תתנו ללוים את שׁשׁ־ערי המקלט אשׁר תתנו לנס שׁמה הרצח ועליהם תתנו ארבעים ושׁתים עיר׃
\par 7 כל־הערים אשׁר תתנו ללוים ארבעים ושׁמנה עיר אתהן ואת־מגרשׁיהן׃
\par 8 והערים אשׁר תתנו מאחזת בני־ישׂראל מאת הרב תרבו ומאת המעט תמעיטו אישׁ כפי נחלתו אשׁר ינחלו יתן מעריו ללוים׃
\par 9 וידבר יהוה אל־משׁה לאמר׃
\par 10 דבר אל־בני ישׂראל ואמרת אלהם כי אתם עברים את־הירדן ארצה כנען׃
\par 11 והקריתם לכם ערים ערי מקלט תהיינה לכם ונס שׁמה רצח מכה־נפשׁ בשׁגגה׃
\par 12 והיו לכם הערים למקלט מגאל ולא ימות הרצח עד־עמדו לפני העדה למשׁפט׃
\par 13 והערים אשׁר תתנו שׁשׁ־ערי מקלט תהיינה לכם׃
\par 14 את שׁלשׁ הערים תתנו מעבר לירדן ואת שׁלשׁ הערים תתנו בארץ כנען ערי מקלט תהיינה׃
\par 15 לבני ישׂראל ולגר ולתושׁב בתוכם תהיינה שׁשׁ־הערים האלה למקלט לנוס שׁמה כל־מכה־נפשׁ בשׁגגה׃
\par 16 ואם־בכלי ברזל הכהו וימת רצח הוא מות יומת הרצח׃
\par 17 ואם באבן יד אשׁר־ימות בה הכהו וימת רצח הוא מות יומת הרצח׃
\par 18 או בכלי עץ־יד אשׁר־ימות בו הכהו וימת רצח הוא מות יומת הרצח׃
\par 19 גאל הדם הוא ימית את־הרצח בפגעו־בו הוא ימתנו׃
\par 20 ואם־בשׂנאה יהדפנו או־השׁליך עליו בצדיה וימת׃
\par 21 או באיבה הכהו בידו וימת מות־יומת המכה רצח הוא גאל הדם ימית את־הרצח בפגעו־בו׃
\par 22 ואם־בפתע בלא־איבה הדפו או־השׁליך עליו כל־כלי בלא צדיה׃
\par 23 או בכל־אבן אשׁר־ימות בה בלא ראות ויפל עליו וימת והוא לא־אויב לו ולא מבקשׁ רעתו׃
\par 24 ושׁפטו העדה בין המכה ובין גאל הדם על המשׁפטים האלה׃
\par 25 והצילו העדה את־הרצח מיד גאל הדם והשׁיבו אתו העדה אל־עיר מקלטו אשׁר־נס שׁמה וישׁב בה עד־מות הכהן הגדל אשׁר־משׁח אתו בשׁמן הקדשׁ׃
\par 26 ואם־יצא יצא הרצח את־גבול עיר מקלטו אשׁר ינוס שׁמה׃
\par 27 ומצא אתו גאל הדם מחוץ לגבול עיר מקלטו ורצח גאל הדם את־הרצח אין לו דם׃
\par 28 כי בעיר מקלטו ישׁב עד־מות הכהן הגדל ואחרי מות הכהן הגדל ישׁוב הרצח אל־ארץ אחזתו׃
\par 29 והיו אלה לכם לחקת משׁפט לדרתיכם בכל מושׁבתיכם׃
\par 30 כל־מכה־נפשׁ לפי עדים ירצח את־הרצח ועד אחד לא־יענה בנפשׁ למות׃
\par 31 ולא־תקחו כפר לנפשׁ רצח אשׁר־הוא רשׁע למות כי־מות יומת׃
\par 32 ולא־תקחו כפר לנוס אל־עיר מקלטו לשׁוב לשׁבת בארץ עד־מות הכהן׃
\par 33 ולא־תחניפו את־הארץ אשׁר אתם בה כי הדם הוא יחניף את־הארץ ולארץ לא־יכפר לדם אשׁר שׁפך־בה כי־אם בדם שׁפכו׃
\par 34 ולא תטמא את־הארץ אשׁר אתם ישׁבים בה אשׁר אני שׁכן בתוכה כי אני יהוה שׁכן בתוך בני ישׂראל׃

\chapter{36}

\par 1 ויקרבו ראשׁי האבות למשׁפחת בני־גלעד בן־מכיר בן־מנשׁה ממשׁפחת בני יוסף וידברו לפני משׁה ולפני הנשׂאים ראשׁי אבות לבני ישׂראל׃
\par 2 ויאמרו את־אדני צוה יהוה לתת את־הארץ בנחלה בגורל לבני ישׂראל ואדני צוה ביהוה לתת את־נחלת צלפחד אחינו לבנתיו׃
\par 3 והיו לאחד מבני שׁבטי בני־ישׂראל לנשׁים ונגרעה נחלתן מנחלת אבתינו ונוסף על נחלת המטה אשׁר תהיינה להם ומגרל נחלתנו יגרע׃
\par 4 ואם־יהיה היבל לבני ישׂראל ונוספה נחלתן על נחלת המטה אשׁר תהיינה להם ומנחלת מטה אבתינו יגרע נחלתן׃
\par 5 ויצו משׁה את־בני ישׂראל על־פי יהוה לאמר כן מטה בני־יוסף דברים׃
\par 6 זה הדבר אשׁר־צוה יהוה לבנות צלפחד לאמר לטוב בעיניהם תהיינה לנשׁים אך למשׁפחת מטה אביהם תהיינה לנשׁים׃
\par 7 ולא־תסב נחלה לבני ישׂראל ממטה אל־מטה כי אישׁ בנחלת מטה אבתיו ידבקו בני ישׂראל׃
\par 8 וכל־בת ירשׁת נחלה ממטות בני ישׂראל לאחד ממשׁפחת מטה אביה תהיה לאשׁה למען יירשׁו בני ישׂראל אישׁ נחלת אבתיו׃
\par 9 ולא־תסב נחלה ממטה למטה אחר כי־אישׁ בנחלתו ידבקו מטות בני ישׂראל׃
\par 10 כאשׁר צוה יהוה את־משׁה כן עשׂו בנות צלפחד׃
\par 11 ותהיינה מחלה תרצה וחגלה ומלכה ונעה בנות צלפחד לבני דדיהן לנשׁים׃
\par 12 ממשׁפחת בני־מנשׁה בן־יוסף היו לנשׁים ותהי נחלתן על־מטה משׁפחת אביהן׃
\par 13 אלה המצות והמשׁפטים אשׁר צוה יהוה ביד־משׁה אל־בני ישׂראל בערבת מואב על ירדן ירחו׃


\end{document}