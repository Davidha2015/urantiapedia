\begin{document}

\title{דברים}


\chapter{1}

\par 1 אלה הדברים אשׁר דבר משׁה אל־כל־ישׂראל בעבר הירדן במדבר בערבה מול סוף בין־פארן ובין־תפל ולבן וחצרת ודי זהב׃
\par 2 אחד עשׂר יום מחרב דרך הר־שׂעיר עד קדשׁ ברנע׃
\par 3 ויהי בארבעים שׁנה בעשׁתי־עשׂר חדשׁ באחד לחדשׁ דבר משׁה אל־בני ישׂראל ככל אשׁר צוה יהוה אתו אלהם׃
\par 4 אחרי הכתו את סיחן מלך האמרי אשׁר יושׁב בחשׁבון ואת עוג מלך הבשׁן אשׁר־יושׁב בעשׁתרת באדרעי׃
\par 5 בעבר הירדן בארץ מואב הואיל משׁה באר את־התורה הזאת לאמר׃
\par 6 יהוה אלהינו דבר אלינו בחרב לאמר רב־לכם שׁבת בהר הזה׃
\par 7 פנו וסעו לכם ובאו הר האמרי ואל־כל־שׁכניו בערבה בהר ובשׁפלה ובנגב ובחוף הים ארץ הכנעני והלבנון עד־הנהר הגדל נהר־פרת׃
\par 8 ראה נתתי לפניכם את־הארץ באו ורשׁו את־הארץ אשׁר נשׁבע יהוה לאבתיכם לאברהם ליצחק וליעקב לתת להם ולזרעם אחריהם׃
\par 9 ואמר אלכם בעת ההוא לאמר לא־אוכל לבדי שׂאת אתכם׃
\par 10 יהוה אלהיכם הרבה אתכם והנכם היום ככוכבי השׁמים לרב׃
\par 11 יהוה אלהי אבותכם יסף עליכם ככם אלף פעמים ויברך אתכם כאשׁר דבר לכם׃
\par 12 איכה אשׂא לבדי טרחכם ומשׂאכם וריבכם׃
\par 13 הבו לכם אנשׁים חכמים ונבנים וידעים לשׁבטיכם ואשׂימם בראשׁיכם׃
\par 14 ותענו אתי ותאמרו טוב־הדבר אשׁר־דברת לעשׂות׃
\par 15 ואקח את־ראשׁי שׁבטיכם אנשׁים חכמים וידעים ואתן אותם ראשׁים עליכם שׂרי אלפים ושׂרי מאות ושׂרי חמשׁים ושׂרי עשׂרת ושׁטרים לשׁבטיכם׃
\par 16 ואצוה את־שׁפטיכם בעת ההוא לאמר שׁמע בין־אחיכם ושׁפטתם צדק בין־אישׁ ובין־אחיו ובין גרו׃
\par 17 לא־תכירו פנים במשׁפט כקטן כגדל תשׁמעון לא תגורו מפני־אישׁ כי המשׁפט לאלהים הוא והדבר אשׁר יקשׁה מכם תקרבון אלי ושׁמעתיו׃
\par 18 ואצוה אתכם בעת ההוא את כל־הדברים אשׁר תעשׂון׃
\par 19 ונסע מחרב ונלך את כל־המדבר הגדול והנורא ההוא אשׁר ראיתם דרך הר האמרי כאשׁר צוה יהוה אלהינו אתנו ונבא עד קדשׁ ברנע׃
\par 20 ואמר אלכם באתם עד־הר האמרי אשׁר־יהוה אלהינו נתן לנו׃
\par 21 ראה נתן יהוה אלהיך לפניך את־הארץ עלה רשׁ כאשׁר דבר יהוה אלהי אבתיך לך אל־תירא ואל־תחת׃
\par 22 ותקרבון אלי כלכם ותאמרו נשׁלחה אנשׁים לפנינו ויחפרו־לנו את־הארץ וישׁבו אתנו דבר את־הדרך אשׁר נעלה־בה ואת הערים אשׁר נבא אליהן׃
\par 23 וייטב בעיני הדבר ואקח מכם שׁנים עשׂר אנשׁים אישׁ אחד לשׁבט׃
\par 24 ויפנו ויעלו ההרה ויבאו עד־נחל אשׁכל וירגלו אתה׃
\par 25 ויקחו בידם מפרי הארץ ויורדו אלינו וישׁבו אתנו דבר ויאמרו טובה הארץ אשׁר־יהוה אלהינו נתן לנו׃
\par 26 ולא אביתם לעלת ותמרו את־פי יהוה אלהיכם׃
\par 27 ותרגנו באהליכם ותאמרו בשׂנאת יהוה אתנו הוציאנו מארץ מצרים לתת אתנו ביד האמרי להשׁמידנו׃
\par 28 אנה אנחנו עלים אחינו המסו את־לבבנו לאמר עם גדול ורם ממנו ערים גדלת ובצורת בשׁמים וגם־בני ענקים ראינו שׁם׃
\par 29 ואמר אלכם לא־תערצון ולא־תיראון מהם׃
\par 30 יהוה אלהיכם ההלך לפניכם הוא ילחם לכם ככל אשׁר עשׂה אתכם במצרים לעיניכם׃
\par 31 ובמדבר אשׁר ראית אשׁר נשׂאך יהוה אלהיך כאשׁר ישׂא־אישׁ את־בנו בכל־הדרך אשׁר הלכתם עד־באכם עד־המקום הזה׃
\par 32 ובדבר הזה אינכם מאמינם ביהוה אלהיכם׃
\par 33 ההלך לפניכם בדרך לתור לכם מקום לחנתכם באשׁ לילה לראתכם בדרך אשׁר תלכו־בה ובענן יומם׃
\par 34 וישׁמע יהוה את־קול דבריכם ויקצף וישׁבע לאמר׃
\par 35 אם־יראה אישׁ באנשׁים האלה הדור הרע הזה את הארץ הטובה אשׁר נשׁבעתי לתת לאבתיכם׃
\par 36 זולתי כלב בן־יפנה הוא יראנה ולו־אתן את־הארץ אשׁר דרך־בה ולבניו יען אשׁר מלא אחרי יהוה׃
\par 37 גם־בי התאנף יהוה בגללכם לאמר גם־אתה לא־תבא שׁם׃
\par 38 יהושׁע בן־נון העמד לפניך הוא יבא שׁמה אתו חזק כי־הוא ינחלנה את־ישׂראל׃
\par 39 וטפכם אשׁר אמרתם לבז יהיה ובניכם אשׁר לא־ידעו היום טוב ורע המה יבאו שׁמה ולהם אתננה והם יירשׁוה׃
\par 40 ואתם פנו לכם וסעו המדברה דרך ים־סוף׃
\par 41 ותענו ותאמרו אלי חטאנו ליהוה אנחנו נעלה ונלחמנו ככל אשׁר־צונו יהוה אלהינו ותחגרו אישׁ את־כלי מלחמתו ותהינו לעלת ההרה׃
\par 42 ויאמר יהוה אלי אמר להם לא תעלו ולא־תלחמו כי אינני בקרבכם ולא תנגפו לפני איביכם׃
\par 43 ואדבר אליכם ולא שׁמעתם ותמרו את־פי יהוה ותזדו ותעלו ההרה׃
\par 44 ויצא האמרי הישׁב בהר ההוא לקראתכם וירדפו אתכם כאשׁר תעשׂינה הדברים ויכתו אתכם בשׂעיר עד־חרמה׃
\par 45 ותשׁבו ותבכו לפני יהוה ולא־שׁמע יהוה בקלכם ולא האזין אליכם׃
\par 46 ותשׁבו בקדשׁ ימים רבים כימים אשׁר ישׁבתם׃

\chapter{2}

\par 1 ונפן ונסע המדברה דרך ים־סוף כאשׁר דבר יהוה אלי ונסב את־הר־שׂעיר ימים רבים׃
\par 2 ויאמר יהוה אלי לאמר׃
\par 3 רב־לכם סב את־ההר הזה פנו לכם צפנה׃
\par 4 ואת־העם צו לאמר אתם עברים בגבול אחיכם בני־עשׂו הישׁבים בשׂעיר וייראו מכם ונשׁמרתם מאד׃
\par 5 אל־תתגרו בם כי לא־אתן לכם מארצם עד מדרך כף־רגל כי־ירשׁה לעשׂו נתתי את־הר שׂעיר׃
\par 6 אכל תשׁברו מאתם בכסף ואכלתם וגם־מים תכרו מאתם בכסף ושׁתיתם׃
\par 7 כי יהוה אלהיך ברכך בכל מעשׂה ידך ידע לכתך את־המדבר הגדל הזה זה ארבעים שׁנה יהוה אלהיך עמך לא חסרת דבר׃
\par 8 ונעבר מאת אחינו בני־עשׂו הישׁבים בשׂעיר מדרך הערבה מאילת ומעצין גבר ונפן ונעבר דרך מדבר מואב׃
\par 9 ויאמר יהוה אלי אל־תצר את־מואב ואל־תתגר בם מלחמה כי לא־אתן לך מארצו ירשׁה כי לבני־לוט נתתי את־ער ירשׁה׃
\par 10 האמים לפנים ישׁבו בה עם גדול ורב ורם כענקים׃
\par 11 רפאים יחשׁבו אף־הם כענקים והמאבים יקראו להם אמים׃
\par 12 ובשׂעיר ישׁבו החרים לפנים ובני עשׂו יירשׁום וישׁמידום מפניהם וישׁבו תחתם כאשׁר עשׂה ישׂראל לארץ ירשׁתו אשׁר־נתן יהוה להם׃
\par 13 עתה קמו ועברו לכם את־נחל זרד ונעבר את־נחל זרד׃
\par 14 והימים אשׁר־הלכנו מקדשׁ ברנע עד אשׁר־עברנו את־נחל זרד שׁלשׁים ושׁמנה שׁנה עד־תם כל־הדור אנשׁי המלחמה מקרב המחנה כאשׁר נשׁבע יהוה להם׃
\par 15 וגם יד־יהוה היתה בם להמם מקרב המחנה עד תמם׃
\par 16 ויהי כאשׁר־תמו כל־אנשׁי המלחמה למות מקרב העם׃
\par 17 וידבר יהוה אלי לאמר׃
\par 18 אתה עבר היום את־גבול מואב את־ער׃
\par 19 וקרבת מול בני עמון אל־תצרם ואל־תתגר בם כי לא־אתן מארץ בני־עמון לך ירשׁה כי לבני־לוט נתתיה ירשׁה׃
\par 20 ארץ־רפאים תחשׁב אף־הוא רפאים ישׁבו־בה לפנים והעמנים יקראו להם זמזמים׃
\par 21 עם גדול ורב ורם כענקים וישׁמידם יהוה מפניהם ויירשׁם וישׁבו תחתם׃
\par 22 כאשׁר עשׂה לבני עשׂו הישׁבים בשׂעיר אשׁר השׁמיד את־החרי מפניהם ויירשׁם וישׁבו תחתם עד היום הזה׃
\par 23 והעוים הישׁבים בחצרים עד־עזה כפתרים היצאים מכפתר השׁמידם וישׁבו תחתם׃
\par 24 קומו סעו ועברו את־נחל ארנן ראה נתתי בידך את־סיחן מלך־חשׁבון האמרי ואת־ארצו החל רשׁ והתגר בו מלחמה׃
\par 25 היום הזה אחל תת פחדך ויראתך על־פני העמים תחת כל־השׁמים אשׁר ישׁמעון שׁמעך ורגזו וחלו מפניך׃
\par 26 ואשׁלח מלאכים ממדבר קדמות אל־סיחון מלך חשׁבון דברי שׁלום לאמר׃
\par 27 אעברה בארצך בדרך בדרך אלך לא אסור ימין ושׂמאול׃
\par 28 אכל בכסף תשׁברני ואכלתי ומים בכסף תתן־לי ושׁתיתי רק אעברה ברגלי׃
\par 29 כאשׁר עשׂו־לי בני עשׂו הישׁבים בשׂעיר והמואבים הישׁבים בער עד אשׁר־אעבר את־הירדן אל־הארץ אשׁר־יהוה אלהינו נתן לנו׃
\par 30 ולא אבה סיחן מלך חשׁבון העברנו בו כי־הקשׁה יהוה אלהיך את־רוחו ואמץ את־לבבו למען תתו בידך כיום הזה׃
\par 31 ויאמר יהוה אלי ראה החלתי תת לפניך את־סיחן ואת־ארצו החל רשׁ לרשׁת את־ארצו׃
\par 32 ויצא סיחן לקראתנו הוא וכל־עמו למלחמה יהצה׃
\par 33 ויתנהו יהוה אלהינו לפנינו ונך אתו ואת־בנו ואת־כל־עמו׃
\par 34 ונלכד את־כל־עריו בעת ההוא ונחרם את־כל־עיר מתם והנשׁים והטף לא השׁארנו שׂריד׃
\par 35 רק הבהמה בזזנו לנו ושׁלל הערים אשׁר לכדנו׃
\par 36 מערער אשׁר על־שׂפת־נחל ארנן והעיר אשׁר בנחל ועד־הגלעד לא היתה קריה אשׁר שׂגבה ממנו את־הכל נתן יהוה אלהינו לפנינו׃
\par 37 רק אל־ארץ בני־עמון לא קרבת כל־יד נחל יבק וערי ההר וכל אשׁר־צוה יהוה אלהינו׃

\chapter{3}

\par 1 ונפן ונעל דרך הבשׁן ויצא עוג מלך־הבשׁן לקראתנו הוא וכל־עמו למלחמה אדרעי׃
\par 2 ויאמר יהוה אלי אל־תירא אתו כי בידך נתתי אתו ואת־כל־עמו ואת־ארצו ועשׂית לו כאשׁר עשׂית לסיחן מלך האמרי אשׁר יושׁב בחשׁבון׃
\par 3 ויתן יהוה אלהינו בידנו גם את־עוג מלך־הבשׁן ואת־כל־עמו ונכהו עד־בלתי השׁאיר־לו שׂריד׃
\par 4 ונלכד את־כל־עריו בעת ההוא לא היתה קריה אשׁר לא־לקחנו מאתם שׁשׁים עיר כל־חבל ארגב ממלכת עוג בבשׁן׃
\par 5 כל־אלה ערים בצרת חומה גבהה דלתים ובריח לבד מערי הפרזי הרבה מאד׃
\par 6 ונחרם אותם כאשׁר עשׂינו לסיחן מלך חשׁבון החרם כל־עיר מתם הנשׁים והטף׃
\par 7 וכל־הבהמה ושׁלל הערים בזונו לנו׃
\par 8 ונקח בעת ההוא את־הארץ מיד שׁני מלכי האמרי אשׁר בעבר הירדן מנחל ארנן עד־הר חרמון׃
\par 9 צידנים יקראו לחרמון שׂרין והאמרי יקראו־לו שׂניר׃
\par 10 כל ערי המישׁר וכל־הגלעד וכל־הבשׁן עד־סלכה ואדרעי ערי ממלכת עוג בבשׁן׃
\par 11 כי רק־עוג מלך הבשׁן נשׁאר מיתר הרפאים הנה ערשׂו ערשׂ ברזל הלה הוא ברבת בני עמון תשׁע אמות ארכה וארבע אמות רחבה באמת־אישׁ׃
\par 12 ואת־הארץ הזאת ירשׁנו בעת ההוא מערער אשׁר־על־נחל ארנן וחצי הר־הגלעד ועריו נתתי לראובני ולגדי׃
\par 13 ויתר הגלעד וכל־הבשׁן ממלכת עוג נתתי לחצי שׁבט המנשׁה כל חבל הארגב לכל־הבשׁן ההוא יקרא ארץ רפאים׃
\par 14 יאיר בן־מנשׁה לקח את־כל־חבל ארגב עד־גבול הגשׁורי והמעכתי ויקרא אתם על־שׁמו את־הבשׁן חות יאיר עד היום הזה׃
\par 15 ולמכיר נתתי את־הגלעד׃
\par 16 ולראובני ולגדי נתתי מן־הגלעד ועד־נחל ארנן תוך הנחל וגבל ועד יבק הנחל גבול בני עמון׃
\par 17 והערבה והירדן וגבל מכנרת ועד ים הערבה ים המלח תחת אשׁדת הפסגה מזרחה׃
\par 18 ואצו אתכם בעת ההוא לאמר יהוה אלהיכם נתן לכם את־הארץ הזאת לרשׁתה חלוצים תעברו לפני אחיכם בני־ישׂראל כל־בני־חיל׃
\par 19 רק נשׁיכם וטפכם ומקנכם ידעתי כי־מקנה רב לכם ישׁבו בעריכם אשׁר נתתי לכם׃
\par 20 עד אשׁר־יניח יהוה לאחיכם ככם וירשׁו גם־הם את־הארץ אשׁר יהוה אלהיכם נתן להם בעבר הירדן ושׁבתם אישׁ לירשׁתו אשׁר נתתי לכם׃
\par 21 ואת־יהושׁוע צויתי בעת ההוא לאמר עיניך הראת את כל־אשׁר עשׂה יהוה אלהיכם לשׁני המלכים האלה כן־יעשׂה יהוה לכל־הממלכות אשׁר אתה עבר שׁמה׃
\par 22 לא תיראום כי יהוה אלהיכם הוא הנלחם לכם׃
\par 23 ואתחנן אל־יהוה בעת ההוא לאמר׃
\par 24 אדני יהוה אתה החלות להראות את־עבדך את־גדלך ואת־ידך החזקה אשׁר מי־אל בשׁמים ובארץ אשׁר־יעשׂה כמעשׂיך וכגבורתך׃
\par 25 אעברה־נא ואראה את־הארץ הטובה אשׁר בעבר הירדן ההר הטוב הזה והלבנן׃
\par 26 ויתעבר יהוה בי למענכם ולא שׁמע אלי ויאמר יהוה אלי רב־לך אל־תוסף דבר אלי עוד בדבר הזה׃
\par 27 עלה ראשׁ הפסגה ושׂא עיניך ימה וצפנה ותימנה ומזרחה וראה בעיניך כי־לא תעבר את־הירדן הזה׃
\par 28 וצו את־יהושׁע וחזקהו ואמצהו כי־הוא יעבר לפני העם הזה והוא ינחיל אותם את־הארץ אשׁר תראה׃
\par 29 ונשׁב בגיא מול בית פעור׃

\chapter{4}

\par 1 ועתה ישׂראל שׁמע אל־החקים ואל־המשׁפטים אשׁר אנכי מלמד אתכם לעשׂות למען תחיו ובאתם וירשׁתם את־הארץ אשׁר יהוה אלהי אבתיכם נתן לכם׃
\par 2 לא תספו על־הדבר אשׁר אנכי מצוה אתכם ולא תגרעו ממנו לשׁמר את־מצות יהוה אלהיכם אשׁר אנכי מצוה אתכם׃
\par 3 עיניכם הראות את אשׁר־עשׂה יהוה בבעל פעור כי כל־האישׁ אשׁר הלך אחרי בעל־פעור השׁמידו יהוה אלהיך מקרבך׃
\par 4 ואתם הדבקים ביהוה אלהיכם חיים כלכם היום׃
\par 5 ראה למדתי אתכם חקים ומשׁפטים כאשׁר צוני יהוה אלהי לעשׂות כן בקרב הארץ אשׁר אתם באים שׁמה לרשׁתה׃
\par 6 ושׁמרתם ועשׂיתם כי הוא חכמתכם ובינתכם לעיני העמים אשׁר ישׁמעון את כל־החקים האלה ואמרו רק עם־חכם ונבון הגוי הגדול הזה׃
\par 7 כי מי־גוי גדול אשׁר־לו אלהים קרבים אליו כיהוה אלהינו בכל־קראנו אליו׃
\par 8 ומי גוי גדול אשׁר־לו חקים ומשׁפטים צדיקם ככל התורה הזאת אשׁר אנכי נתן לפניכם היום׃
\par 9 רק השׁמר לך ושׁמר נפשׁך מאד פן־תשׁכח את־הדברים אשׁר־ראו עיניך ופן־יסורו מלבבך כל ימי חייך והודעתם לבניך ולבני בניך׃
\par 10 יום אשׁר עמדת לפני יהוה אלהיך בחרב באמר יהוה אלי הקהל־לי את־העם ואשׁמעם את־דברי אשׁר ילמדון ליראה אתי כל־הימים אשׁר הם חיים על־האדמה ואת־בניהם ילמדון׃
\par 11 ותקרבון ותעמדון תחת ההר וההר בער באשׁ עד־לב השׁמים חשׁך ענן וערפל׃
\par 12 וידבר יהוה אליכם מתוך האשׁ קול דברים אתם שׁמעים ותמונה אינכם ראים זולתי קול׃
\par 13 ויגד לכם את־בריתו אשׁר צוה אתכם לעשׂות עשׂרת הדברים ויכתבם על־שׁני לחות אבנים׃
\par 14 ואתי צוה יהוה בעת ההוא ללמד אתכם חקים ומשׁפטים לעשׂתכם אתם בארץ אשׁר אתם עברים שׁמה לרשׁתה׃
\par 15 ונשׁמרתם מאד לנפשׁתיכם כי לא ראיתם כל־תמונה ביום דבר יהוה אליכם בחרב מתוך האשׁ׃
\par 16 פן־תשׁחתון ועשׂיתם לכם פסל תמונת כל־סמל תבנית זכר או נקבה׃
\par 17 תבנית כל־בהמה אשׁר בארץ תבנית כל־צפור כנף אשׁר תעוף בשׁמים׃
\par 18 תבנית כל־רמשׂ באדמה תבנית כל־דגה אשׁר־במים מתחת לארץ׃
\par 19 ופן־תשׂא עיניך השׁמימה וראית את־השׁמשׁ ואת־הירח ואת־הכוכבים כל צבא השׁמים ונדחת והשׁתחוית להם ועבדתם אשׁר חלק יהוה אלהיך אתם לכל העמים תחת כל־השׁמים׃
\par 20 ואתכם לקח יהוה ויוצא אתכם מכור הברזל ממצרים להיות לו לעם נחלה כיום הזה׃
\par 21 ויהוה התאנף־בי על־דבריכם וישׁבע לבלתי עברי את־הירדן ולבלתי־בא אל־הארץ הטובה אשׁר יהוה אלהיך נתן לך נחלה׃
\par 22 כי אנכי מת בארץ הזאת אינני עבר את־הירדן ואתם עברים וירשׁתם את־הארץ הטובה הזאת׃
\par 23 השׁמרו לכם פן־תשׁכחו את־ברית יהוה אלהיכם אשׁר כרת עמכם ועשׂיתם לכם פסל תמונת כל אשׁר צוך יהוה אלהיך׃
\par 24 כי יהוה אלהיך אשׁ אכלה הוא אל קנא׃
\par 25 כי־תוליד בנים ובני בנים ונושׁנתם בארץ והשׁחתם ועשׂיתם פסל תמונת כל ועשׂיתם הרע בעיני יהוה־אלהיך להכעיסו׃
\par 26 העידתי בכם היום את־השׁמים ואת־הארץ כי־אבד תאבדון מהר מעל הארץ אשׁר אתם עברים את־הירדן שׁמה לרשׁתה לא־תאריכן ימים עליה כי השׁמד תשׁמדון׃
\par 27 והפיץ יהוה אתכם בעמים ונשׁארתם מתי מספר בגוים אשׁר ינהג יהוה אתכם שׁמה׃
\par 28 ועבדתם־שׁם אלהים מעשׂה ידי אדם עץ ואבן אשׁר לא־יראון ולא ישׁמעון ולא יאכלון ולא יריחן׃
\par 29 ובקשׁתם משׁם את־יהוה אלהיך ומצאת כי תדרשׁנו בכל־לבבך ובכל־נפשׁך׃
\par 30 בצר לך ומצאוך כל הדברים האלה באחרית הימים ושׁבת עד־יהוה אלהיך ושׁמעת בקלו׃
\par 31 כי אל רחום יהוה אלהיך לא ירפך ולא ישׁחיתך ולא ישׁכח את־ברית אבתיך אשׁר נשׁבע להם׃
\par 32 כי שׁאל־נא לימים ראשׁנים אשׁר־היו לפניך למן־היום אשׁר ברא אלהים אדם על־הארץ ולמקצה השׁמים ועד־קצה השׁמים הנהיה כדבר הגדול הזה או הנשׁמע כמהו׃
\par 33 השׁמע עם קול אלהים מדבר מתוך־האשׁ כאשׁר־שׁמעת אתה ויחי׃
\par 34 או הנסה אלהים לבוא לקחת לו גוי מקרב גוי במסת באתת ובמופתים ובמלחמה וביד חזקה ובזרוע נטויה ובמוראים גדלים ככל אשׁר־עשׂה לכם יהוה אלהיכם במצרים לעיניך׃
\par 35 אתה הראת לדעת כי יהוה הוא האלהים אין עוד מלבדו׃
\par 36 מן־השׁמים השׁמיעך את־קלו ליסרך ועל־הארץ הראך את־אשׁו הגדולה ודבריו שׁמעת מתוך האשׁ׃
\par 37 ותחת כי אהב את־אבתיך ויבחר בזרעו אחריו ויוצאך בפניו בכחו הגדל ממצרים׃
\par 38 להורישׁ גוים גדלים ועצמים ממך מפניך להביאך לתת־לך את־ארצם נחלה כיום הזה׃
\par 39 וידעת היום והשׁבת אל־לבבך כי יהוה הוא האלהים בשׁמים ממעל ועל־הארץ מתחת אין עוד׃
\par 40 ושׁמרת את־חקיו ואת־מצותיו אשׁר אנכי מצוך היום אשׁר ייטב לך ולבניך אחריך ולמען תאריך ימים על־האדמה אשׁר יהוה אלהיך נתן לך כל־הימים׃
\par 41 אז יבדיל משׁה שׁלשׁ ערים בעבר הירדן מזרחה שׁמשׁ׃
\par 42 לנס שׁמה רוצח אשׁר ירצח את־רעהו בבלי־דעת והוא לא־שׂנא לו מתמל שׁלשׁם ונס אל־אחת מן־הערים האל וחי׃
\par 43 את־בצר במדבר בארץ המישׁר לראובני ואת־ראמת בגלעד לגדי ואת־גולן בבשׁן למנשׁי׃
\par 44 וזאת התורה אשׁר־שׂם משׁה לפני בני ישׂראל׃
\par 45 אלה העדת והחקים והמשׁפטים אשׁר דבר משׁה אל־בני ישׂראל בצאתם ממצרים׃
\par 46 בעבר הירדן בגיא מול בית פעור בארץ סיחן מלך האמרי אשׁר יושׁב בחשׁבון אשׁר הכה משׁה ובני ישׂראל בצאתם ממצרים׃
\par 47 ויירשׁו את־ארצו ואת־ארץ עוג מלך־הבשׁן שׁני מלכי האמרי אשׁר בעבר הירדן מזרח שׁמשׁ׃
\par 48 מערער אשׁר על־שׂפת־נחל ארנן ועד־הר שׂיאן הוא חרמון׃
\par 49 וכל־הערבה עבר הירדן מזרחה ועד ים הערבה תחת אשׁדת הפסגה׃

\chapter{5}

\par 1 ויקרא משׁה אל־כל־ישׂראל ויאמר אלהם שׁמע ישׂראל את־החקים ואת־המשׁפטים אשׁר אנכי דבר באזניכם היום ולמדתם אתם ושׁמרתם לעשׂתם׃
\par 2 יהוה אלהינו כרת עמנו ברית בחרב׃
\par 3 לא את־אבתינו כרת יהוה את־הברית הזאת כי אתנו אנחנו אלה פה היום כלנו חיים׃
\par 4 פנים בפנים דבר יהוה עמכם בהר מתוך האשׁ׃
\par 5 אנכי עמד בין־יהוה וביניכם בעת ההוא להגיד לכם את־דבר יהוה כי יראתם מפני האשׁ ולא־עליתם בהר לאמר׃
\par 6 אנכי יהוה אלהיך אשׁר הוצאתיך מארץ מצרים מבית עבדים׃
\par 7 לא יהיה־לך אלהים אחרים על־פני׃
\par 8 לא־תעשׂה־לך פסל כל־תמונה אשׁר בשׁמים ממעל ואשׁר בארץ מתחת ואשׁר במים מתחת לארץ׃
\par 9 לא־תשׁתחוה להם ולא תעבדם כי אנכי יהוה אלהיך אל קנא פקד עון אבות על־בנים ועל־שׁלשׁים ועל־רבעים לשׂנאי׃
\par 10 ועשׂה חסד לאלפים לאהבי ולשׁמרי מצותו׃
\par 11 לא תשׂא את־שׁם־יהוה אלהיך לשׁוא כי לא ינקה יהוה את אשׁר־ישׂא את־שׁמו לשׁוא׃
\par 12 שׁמור את־יום השׁבת לקדשׁו כאשׁר צוך יהוה אלהיך׃
\par 13 שׁשׁת ימים תעבד ועשׂית כל־מלאכתך׃
\par 14 ויום השׁביעי שׁבת ליהוה אלהיך לא תעשׂה כל־מלאכה אתה ובנך־ובתך ועבדך־ואמתך ושׁורך וחמרך וכל־בהמתך וגרך אשׁר בשׁעריך למען ינוח עבדך ואמתך כמוך׃
\par 15 וזכרת כי־עבד היית בארץ מצרים ויצאך יהוה אלהיך משׁם ביד חזקה ובזרע נטויה על־כן צוך יהוה אלהיך לעשׂות את־יום השׁבת׃
\par 16 כבד את־אביך ואת־אמך כאשׁר צוך יהוה אלהיך למען יאריכן ימיך ולמען ייטב לך על האדמה אשׁר־יהוה אלהיך נתן לך׃
\par 17 לא תרצח׃
\par 18 ולא תנאף׃
\par 19 ולא תגנב׃
\par 20 ולא־תענה ברעך עד שׁוא׃
\par 21 ולא תחמד אשׁת רעך ולא תתאוה בית רעך שׂדהו ועבדו ואמתו שׁורו וחמרו וכל אשׁר לרעך׃
\par 22 את־הדברים האלה דבר יהוה אל־כל־קהלכם בהר מתוך האשׁ הענן והערפל קול גדול ולא יסף ויכתבם על־שׁני לחת אבנים ויתנם אלי׃
\par 23 ויהי כשׁמעכם את־הקול מתוך החשׁך וההר בער באשׁ ותקרבון אלי כל־ראשׁי שׁבטיכם וזקניכם׃
\par 24 ותאמרו הן הראנו יהוה אלהינו את־כבדו ואת־גדלו ואת־קלו שׁמענו מתוך האשׁ היום הזה ראינו כי־ידבר אלהים את־האדם וחי׃
\par 25 ועתה למה נמות כי תאכלנו האשׁ הגדלה הזאת אם־יספים אנחנו לשׁמע את־קול יהוה אלהינו עוד ומתנו׃
\par 26 כי מי כל־בשׂר אשׁר שׁמע קול אלהים חיים מדבר מתוך־האשׁ כמנו ויחי׃
\par 27 קרב אתה ושׁמע את כל־אשׁר יאמר יהוה אלהינו ואת תדבר אלינו את כל־אשׁר ידבר יהוה אלהינו אליך ושׁמענו ועשׂינו׃
\par 28 וישׁמע יהוה את־קול דבריכם בדברכם אלי ויאמר יהוה אלי שׁמעתי את־קול דברי העם הזה אשׁר דברו אליך היטיבו כל־אשׁר דברו׃
\par 29 מי־יתן והיה לבבם זה להם ליראה אתי ולשׁמר את־כל־מצותי כל־הימים למען ייטב להם ולבניהם לעלם׃
\par 30 לך אמר להם שׁובו לכם לאהליכם׃
\par 31 ואתה פה עמד עמדי ואדברה אליך את כל־המצוה והחקים והמשׁפטים אשׁר תלמדם ועשׂו בארץ אשׁר אנכי נתן להם לרשׁתה׃
\par 32 ושׁמרתם לעשׂות כאשׁר צוה יהוה אלהיכם אתכם לא תסרו ימין ושׂמאל׃
\par 33 בכל־הדרך אשׁר צוה יהוה אלהיכם אתכם תלכו למען תחיון וטוב לכם והארכתם ימים בארץ אשׁר תירשׁון׃

\chapter{6}

\par 1 וזאת המצוה החקים והמשׁפטים אשׁר צוה יהוה אלהיכם ללמד אתכם לעשׂות בארץ אשׁר אתם עברים שׁמה לרשׁתה׃
\par 2 למען תירא את־יהוה אלהיך לשׁמר את־כל־חקתיו ומצותיו אשׁר אנכי מצוך אתה ובנך ובן־בנך כל ימי חייך ולמען יארכן ימיך׃
\par 3 ושׁמעת ישׂראל ושׁמרת לעשׂות אשׁר ייטב לך ואשׁר תרבון מאד כאשׁר דבר יהוה אלהי אבתיך לך ארץ זבת חלב ודבשׁ׃
\par 4 שׁמע ישׂראל יהוה אלהינו יהוה אחד׃
\par 5 ואהבת את יהוה אלהיך בכל־לבבך ובכל־נפשׁך ובכל־מאדך׃
\par 6 והיו הדברים האלה אשׁר אנכי מצוך היום על־לבבך׃
\par 7 ושׁננתם לבניך ודברת בם בשׁבתך בביתך ובלכתך בדרך ובשׁכבך ובקומך׃
\par 8 וקשׁרתם לאות על־ידך והיו לטטפת בין עיניך׃
\par 9 וכתבתם על־מזזות ביתך ובשׁעריך׃
\par 10 והיה כי יביאך יהוה אלהיך אל־הארץ אשׁר נשׁבע לאבתיך לאברהם ליצחק וליעקב לתת לך ערים גדלת וטבת אשׁר לא־בנית׃
\par 11 ובתים מלאים כל־טוב אשׁר לא־מלאת וברת חצובים אשׁר לא־חצבת כרמים וזיתים אשׁר לא־נטעת ואכלת ושׂבעת׃
\par 12 השׁמר לך פן־תשׁכח את־יהוה אשׁר הוציאך מארץ מצרים מבית עבדים׃
\par 13 את־יהוה אלהיך תירא ואתו תעבד ובשׁמו תשׁבע׃
\par 14 לא תלכון אחרי אלהים אחרים מאלהי העמים אשׁר סביבותיכם׃
\par 15 כי אל קנא יהוה אלהיך בקרבך פן־יחרה אף־יהוה אלהיך בך והשׁמידך מעל פני האדמה׃
\par 16 לא תנסו את־יהוה אלהיכם כאשׁר נסיתם במסה׃
\par 17 שׁמור תשׁמרון את־מצות יהוה אלהיכם ועדתיו וחקיו אשׁר צוך׃
\par 18 ועשׂית הישׁר והטוב בעיני יהוה למען ייטב לך ובאת וירשׁת את־הארץ הטבה אשׁר־נשׁבע יהוה לאבתיך׃
\par 19 להדף את־כל־איביך מפניך כאשׁר דבר יהוה׃
\par 20 כי־ישׁאלך בנך מחר לאמר מה העדת והחקים והמשׁפטים אשׁר צוה יהוה אלהינו אתכם׃
\par 21 ואמרת לבנך עבדים היינו לפרעה במצרים ויציאנו יהוה ממצרים ביד חזקה׃
\par 22 ויתן יהוה אותת ומפתים גדלים ורעים במצרים בפרעה ובכל־ביתו לעינינו׃
\par 23 ואותנו הוציא משׁם למען הביא אתנו לתת לנו את־הארץ אשׁר נשׁבע לאבתינו׃
\par 24 ויצונו יהוה לעשׂות את־כל־החקים האלה ליראה את־יהוה אלהינו לטוב לנו כל־הימים לחיתנו כהיום הזה׃
\par 25 וצדקה תהיה־לנו כי־נשׁמר לעשׂות את־כל־המצוה הזאת לפני יהוה אלהינו כאשׁר צונו׃

\chapter{7}

\par 1 כי יביאך יהוה אלהיך אל־הארץ אשׁר־אתה בא־שׁמה לרשׁתה ונשׁל גוים־רבים מפניך החתי והגרגשׁי והאמרי והכנעני והפרזי והחוי והיבוסי שׁבעה גוים רבים ועצומים ממך׃
\par 2 ונתנם יהוה אלהיך לפניך והכיתם החרם תחרים אתם לא־תכרת להם ברית ולא תחנם׃
\par 3 ולא תתחתן בם בתך לא־תתן לבנו ובתו לא־תקח לבנך׃
\par 4 כי־יסיר את־בנך מאחרי ועבדו אלהים אחרים וחרה אף־יהוה בכם והשׁמידך מהר׃
\par 5 כי־אם־כה תעשׂו להם מזבחתיהם תתצו ומצבתם תשׁברו ואשׁירהם תגדעון ופסיליהם תשׂרפון באשׁ׃
\par 6 כי עם קדושׁ אתה ליהוה אלהיך בך בחר יהוה אלהיך להיות לו לעם סגלה מכל העמים אשׁר על־פני האדמה׃
\par 7 לא מרבכם מכל־העמים חשׁק יהוה בכם ויבחר בכם כי־אתם המעט מכל־העמים׃
\par 8 כי מאהבת יהוה אתכם ומשׁמרו את־השׁבעה אשׁר נשׁבע לאבתיכם הוציא יהוה אתכם ביד חזקה ויפדך מבית עבדים מיד פרעה מלך־מצרים׃
\par 9 וידעת כי־יהוה אלהיך הוא האלהים האל הנאמן שׁמר הברית והחסד לאהביו ולשׁמרי מצותו לאלף דור׃
\par 10 ומשׁלם לשׂנאיו אל־פניו להאבידו לא יאחר לשׂנאו אל־פניו ישׁלם־לו׃
\par 11 ושׁמרת את־המצוה ואת־החקים ואת־המשׁפטים אשׁר אנכי מצוך היום לעשׂותם׃
\par 12 והיה עקב תשׁמעון את המשׁפטים האלה ושׁמרתם ועשׂיתם אתם ושׁמר יהוה אלהיך לך את־הברית ואת־החסד אשׁר נשׁבע לאבתיך׃
\par 13 ואהבך וברכך והרבך וברך פרי־בטנך ופרי־אדמתך דגנך ותירשׁך ויצהרך שׁגר־אלפיך ועשׁתרת צאנך על האדמה אשׁר־נשׁבע לאבתיך לתת לך׃
\par 14 ברוך תהיה מכל־העמים לא־יהיה בך עקר ועקרה ובבהמתך׃
\par 15 והסיר יהוה ממך כל־חלי וכל־מדוי מצרים הרעים אשׁר ידעת לא ישׂימם בך ונתנם בכל־שׂנאיך׃
\par 16 ואכלת את־כל־העמים אשׁר יהוה אלהיך נתן לך לא־תחוס עינך עליהם ולא תעבד את־אלהיהם כי־מוקשׁ הוא לך׃
\par 17 כי תאמר בלבבך רבים הגוים האלה ממני איכה אוכל להורישׁם׃
\par 18 לא תירא מהם זכר תזכר את אשׁר־עשׂה יהוה אלהיך לפרעה ולכל־מצרים׃
\par 19 המסת הגדלת אשׁר־ראו עיניך והאתת והמפתים והיד החזקה והזרע הנטויה אשׁר הוצאך יהוה אלהיך כן־יעשׂה יהוה אלהיך לכל־העמים אשׁר־אתה ירא מפניהם׃
\par 20 וגם את־הצרעה ישׁלח יהוה אלהיך בם עד־אבד הנשׁארים והנסתרים מפניך׃
\par 21 לא תערץ מפניהם כי־יהוה אלהיך בקרבך אל גדול ונורא׃
\par 22 ונשׁל יהוה אלהיך את־הגוים האל מפניך מעט מעט לא תוכל כלתם מהר פן־תרבה עליך חית השׂדה׃
\par 23 ונתנם יהוה אלהיך לפניך והמם מהומה גדלה עד השׁמדם׃
\par 24 ונתן מלכיהם בידך והאבדת את־שׁמם מתחת השׁמים לא־יתיצב אישׁ בפניך עד השׁמדך אתם׃
\par 25 פסילי אלהיהם תשׂרפון באשׁ לא־תחמד כסף וזהב עליהם ולקחת לך פן תוקשׁ בו כי תועבת יהוה אלהיך הוא׃
\par 26 ולא־תביא תועבה אל־ביתך והיית חרם כמהו שׁקץ תשׁקצנו ותעב תתעבנו כי־חרם הוא׃

\chapter{8}

\par 1 כל־המצוה אשׁר אנכי מצוך היום תשׁמרון לעשׂות למען תחיון ורביתם ובאתם וירשׁתם את־הארץ אשׁר־נשׁבע יהוה לאבתיכם׃
\par 2 וזכרת את־כל־הדרך אשׁר הוליכך יהוה אלהיך זה ארבעים שׁנה במדבר למען ענתך לנסתך לדעת את־אשׁר בלבבך התשׁמר מצותו אם־לא׃
\par 3 ויענך וירעבך ויאכלך את־המן אשׁר לא־ידעת ולא ידעון אבתיך למען הודיעך כי לא על־הלחם לבדו יחיה האדם כי על־כל־מוצא פי־יהוה יחיה האדם׃
\par 4 שׂמלתך לא בלתה מעליך ורגלך לא בצקה זה ארבעים שׁנה׃
\par 5 וידעת עם־לבבך כי כאשׁר ייסר אישׁ את־בנו יהוה אלהיך מיסרך׃
\par 6 ושׁמרת את־מצות יהוה אלהיך ללכת בדרכיו וליראה אתו׃
\par 7 כי יהוה אלהיך מביאך אל־ארץ טובה ארץ נחלי מים עינת ותהמת יצאים בבקעה ובהר׃
\par 8 ארץ חטה ושׂערה וגפן ותאנה ורמון ארץ־זית שׁמן ודבשׁ׃
\par 9 ארץ אשׁר לא במסכנת תאכל־בה לחם לא־תחסר כל בה ארץ אשׁר אבניה ברזל ומהרריה תחצב נחשׁת׃
\par 10 ואכלת ושׂבעת וברכת את־יהוה אלהיך על־הארץ הטבה אשׁר נתן־לך׃
\par 11 השׁמר לך פן־תשׁכח את־יהוה אלהיך לבלתי שׁמר מצותיו ומשׁפטיו וחקתיו אשׁר אנכי מצוך היום׃
\par 12 פן־תאכל ושׂבעת ובתים טבים תבנה וישׁבת׃
\par 13 ובקרך וצאנך ירבין וכסף וזהב ירבה־לך וכל אשׁר־לך ירבה׃
\par 14 ורם לבבך ושׁכחת את־יהוה אלהיך המוציאך מארץ מצרים מבית עבדים׃
\par 15 המוליכך במדבר הגדל והנורא נחשׁ שׂרף ועקרב וצמאון אשׁר אין־מים המוציא לך מים מצור החלמישׁ׃
\par 16 המאכלך מן במדבר אשׁר לא־ידעון אבתיך למען ענתך ולמען נסתך להיטבך באחריתך׃
\par 17 ואמרת בלבבך כחי ועצם ידי עשׂה לי את־החיל הזה׃
\par 18 וזכרת את־יהוה אלהיך כי הוא הנתן לך כח לעשׂות חיל למען הקים את־בריתו אשׁר־נשׁבע לאבתיך כיום הזה׃
\par 19 והיה אם־שׁכח תשׁכח את־יהוה אלהיך והלכת אחרי אלהים אחרים ועבדתם והשׁתחוית להם העדתי בכם היום כי אבד תאבדון׃
\par 20 כגוים אשׁר יהוה מאביד מפניכם כן תאבדון עקב לא תשׁמעון בקול יהוה אלהיכם׃

\chapter{9}

\par 1 שׁמע ישׂראל אתה עבר היום את־הירדן לבא לרשׁת גוים גדלים ועצמים ממך ערים גדלת ובצרת בשׁמים׃
\par 2 עם־גדול ורם בני ענקים אשׁר אתה ידעת ואתה שׁמעת מי יתיצב לפני בני ענק׃
\par 3 וידעת היום כי יהוה אלהיך הוא־העבר לפניך אשׁ אכלה הוא ישׁמידם והוא יכניעם לפניך והורשׁתם והאבדתם מהר כאשׁר דבר יהוה לך׃
\par 4 אל־תאמר בלבבך בהדף יהוה אלהיך אתם מלפניך לאמר בצדקתי הביאני יהוה לרשׁת את־הארץ הזאת וברשׁעת הגוים האלה יהוה מורישׁם מפניך׃
\par 5 לא בצדקתך ובישׁר לבבך אתה בא לרשׁת את־ארצם כי ברשׁעת הגוים האלה יהוה אלהיך מורישׁם מפניך ולמען הקים את־הדבר אשׁר נשׁבע יהוה לאבתיך לאברהם ליצחק וליעקב׃
\par 6 וידעת כי לא בצדקתך יהוה אלהיך נתן לך את־הארץ הטובה הזאת לרשׁתה כי עם־קשׁה־ערף אתה׃
\par 7 זכר אל־תשׁכח את אשׁר־הקצפת את־יהוה אלהיך במדבר למן־היום אשׁר־יצאת מארץ מצרים עד־באכם עד־המקום הזה ממרים הייתם עם־יהוה׃
\par 8 ובחרב הקצפתם את־יהוה ויתאנף יהוה בכם להשׁמיד אתכם׃
\par 9 בעלתי ההרה לקחת לוחת האבנים לוחת הברית אשׁר־כרת יהוה עמכם ואשׁב בהר ארבעים יום וארבעים לילה לחם לא אכלתי ומים לא שׁתיתי׃
\par 10 ויתן יהוה אלי את־שׁני לוחת האבנים כתבים באצבע אלהים ועליהם ככל־הדברים אשׁר דבר יהוה עמכם בהר מתוך האשׁ ביום הקהל׃
\par 11 ויהי מקץ ארבעים יום וארבעים לילה נתן יהוה אלי את־שׁני לחת האבנים לחות הברית׃
\par 12 ויאמר יהוה אלי קום רד מהר מזה כי שׁחת עמך אשׁר הוצאת ממצרים סרו מהר מן־הדרך אשׁר צויתם עשׂו להם מסכה׃
\par 13 ויאמר יהוה אלי לאמר ראיתי את־העם הזה והנה עם־קשׁה־ערף הוא׃
\par 14 הרף ממני ואשׁמידם ואמחה את־שׁמם מתחת השׁמים ואעשׂה אותך לגוי־עצום ורב ממנו׃
\par 15 ואפן וארד מן־ההר וההר בער באשׁ ושׁני לוחת הברית על שׁתי ידי׃
\par 16 וארא והנה חטאתם ליהוה אלהיכם עשׂיתם לכם עגל מסכה סרתם מהר מן־הדרך אשׁר־צוה יהוה אתכם׃
\par 17 ואתפשׂ בשׁני הלחת ואשׁלכם מעל שׁתי ידי ואשׁברם לעיניכם׃
\par 18 ואתנפל לפני יהוה כראשׁנה ארבעים יום וארבעים לילה לחם לא אכלתי ומים לא שׁתיתי על כל־חטאתכם אשׁר חטאתם לעשׂות הרע בעיני יהוה להכעיסו׃
\par 19 כי יגרתי מפני האף והחמה אשׁר קצף יהוה עליכם להשׁמיד אתכם וישׁמע יהוה אלי גם בפעם ההוא׃
\par 20 ובאהרן התאנף יהוה מאד להשׁמידו ואתפלל גם־בעד אהרן בעת ההוא׃
\par 21 ואת־חטאתכם אשׁר־עשׂיתם את־העגל לקחתי ואשׂרף אתו באשׁ ואכת אתו טחון היטב עד אשׁר־דק לעפר ואשׁלך את־עפרו אל־הנחל הירד מן־ההר׃
\par 22 ובתבערה ובמסה ובקברת התאוה מקצפים הייתם את־יהוה׃
\par 23 ובשׁלח יהוה אתכם מקדשׁ ברנע לאמר עלו ורשׁו את־הארץ אשׁר נתתי לכם ותמרו את־פי יהוה אלהיכם ולא האמנתם לו ולא שׁמעתם בקלו׃
\par 24 ממרים הייתם עם־יהוה מיום דעתי אתכם׃
\par 25 ואתנפל לפני יהוה את ארבעים היום ואת־ארבעים הלילה אשׁר התנפלתי כי־אמר יהוה להשׁמיד אתכם׃
\par 26 ואתפלל אל־יהוה ואמר אדני יהוה אל־תשׁחת עמך ונחלתך אשׁר פדית בגדלך אשׁר־הוצאת ממצרים ביד חזקה׃
\par 27 זכר לעבדיך לאברהם ליצחק וליעקב אל־תפן אל־קשׁי העם הזה ואל־רשׁעו ואל־חטאתו׃
\par 28 פן־יאמרו הארץ אשׁר הוצאתנו משׁם מבלי יכלת יהוה להביאם אל־הארץ אשׁר־דבר להם ומשׂנאתו אותם הוציאם להמתם במדבר׃
\par 29 והם עמך ונחלתך אשׁר הוצאת בכחך הגדל ובזרעך הנטויה׃

\chapter{10}

\par 1 בעת ההוא אמר יהוה אלי פסל־לך שׁני־לוחת אבנים כראשׁנים ועלה אלי ההרה ועשׂית לך ארון עץ׃
\par 2 ואכתב על־הלחת את־הדברים אשׁר היו על־הלחת הראשׁנים אשׁר שׁברת ושׂמתם בארון׃
\par 3 ואעשׂ ארון עצי שׁטים ואפסל שׁני־לחת אבנים כראשׁנים ואעל ההרה ושׁני הלחת בידי׃
\par 4 ויכתב על־הלחת כמכתב הראשׁון את עשׂרת הדברים אשׁר דבר יהוה אליכם בהר מתוך האשׁ ביום הקהל ויתנם יהוה אלי׃
\par 5 ואפן וארד מן־ההר ואשׂם את־הלחת בארון אשׁר עשׂיתי ויהיו שׁם כאשׁר צוני יהוה׃
\par 6 ובני ישׂראל נסעו מבארת בני־יעקן מוסרה שׁם מת אהרן ויקבר שׁם ויכהן אלעזר בנו תחתיו׃
\par 7 משׁם נסעו הגדגדה ומן־הגדגדה יטבתה ארץ נחלי מים׃
\par 8 בעת ההוא הבדיל יהוה את־שׁבט הלוי לשׂאת את־ארון ברית־יהוה לעמד לפני יהוה לשׁרתו ולברך בשׁמו עד היום הזה׃
\par 9 על־כן לא־היה ללוי חלק ונחלה עם־אחיו יהוה הוא נחלתו כאשׁר דבר יהוה אלהיך לו׃
\par 10 ואנכי עמדתי בהר כימים הראשׁנים ארבעים יום וארבעים לילה וישׁמע יהוה אלי גם בפעם ההוא לא־אבה יהוה השׁחיתך׃
\par 11 ויאמר יהוה אלי קום לך למסע לפני העם ויבאו ויירשׁו את־הארץ אשׁר־נשׁבעתי לאבתם לתת להם׃
\par 12 ועתה ישׂראל מה יהוה אלהיך שׁאל מעמך כי אם־ליראה את־יהוה אלהיך ללכת בכל־דרכיו ולאהבה אתו ולעבד את־יהוה אלהיך בכל־לבבך ובכל־נפשׁך׃
\par 13 לשׁמר את־מצות יהוה ואת־חקתיו אשׁר אנכי מצוך היום לטוב לך׃
\par 14 הן ליהוה אלהיך השׁמים ושׁמי השׁמים הארץ וכל־אשׁר־בה׃
\par 15 רק באבתיך חשׁק יהוה לאהבה אותם ויבחר בזרעם אחריהם בכם מכל־העמים כיום הזה׃
\par 16 ומלתם את ערלת לבבכם וערפכם לא תקשׁו עוד׃
\par 17 כי יהוה אלהיכם הוא אלהי האלהים ואדני האדנים האל הגדל הגבר והנורא אשׁר לא־ישׂא פנים ולא יקח שׁחד׃
\par 18 עשׂה משׁפט יתום ואלמנה ואהב גר לתת לו לחם ושׂמלה׃
\par 19 ואהבתם את־הגר כי־גרים הייתם בארץ מצרים׃
\par 20 את־יהוה אלהיך תירא אתו תעבד ובו תדבק ובשׁמו תשׁבע׃
\par 21 הוא תהלתך והוא אלהיך אשׁר־עשׂה אתך את־הגדלת ואת־הנוראת האלה אשׁר ראו עיניך׃
\par 22 בשׁבעים נפשׁ ירדו אבתיך מצרימה ועתה שׂמך יהוה אלהיך ככוכבי השׁמים לרב׃

\chapter{11}

\par 1 ואהבת את יהוה אלהיך ושׁמרת משׁמרתו וחקתיו ומשׁפטיו ומצותיו כל־הימים׃
\par 2 וידעתם היום כי לא את־בניכם אשׁר לא־ידעו ואשׁר לא־ראו את־מוסר יהוה אלהיכם את־גדלו את־ידו החזקה וזרעו הנטויה׃
\par 3 ואת־אתתיו ואת־מעשׂיו אשׁר עשׂה בתוך מצרים לפרעה מלך־מצרים ולכל־ארצו׃
\par 4 ואשׁר עשׂה לחיל מצרים לסוסיו ולרכבו אשׁר הציף את־מי ים־סוף על־פניהם ברדפם אחריכם ויאבדם יהוה עד היום הזה׃
\par 5 ואשׁר עשׂה לכם במדבר עד־באכם עד־המקום הזה׃
\par 6 ואשׁר עשׂה לדתן ולאבירם בני אליאב בן־ראובן אשׁר פצתה הארץ את־פיה ותבלעם ואת־בתיהם ואת־אהליהם ואת כל־היקום אשׁר ברגליהם בקרב כל־ישׂראל׃
\par 7 כי עיניכם הראת את־כל־מעשׂה יהוה הגדל אשׁר עשׂה׃
\par 8 ושׁמרתם את־כל־המצוה אשׁר אנכי מצוך היום למען תחזקו ובאתם וירשׁתם את־הארץ אשׁר אתם עברים שׁמה לרשׁתה׃
\par 9 ולמען תאריכו ימים על־האדמה אשׁר נשׁבע יהוה לאבתיכם לתת להם ולזרעם ארץ זבת חלב ודבשׁ׃
\par 10 כי הארץ אשׁר אתה בא־שׁמה לרשׁתה לא כארץ מצרים הוא אשׁר יצאתם משׁם אשׁר תזרע את־זרעך והשׁקית ברגלך כגן הירק׃
\par 11 והארץ אשׁר אתם עברים שׁמה לרשׁתה ארץ הרים ובקעת למטר השׁמים תשׁתה־מים׃
\par 12 ארץ אשׁר־יהוה אלהיך דרשׁ אתה תמיד עיני יהוה אלהיך בה מרשׁית השׁנה ועד אחרית שׁנה׃
\par 13 והיה אם־שׁמע תשׁמעו אל־מצותי אשׁר אנכי מצוה אתכם היום לאהבה את־יהוה אלהיכם ולעבדו בכל־לבבכם ובכל־נפשׁכם׃
\par 14 ונתתי מטר־ארצכם בעתו יורה ומלקושׁ ואספת דגנך ותירשׁך ויצהרך׃
\par 15 ונתתי עשׂב בשׂדך לבהמתך ואכלת ושׂבעת׃
\par 16 השׁמרו לכם פן יפתה לבבכם וסרתם ועבדתם אלהים אחרים והשׁתחויתם להם׃
\par 17 וחרה אף־יהוה בכם ועצר את־השׁמים ולא־יהיה מטר והאדמה לא תתן את־יבולה ואבדתם מהרה מעל הארץ הטבה אשׁר יהוה נתן לכם׃
\par 18 ושׂמתם את־דברי אלה על־לבבכם ועל־נפשׁכם וקשׁרתם אתם לאות על־ידכם והיו לטוטפת בין עיניכם׃
\par 19 ולמדתם אתם את־בניכם לדבר בם בשׁבתך בביתך ובלכתך בדרך ובשׁכבך ובקומך׃
\par 20 וכתבתם על־מזוזות ביתך ובשׁעריך׃
\par 21 למען ירבו ימיכם וימי בניכם על האדמה אשׁר נשׁבע יהוה לאבתיכם לתת להם כימי השׁמים על־הארץ׃
\par 22 כי אם־שׁמר תשׁמרון את־כל־המצוה הזאת אשׁר אנכי מצוה אתכם לעשׂתה לאהבה את־יהוה אלהיכם ללכת בכל־דרכיו ולדבקה־בו׃
\par 23 והורישׁ יהוה את־כל־הגוים האלה מלפניכם וירשׁתם גוים גדלים ועצמים מכם׃
\par 24 כל־המקום אשׁר תדרך כף־רגלכם בו לכם יהיה מן־המדבר והלבנון מן־הנהר נהר־פרת ועד הים האחרון יהיה גבלכם׃
\par 25 לא־יתיצב אישׁ בפניכם פחדכם ומוראכם יתן יהוה אלהיכם על־פני כל־הארץ אשׁר תדרכו־בה כאשׁר דבר לכם׃
\par 26 ראה אנכי נתן לפניכם היום ברכה וקללה׃
\par 27 את־הברכה אשׁר תשׁמעו אל־מצות יהוה אלהיכם אשׁר אנכי מצוה אתכם היום׃
\par 28 והקללה אם־לא תשׁמעו אל־מצות יהוה אלהיכם וסרתם מן־הדרך אשׁר אנכי מצוה אתכם היום ללכת אחרי אלהים אחרים אשׁר לא־ידעתם׃
\par 29 והיה כי יביאך יהוה אלהיך אל־הארץ אשׁר־אתה בא־שׁמה לרשׁתה ונתתה את־הברכה על־הר גרזים ואת־הקללה על־הר עיבל׃
\par 30 הלא־המה בעבר הירדן אחרי דרך מבוא השׁמשׁ בארץ הכנעני הישׁב בערבה מול הגלגל אצל אלוני מרה׃
\par 31 כי אתם עברים את־הירדן לבא לרשׁת את־הארץ אשׁר־יהוה אלהיכם נתן לכם וירשׁתם אתה וישׁבתם־בה׃
\par 32 ושׁמרתם לעשׂות את כל־החקים ואת־המשׁפטים אשׁר אנכי נתן לפניכם היום׃

\chapter{12}

\par 1 אלה החקים והמשׁפטים אשׁר תשׁמרון לעשׂות בארץ אשׁר נתן יהוה אלהי אבתיך לך לרשׁתה כל־הימים אשׁר־אתם חיים על־האדמה׃
\par 2 אבד תאבדון את־כל־המקמות אשׁר עבדו־שׁם הגוים אשׁר אתם ירשׁים אתם את־אלהיהם על־ההרים הרמים ועל־הגבעות ותחת כל־עץ רענן׃
\par 3 ונתצתם את־מזבחתם ושׁברתם את־מצבתם ואשׁריהם תשׂרפון באשׁ ופסילי אלהיהם תגדעון ואבדתם את־שׁמם מן־המקום ההוא׃
\par 4 לא־תעשׂון כן ליהוה אלהיכם׃
\par 5 כי אם־אל־המקום אשׁר־יבחר יהוה אלהיכם מכל־שׁבטיכם לשׂום את־שׁמו שׁם לשׁכנו תדרשׁו ובאת שׁמה׃
\par 6 והבאתם שׁמה עלתיכם וזבחיכם ואת מעשׂרתיכם ואת תרומת ידכם ונדריכם ונדבתיכם ובכרת בקרכם וצאנכם׃
\par 7 ואכלתם־שׁם לפני יהוה אלהיכם ושׂמחתם בכל משׁלח ידכם אתם ובתיכם אשׁר ברכך יהוה אלהיך׃
\par 8 לא תעשׂון ככל אשׁר אנחנו עשׂים פה היום אישׁ כל־הישׁר בעיניו׃
\par 9 כי לא־באתם עד־עתה אל־המנוחה ואל־הנחלה אשׁר־יהוה אלהיך נתן לך׃
\par 10 ועברתם את־הירדן וישׁבתם בארץ אשׁר־יהוה אלהיכם מנחיל אתכם והניח לכם מכל־איביכם מסביב וישׁבתם־בטח׃
\par 11 והיה המקום אשׁר־יבחר יהוה אלהיכם בו לשׁכן שׁמו שׁם שׁמה תביאו את כל־אשׁר אנכי מצוה אתכם עולתיכם וזבחיכם מעשׂרתיכם ותרמת ידכם וכל מבחר נדריכם אשׁר תדרו ליהוה׃
\par 12 ושׂמחתם לפני יהוה אלהיכם אתם ובניכם ובנתיכם ועבדיכם ואמהתיכם והלוי אשׁר בשׁעריכם כי אין לו חלק ונחלה אתכם׃
\par 13 השׁמר לך פן־תעלה עלתיך בכל־מקום אשׁר תראה׃
\par 14 כי אם־במקום אשׁר־יבחר יהוה באחד שׁבטיך שׁם תעלה עלתיך ושׁם תעשׂה כל אשׁר אנכי מצוך׃
\par 15 רק בכל־אות נפשׁך תזבח ואכלת בשׂר כברכת יהוה אלהיך אשׁר נתן־לך בכל־שׁעריך הטמא והטהור יאכלנו כצבי וכאיל׃
\par 16 רק הדם לא תאכלו על־הארץ תשׁפכנו כמים׃
\par 17 לא־תוכל לאכל בשׁעריך מעשׂר דגנך ותירשׁך ויצהרך ובכרת בקרך וצאנך וכל־נדריך אשׁר תדר ונדבתיך ותרומת ידך׃
\par 18 כי אם־לפני יהוה אלהיך תאכלנו במקום אשׁר יבחר יהוה אלהיך בו אתה ובנך ובתך ועבדך ואמתך והלוי אשׁר בשׁעריך ושׂמחת לפני יהוה אלהיך בכל משׁלח ידך׃
\par 19 השׁמר לך פן־תעזב את־הלוי כל־ימיך על־אדמתך׃
\par 20 כי־ירחיב יהוה אלהיך את־גבלך כאשׁר דבר־לך ואמרת אכלה בשׂר כי־תאוה נפשׁך לאכל בשׂר בכל־אות נפשׁך תאכל בשׂר׃
\par 21 כי־ירחק ממך המקום אשׁר יבחר יהוה אלהיך לשׂום שׁמו שׁם וזבחת מבקרך ומצאנך אשׁר נתן יהוה לך כאשׁר צויתך ואכלת בשׁעריך בכל אות נפשׁך׃
\par 22 אך כאשׁר יאכל את־הצבי ואת־האיל כן תאכלנו הטמא והטהור יחדו יאכלנו׃
\par 23 רק חזק לבלתי אכל הדם כי הדם הוא הנפשׁ ולא־תאכל הנפשׁ עם־הבשׂר׃
\par 24 לא תאכלנו על־הארץ תשׁפכנו כמים׃
\par 25 לא תאכלנו למען ייטב לך ולבניך אחריך כי־תעשׂה הישׁר בעיני יהוה׃
\par 26 רק קדשׁיך אשׁר־יהיו לך ונדריך תשׂא ובאת אל־המקום אשׁר־יבחר יהוה׃
\par 27 ועשׂית עלתיך הבשׂר והדם על־מזבח יהוה אלהיך ודם־זבחיך ישׁפך על־מזבח יהוה אלהיך והבשׂר תאכל׃
\par 28 שׁמר ושׁמעת את כל־הדברים האלה אשׁר אנכי מצוך למען ייטב לך ולבניך אחריך עד־עולם כי תעשׂה הטוב והישׁר בעיני יהוה אלהיך׃
\par 29 כי־יכרית יהוה אלהיך את־הגוים אשׁר אתה בא־שׁמה לרשׁת אותם מפניך וירשׁת אתם וישׁבת בארצם׃
\par 30 השׁמר לך פן־תנקשׁ אחריהם אחרי השׁמדם מפניך ופן־תדרשׁ לאלהיהם לאמר איכה יעבדו הגוים האלה את־אלהיהם ואעשׂה־כן גם־אני׃
\par 31 לא־תעשׂה כן ליהוה אלהיך כי כל־תועבת יהוה אשׁר שׂנא עשׂו לאלהיהם כי גם את־בניהם ואת־בנתיהם ישׂרפו באשׁ לאלהיהם׃

\chapter{13}

\par 1 את כל־הדבר אשׁר אנכי מצוה אתכם אתו תשׁמרו לעשׂות לא־תסף עליו ולא תגרע ממנו׃
\par 2 כי־יקום בקרבך נביא או חלם חלום ונתן אליך אות או מופת׃
\par 3 ובא האות והמופת אשׁר־דבר אליך לאמר נלכה אחרי אלהים אחרים אשׁר לא־ידעתם ונעבדם׃
\par 4 לא תשׁמע אל־דברי הנביא ההוא או אל־חולם החלום ההוא כי מנסה יהוה אלהיכם אתכם לדעת הישׁכם אהבים את־יהוה אלהיכם בכל־לבבכם ובכל־נפשׁכם׃
\par 5 אחרי יהוה אלהיכם תלכו ואתו תיראו ואת־מצותיו תשׁמרו ובקלו תשׁמעו ואתו תעבדו ובו תדבקון׃
\par 6 והנביא ההוא או חלם החלום ההוא יומת כי דבר־סרה על־יהוה אלהיכם המוציא אתכם מארץ מצרים והפדך מבית עבדים להדיחך מן־הדרך אשׁר צוך יהוה אלהיך ללכת בה ובערת הרע מקרבך׃
\par 7 כי יסיתך אחיך בן־אמך או־בנך או־בתך או אשׁת חיקך או רעך אשׁר כנפשׁך בסתר לאמר נלכה ונעבדה אלהים אחרים אשׁר לא ידעת אתה ואבתיך׃
\par 8 מאלהי העמים אשׁר סביבתיכם הקרבים אליך או הרחקים ממך מקצה הארץ ועד־קצה הארץ׃
\par 9 לא־תאבה לו ולא תשׁמע אליו ולא־תחוס עינך עליו ולא־תחמל ולא־תכסה עליו׃
\par 10 כי הרג תהרגנו ידך תהיה־בו בראשׁונה להמיתו ויד כל־העם באחרנה׃
\par 11 וסקלתו באבנים ומת כי בקשׁ להדיחך מעל יהוה אלהיך המוציאך מארץ מצרים מבית עבדים׃
\par 12 וכל־ישׂראל ישׁמעו ויראון ולא־יוספו לעשׂות כדבר הרע הזה בקרבך׃
\par 13 כי־תשׁמע באחת עריך אשׁר יהוה אלהיך נתן לך לשׁבת שׁם לאמר׃
\par 14 יצאו אנשׁים בני־בליעל מקרבך וידיחו את־ישׁבי עירם לאמר נלכה ונעבדה אלהים אחרים אשׁר לא־ידעתם׃
\par 15 ודרשׁת וחקרת ושׁאלת היטב והנה אמת נכון הדבר נעשׂתה התועבה הזאת בקרבך׃
\par 16 הכה תכה את־ישׁבי העיר ההוא לפי־חרב החרם אתה ואת־כל־אשׁר־בה ואת־בהמתה לפי־חרב׃
\par 17 ואת־כל־שׁללה תקבץ אל־תוך רחבה ושׂרפת באשׁ את־העיר ואת־כל־שׁללה כליל ליהוה אלהיך והיתה תל עולם לא תבנה עוד׃
\par 18 ולא־ידבק בידך מאומה מן־החרם למען ישׁוב יהוה מחרון אפו ונתן־לך רחמים ורחמך והרבך כאשׁר נשׁבע לאבתיך׃
\par 19 כי תשׁמע בקול יהוה אלהיך לשׁמר את־כל־מצותיו אשׁר אנכי מצוך היום לעשׂות הישׁר בעיני יהוה אלהיך׃

\chapter{14}

\par 1 בנים אתם ליהוה אלהיכם לא תתגדדו ולא־תשׂימו קרחה בין עיניכם למת׃
\par 2 כי עם קדושׁ אתה ליהוה אלהיך ובך בחר יהוה להיות לו לעם סגלה מכל העמים אשׁר על־פני האדמה׃
\par 3 לא תאכל כל־תועבה׃
\par 4 זאת הבהמה אשׁר תאכלו שׁור שׂה כשׂבים ושׂה עזים׃
\par 5 איל וצבי ויחמור ואקו ודישׁן ותאו וזמר׃
\par 6 וכל־בהמה מפרסת פרסה ושׁסעת שׁסע שׁתי פרסות מעלת גרה בבהמה אתה תאכלו׃
\par 7 אך את־זה לא תאכלו ממעלי הגרה וממפריסי הפרסה השׁסועה את־הגמל ואת־הארנבת ואת־השׁפן כי־מעלה גרה המה ופרסה לא הפריסו טמאים הם לכם׃
\par 8 ואת־החזיר כי־מפריס פרסה הוא ולא גרה טמא הוא לכם מבשׂרם לא תאכלו ובנבלתם לא תגעו׃
\par 9 את־זה תאכלו מכל אשׁר במים כל אשׁר־לו סנפיר וקשׂקשׂת תאכלו׃
\par 10 וכל אשׁר אין־לו סנפיר וקשׂקשׂת לא תאכלו טמא הוא לכם׃
\par 11 כל־צפור טהרה תאכלו׃
\par 12 וזה אשׁר לא־תאכלו מהם הנשׁר והפרס והעזניה׃
\par 13 והראה ואת־האיה והדיה למינה׃
\par 14 ואת כל־ערב למינו׃
\par 15 ואת בת היענה ואת־התחמס ואת־השׁחף ואת־הנץ למינהו׃
\par 16 את־הכוס ואת־הינשׁוף והתנשׁמת׃
\par 17 והקאת ואת־הרחמה ואת־השׁלך׃
\par 18 והחסידה והאנפה למינה והדוכיפת והעטלף׃
\par 19 וכל שׁרץ העוף טמא הוא לכם לא יאכלו׃
\par 20 כל־עוף טהור תאכלו׃
\par 21 לא תאכלו כל־נבלה לגר אשׁר־בשׁעריך תתננה ואכלה או מכר לנכרי כי עם קדושׁ אתה ליהוה אלהיך לא־תבשׁל גדי בחלב אמו׃
\par 22 עשׂר תעשׂר את כל־תבואת זרעך היצא השׂדה שׁנה שׁנה׃
\par 23 ואכלת לפני יהוה אלהיך במקום אשׁר־יבחר לשׁכן שׁמו שׁם מעשׂר דגנך תירשׁך ויצהרך ובכרת בקרך וצאנך למען תלמד ליראה את־יהוה אלהיך כל־הימים׃
\par 24 וכי־ירבה ממך הדרך כי לא תוכל שׂאתו כי־ירחק ממך המקום אשׁר יבחר יהוה אלהיך לשׂום שׁמו שׁם כי יברכך יהוה אלהיך׃
\par 25 ונתתה בכסף וצרת הכסף בידך והלכת אל־המקום אשׁר יבחר יהוה אלהיך בו׃
\par 26 ונתתה הכסף בכל אשׁר־תאוה נפשׁך בבקר ובצאן וביין ובשׁכר ובכל אשׁר תשׁאלך נפשׁך ואכלת שׁם לפני יהוה אלהיך ושׂמחת אתה וביתך׃
\par 27 והלוי אשׁר־בשׁעריך לא תעזבנו כי אין לו חלק ונחלה עמך׃
\par 28 מקצה שׁלשׁ שׁנים תוציא את־כל־מעשׂר תבואתך בשׁנה ההוא והנחת בשׁעריך׃
\par 29 ובא הלוי כי אין־לו חלק ונחלה עמך והגר והיתום והאלמנה אשׁר בשׁעריך ואכלו ושׂבעו למען יברכך יהוה אלהיך בכל־מעשׂה ידך אשׁר תעשׂה׃

\chapter{15}

\par 1 מקץ שׁבע־שׁנים תעשׂה שׁמטה׃
\par 2 וזה דבר השׁמטה שׁמוט כל־בעל משׁה ידו אשׁר ישׁה ברעהו לא־יגשׂ את־רעהו ואת־אחיו כי־קרא שׁמטה ליהוה׃
\par 3 את־הנכרי תגשׂ ואשׁר יהיה לך את־אחיך תשׁמט ידך׃
\par 4 אפס כי לא יהיה־בך אביון כי־ברך יברכך יהוה בארץ אשׁר יהוה אלהיך נתן־לך נחלה לרשׁתה׃
\par 5 רק אם־שׁמוע תשׁמע בקול יהוה אלהיך לשׁמר לעשׂות את־כל־המצוה הזאת אשׁר אנכי מצוך היום׃
\par 6 כי־יהוה אלהיך ברכך כאשׁר דבר־לך והעבטת גוים רבים ואתה לא תעבט ומשׁלת בגוים רבים ובך לא ימשׁלו׃
\par 7 כי־יהיה בך אביון מאחד אחיך באחד שׁעריך בארצך אשׁר־יהוה אלהיך נתן לך לא תאמץ את־לבבך ולא תקפץ את־ידך מאחיך האביון׃
\par 8 כי־פתח תפתח את־ידך לו והעבט תעביטנו די מחסרו אשׁר יחסר לו׃
\par 9 השׁמר לך פן־יהיה דבר עם־לבבך בליעל לאמר קרבה שׁנת־השׁבע שׁנת השׁמטה ורעה עינך באחיך האביון ולא תתן לו וקרא עליך אל־יהוה והיה בך חטא׃
\par 10 נתון תתן לו ולא־ירע לבבך בתתך לו כי בגלל הדבר הזה יברכך יהוה אלהיך בכל־מעשׂך ובכל משׁלח ידך׃
\par 11 כי לא־יחדל אביון מקרב הארץ על־כן אנכי מצוך לאמר פתח תפתח את־ידך לאחיך לעניך ולאבינך בארצך׃
\par 12 כי־ימכר לך אחיך העברי או העבריה ועבדך שׁשׁ שׁנים ובשׁנה השׁביעת תשׁלחנו חפשׁי מעמך׃
\par 13 וכי־תשׁלחנו חפשׁי מעמך לא תשׁלחנו ריקם׃
\par 14 העניק תעניק לו מצאנך ומגרנך ומיקבך אשׁר ברכך יהוה אלהיך תתן־לו׃
\par 15 וזכרת כי עבד היית בארץ מצרים ויפדך יהוה אלהיך על־כן אנכי מצוך את־הדבר הזה היום׃
\par 16 והיה כי־יאמר אליך לא אצא מעמך כי אהבך ואת־ביתך כי־טוב לו עמך׃
\par 17 ולקחת את־המרצע ונתתה באזנו ובדלת והיה לך עבד עולם ואף לאמתך תעשׂה־כן׃
\par 18 לא־יקשׁה בעינך בשׁלחך אתו חפשׁי מעמך כי משׁנה שׂכר שׂכיר עבדך שׁשׁ שׁנים וברכך יהוה אלהיך בכל אשׁר תעשׂה׃
\par 19 כל־הבכור אשׁר יולד בבקרך ובצאנך הזכר תקדישׁ ליהוה אלהיך לא תעבד בבכר שׁורך ולא תגז בכור צאנך׃
\par 20 לפני יהוה אלהיך תאכלנו שׁנה בשׁנה במקום אשׁר־יבחר יהוה אתה וביתך׃
\par 21 וכי־יהיה בו מום פסח או עור כל מום רע לא תזבחנו ליהוה אלהיך׃
\par 22 בשׁעריך תאכלנו הטמא והטהור יחדו כצבי וכאיל׃
\par 23 רק את־דמו לא תאכל על־הארץ תשׁפכנו כמים׃

\chapter{16}

\par 1 שׁמור את־חדשׁ האביב ועשׂית פסח ליהוה אלהיך כי בחדשׁ האביב הוציאך יהוה אלהיך ממצרים לילה׃
\par 2 וזבחת פסח ליהוה אלהיך צאן ובקר במקום אשׁר־יבחר יהוה לשׁכן שׁמו שׁם׃
\par 3 לא־תאכל עליו חמץ שׁבעת ימים תאכל־עליו מצות לחם עני כי בחפזון יצאת מארץ מצרים למען תזכר את־יום צאתך מארץ מצרים כל ימי חייך׃
\par 4 ולא־יראה לך שׂאר בכל־גבלך שׁבעת ימים ולא־ילין מן־הבשׂר אשׁר תזבח בערב ביום הראשׁון לבקר׃
\par 5 לא תוכל לזבח את־הפסח באחד שׁעריך אשׁר־יהוה אלהיך נתן לך׃
\par 6 כי אם־אל־המקום אשׁר־יבחר יהוה אלהיך לשׁכן שׁמו שׁם תזבח את־הפסח בערב כבוא השׁמשׁ מועד צאתך ממצרים׃
\par 7 ובשׁלת ואכלת במקום אשׁר יבחר יהוה אלהיך בו ופנית בבקר והלכת לאהליך׃
\par 8 שׁשׁת ימים תאכל מצות וביום השׁביעי עצרת ליהוה אלהיך לא תעשׂה מלאכה׃
\par 9 שׁבעה שׁבעת תספר־לך מהחל חרמשׁ בקמה תחל לספר שׁבעה שׁבעות׃
\par 10 ועשׂית חג שׁבעות ליהוה אלהיך מסת נדבת ידך אשׁר תתן כאשׁר יברכך יהוה אלהיך׃
\par 11 ושׂמחת לפני יהוה אלהיך אתה ובנך ובתך ועבדך ואמתך והלוי אשׁר בשׁעריך והגר והיתום והאלמנה אשׁר בקרבך במקום אשׁר יבחר יהוה אלהיך לשׁכן שׁמו שׁם׃
\par 12 וזכרת כי־עבד היית במצרים ושׁמרת ועשׂית את־החקים האלה׃
\par 13 חג הסכת תעשׂה לך שׁבעת ימים באספך מגרנך ומיקבך׃
\par 14 ושׂמחת בחגך אתה ובנך ובתך ועבדך ואמתך והלוי והגר והיתום והאלמנה אשׁר בשׁעריך׃
\par 15 שׁבעת ימים תחג ליהוה אלהיך במקום אשׁר־יבחר יהוה כי יברכך יהוה אלהיך בכל תבואתך ובכל מעשׂה ידיך והיית אך שׂמח׃
\par 16 שׁלושׁ פעמים בשׁנה יראה כל־זכורך את־פני יהוה אלהיך במקום אשׁר יבחר בחג המצות ובחג השׁבעות ובחג הסכות ולא יראה את־פני יהוה ריקם׃
\par 17 אישׁ כמתנת ידו כברכת יהוה אלהיך אשׁר נתן־לך׃
\par 18 שׁפטים ושׁטרים תתן־לך בכל־שׁעריך אשׁר יהוה אלהיך נתן לך לשׁבטיך ושׁפטו את־העם משׁפט־צדק׃
\par 19 לא־תטה משׁפט לא תכיר פנים ולא־תקח שׁחד כי השׁחד יעור עיני חכמים ויסלף דברי צדיקם׃
\par 20 צדק צדק תרדף למען תחיה וירשׁת את־הארץ אשׁר־יהוה אלהיך נתן לך׃
\par 21 לא־תטע לך אשׁרה כל־עץ אצל מזבח יהוה אלהיך אשׁר תעשׂה־לך׃
\par 22 ולא־תקים לך מצבה אשׁר שׂנא יהוה אלהיך׃

\chapter{17}

\par 1 לא־תזבח ליהוה אלהיך שׁור ושׂה אשׁר יהיה בו מום כל דבר רע כי תועבת יהוה אלהיך הוא׃
\par 2 כי־ימצא בקרבך באחד שׁעריך אשׁר־יהוה אלהיך נתן לך אישׁ או־אשׁה אשׁר יעשׂה את־הרע בעיני יהוה־אלהיך לעבר בריתו׃
\par 3 וילך ויעבד אלהים אחרים וישׁתחו להם ולשׁמשׁ או לירח או לכל־צבא השׁמים אשׁר לא־צויתי׃
\par 4 והגד־לך ושׁמעת ודרשׁת היטב והנה אמת נכון הדבר נעשׂתה התועבה הזאת בישׂראל׃
\par 5 והוצאת את־האישׁ ההוא או את־האשׁה ההוא אשׁר עשׂו את־הדבר הרע הזה אל־שׁעריך את־האישׁ או את־האשׁה וסקלתם באבנים ומתו׃
\par 6 על־פי שׁנים עדים או שׁלשׁה עדים יומת המת לא יומת על־פי עד אחד׃
\par 7 יד העדים תהיה־בו בראשׁנה להמיתו ויד כל־העם באחרנה ובערת הרע מקרבך׃
\par 8 כי יפלא ממך דבר למשׁפט בין־דם לדם בין־דין לדין ובין נגע לנגע דברי ריבת בשׁעריך וקמת ועלית אל־המקום אשׁר יבחר יהוה אלהיך בו׃
\par 9 ובאת אל־הכהנים הלוים ואל־השׁפט אשׁר יהיה בימים ההם ודרשׁת והגידו לך את דבר המשׁפט׃
\par 10 ועשׂית על־פי הדבר אשׁר יגידו לך מן־המקום ההוא אשׁר יבחר יהוה ושׁמרת לעשׂות ככל אשׁר יורוך׃
\par 11 על־פי התורה אשׁר יורוך ועל־המשׁפט אשׁר־יאמרו לך תעשׂה לא תסור מן־הדבר אשׁר־יגידו לך ימין ושׂמאל׃
\par 12 והאישׁ אשׁר־יעשׂה בזדון לבלתי שׁמע אל־הכהן העמד לשׁרת שׁם את־יהוה אלהיך או אל־השׁפט ומת האישׁ ההוא ובערת הרע מישׂראל׃
\par 13 וכל־העם ישׁמעו ויראו ולא יזידון עוד׃
\par 14 כי־תבא אל־הארץ אשׁר יהוה אלהיך נתן לך וירשׁתה וישׁבתה בה ואמרת אשׂימה עלי מלך ככל־הגוים אשׁר סביבתי׃
\par 15 שׂום תשׂים עליך מלך אשׁר יבחר יהוה אלהיך בו מקרב אחיך תשׂים עליך מלך לא תוכל לתת עליך אישׁ נכרי אשׁר לא־אחיך הוא׃
\par 16 רק לא־ירבה־לו סוסים ולא־ישׁיב את־העם מצרימה למען הרבות סוס ויהוה אמר לכם לא תספון לשׁוב בדרך הזה עוד׃
\par 17 ולא ירבה־לו נשׁים ולא יסור לבבו וכסף וזהב לא ירבה־לו מאד׃
\par 18 והיה כשׁבתו על כסא ממלכתו וכתב לו את־משׁנה התורה הזאת על־ספר מלפני הכהנים הלוים׃
\par 19 והיתה עמו וקרא בו כל־ימי חייו למען ילמד ליראה את־יהוה אלהיו לשׁמר את־כל־דברי התורה הזאת ואת־החקים האלה לעשׂתם׃
\par 20 לבלתי רום־לבבו מאחיו ולבלתי סור מן־המצוה ימין ושׂמאול למען יאריך ימים על־ממלכתו הוא ובניו בקרב ישׂראל׃

\chapter{18}

\par 1 לא־יהיה לכהנים הלוים כל־שׁבט לוי חלק ונחלה עם־ישׂראל אשׁי יהוה ונחלתו יאכלון׃
\par 2 ונחלה לא־יהיה־לו בקרב אחיו יהוה הוא נחלתו כאשׁר דבר־לו׃
\par 3 וזה יהיה משׁפט הכהנים מאת העם מאת זבחי הזבח אם־שׁור אם־שׂה ונתן לכהן הזרע והלחיים והקבה׃
\par 4 ראשׁית דגנך תירשׁך ויצהרך וראשׁית גז צאנך תתן־לו׃
\par 5 כי בו בחר יהוה אלהיך מכל־שׁבטיך לעמד לשׁרת בשׁם־יהוה הוא ובניו כל־הימים׃
\par 6 וכי־יבא הלוי מאחד שׁעריך מכל־ישׂראל אשׁר־הוא גר שׁם ובא בכל־אות נפשׁו אל־המקום אשׁר־יבחר יהוה׃
\par 7 ושׁרת בשׁם יהוה אלהיו ככל־אחיו הלוים העמדים שׁם לפני יהוה׃
\par 8 חלק כחלק יאכלו לבד ממכריו על־האבות׃
\par 9 כי אתה בא אל־הארץ אשׁר־יהוה אלהיך נתן לך לא־תלמד לעשׂות כתועבת הגוים ההם׃
\par 10 לא־ימצא בך מעביר בנו־ובתו באשׁ קסם קסמים מעונן ומנחשׁ ומכשׁף׃
\par 11 וחבר חבר ושׁאל אוב וידעני ודרשׁ אל־המתים׃
\par 12 כי־תועבת יהוה כל־עשׂה אלה ובגלל התועבת האלה יהוה אלהיך מורישׁ אותם מפניך׃
\par 13 תמים תהיה עם יהוה אלהיך׃
\par 14 כי הגוים האלה אשׁר אתה יורשׁ אותם אל־מעננים ואל־קסמים ישׁמעו ואתה לא כן נתן לך יהוה אלהיך׃
\par 15 נביא מקרבך מאחיך כמני יקים לך יהוה אלהיך אליו תשׁמעון׃
\par 16 ככל אשׁר־שׁאלת מעם יהוה אלהיך בחרב ביום הקהל לאמר לא אסף לשׁמע את־קול יהוה אלהי ואת־האשׁ הגדלה הזאת לא־אראה עוד ולא אמות׃
\par 17 ויאמר יהוה אלי היטיבו אשׁר דברו׃
\par 18 נביא אקים להם מקרב אחיהם כמוך ונתתי דברי בפיו ודבר אליהם את כל־אשׁר אצונו׃
\par 19 והיה האישׁ אשׁר לא־ישׁמע אל־דברי אשׁר ידבר בשׁמי אנכי אדרשׁ מעמו׃
\par 20 אך הנביא אשׁר יזיד לדבר דבר בשׁמי את אשׁר לא־צויתיו לדבר ואשׁר ידבר בשׁם אלהים אחרים ומת הנביא ההוא׃
\par 21 וכי תאמר בלבבך איכה נדע את־הדבר אשׁר לא־דברו יהוה׃
\par 22 אשׁר ידבר הנביא בשׁם יהוה ולא־יהיה הדבר ולא יבא הוא הדבר אשׁר לא־דברו יהוה בזדון דברו הנביא לא תגור ממנו׃

\chapter{19}

\par 1 כי־יכרית יהוה אלהיך את־הגוים אשׁר יהוה אלהיך נתן לך את־ארצם וירשׁתם וישׁבת בעריהם ובבתיהם׃
\par 2 שׁלושׁ ערים תבדיל לך בתוך ארצך אשׁר יהוה אלהיך נתן לך לרשׁתה׃
\par 3 תכין לך הדרך ושׁלשׁת את־גבול ארצך אשׁר ינחילך יהוה אלהיך והיה לנוס שׁמה כל־רצח׃
\par 4 וזה דבר הרצח אשׁר־ינוס שׁמה וחי אשׁר יכה את־רעהו בבלי־דעת והוא לא־שׂנא לו מתמל שׁלשׁם׃
\par 5 ואשׁר יבא את־רעהו ביער לחטב עצים ונדחה ידו בגרזן לכרת העץ ונשׁל הברזל מן־העץ ומצא את־רעהו ומת הוא ינוס אל־אחת הערים־האלה וחי׃
\par 6 פן־ירדף גאל הדם אחרי הרצח כי־יחם לבבו והשׂיגו כי־ירבה הדרך והכהו נפשׁ ולו אין משׁפט־מות כי לא שׂנא הוא לו מתמול שׁלשׁום׃
\par 7 על־כן אנכי מצוך לאמר שׁלשׁ ערים תבדיל לך׃
\par 8 ואם־ירחיב יהוה אלהיך את־גבלך כאשׁר נשׁבע לאבתיך ונתן לך את־כל־הארץ אשׁר דבר לתת לאבתיך׃
\par 9 כי־תשׁמר את־כל־המצוה הזאת לעשׂתה אשׁר אנכי מצוך היום לאהבה את־יהוה אלהיך וללכת בדרכיו כל־הימים ויספת לך עוד שׁלשׁ ערים על השׁלשׁ האלה׃
\par 10 ולא ישׁפך דם נקי בקרב ארצך אשׁר יהוה אלהיך נתן לך נחלה והיה עליך דמים׃
\par 11 וכי־יהיה אישׁ שׂנא לרעהו וארב לו וקם עליו והכהו נפשׁ ומת ונס אל־אחת הערים האל׃
\par 12 ושׁלחו זקני עירו ולקחו אתו משׁם ונתנו אתו ביד גאל הדם ומת׃
\par 13 לא־תחוס עינך עליו ובערת דם־הנקי מישׂראל וטוב לך׃
\par 14 לא תסיג גבול רעך אשׁר גבלו ראשׁנים בנחלתך אשׁר תנחל בארץ אשׁר יהוה אלהיך נתן לך לרשׁתה׃
\par 15 לא־יקום עד אחד באישׁ לכל־עון ולכל־חטאת בכל־חטא אשׁר יחטא על־פי שׁני עדים או על־פי שׁלשׁה־עדים יקום דבר׃
\par 16 כי־יקום עד־חמס באישׁ לענות בו סרה׃
\par 17 ועמדו שׁני־האנשׁים אשׁר־להם הריב לפני יהוה לפני הכהנים והשׁפטים אשׁר יהיו בימים ההם׃
\par 18 ודרשׁו השׁפטים היטב והנה עד־שׁקר העד שׁקר ענה באחיו׃
\par 19 ועשׂיתם לו כאשׁר זמם לעשׂות לאחיו ובערת הרע מקרבך׃
\par 20 והנשׁארים ישׁמעו ויראו ולא־יספו לעשׂות עוד כדבר הרע הזה בקרבך׃
\par 21 ולא תחוס עינך נפשׁ בנפשׁ עין בעין שׁן בשׁן יד ביד רגל ברגל׃

\chapter{20}

\par 1 כי־תצא למלחמה על־איבך וראית סוס ורכב עם רב ממך לא תירא מהם כי־יהוה אלהיך עמך המעלך מארץ מצרים׃
\par 2 והיה כקרבכם אל־המלחמה ונגשׁ הכהן ודבר אל־העם׃
\par 3 ואמר אלהם שׁמע ישׂראל אתם קרבים היום למלחמה על־איביכם אל־ירך לבבכם אל־תיראו ואל־תחפזו ואל־תערצו מפניהם׃
\par 4 כי יהוה אלהיכם ההלך עמכם להלחם לכם עם־איביכם להושׁיע אתכם׃
\par 5 ודברו השׁטרים אל־העם לאמר מי־האישׁ אשׁר בנה בית־חדשׁ ולא חנכו ילך וישׁב לביתו פן־ימות במלחמה ואישׁ אחר יחנכנו׃
\par 6 ומי־האישׁ אשׁר־נטע כרם ולא חללו ילך וישׁב לביתו פן־ימות במלחמה ואישׁ אחר יחללנו׃
\par 7 ומי־האישׁ אשׁר־ארשׂ אשׁה ולא לקחה ילך וישׁב לביתו פן־ימות במלחמה ואישׁ אחר יקחנה׃
\par 8 ויספו השׁטרים לדבר אל־העם ואמרו מי־האישׁ הירא ורך הלבב ילך וישׁב לביתו ולא ימס את־לבב אחיו כלבבו׃
\par 9 והיה ככלת השׁטרים לדבר אל־העם ופקדו שׂרי צבאות בראשׁ העם׃
\par 10 כי־תקרב אל־עיר להלחם עליה וקראת אליה לשׁלום׃
\par 11 והיה אם־שׁלום תענך ופתחה לך והיה כל־העם הנמצא־בה יהיו לך למס ועבדוך׃
\par 12 ואם־לא תשׁלים עמך ועשׂתה עמך מלחמה וצרת עליה׃
\par 13 ונתנה יהוה אלהיך בידך והכית את־כל־זכורה לפי־חרב׃
\par 14 רק הנשׁים והטף והבהמה וכל אשׁר יהיה בעיר כל־שׁללה תבז לך ואכלת את־שׁלל איביך אשׁר נתן יהוה אלהיך לך׃
\par 15 כן תעשׂה לכל־הערים הרחקת ממך מאד אשׁר לא־מערי הגוים־האלה הנה׃
\par 16 רק מערי העמים האלה אשׁר יהוה אלהיך נתן לך נחלה לא תחיה כל־נשׁמה׃
\par 17 כי־החרם תחרימם החתי והאמרי הכנעני והפרזי החוי והיבוסי כאשׁר צוך יהוה אלהיך׃
\par 18 למען אשׁר לא־ילמדו אתכם לעשׂות ככל תועבתם אשׁר עשׂו לאלהיהם וחטאתם ליהוה אלהיכם׃
\par 19 כי־תצור אל־עיר ימים רבים להלחם עליה לתפשׂה לא־תשׁחית את־עצה לנדח עליו גרזן כי ממנו תאכל ואתו לא תכרת כי האדם עץ השׂדה לבא מפניך במצור׃
\par 20 רק עץ אשׁר־תדע כי־לא־עץ מאכל הוא אתו תשׁחית וכרת ובנית מצור על־העיר אשׁר־הוא עשׂה עמך מלחמה עד רדתה׃

\chapter{21}

\par 1 כי־ימצא חלל באדמה אשׁר יהוה אלהיך נתן לך לרשׁתה נפל בשׂדה לא נודע מי הכהו׃
\par 2 ויצאו זקניך ושׁפטיך ומדדו אל־הערים אשׁר סביבת החלל׃
\par 3 והיה העיר הקרבה אל־החלל ולקחו זקני העיר ההוא עגלת בקר אשׁר לא־עבד בה אשׁר לא־משׁכה בעל׃
\par 4 והורדו זקני העיר ההוא את־העגלה אל־נחל איתן אשׁר לא־יעבד בו ולא יזרע וערפו־שׁם את־העגלה בנחל׃
\par 5 ונגשׁו הכהנים בני לוי כי בם בחר יהוה אלהיך לשׁרתו ולברך בשׁם יהוה ועל־פיהם יהיה כל־ריב וכל־נגע׃
\par 6 וכל זקני העיר ההוא הקרבים אל־החלל ירחצו את־ידיהם על־העגלה הערופה בנחל׃
\par 7 וענו ואמרו ידינו לא שׁפכה את־הדם הזה ועינינו לא ראו׃
\par 8 כפר לעמך ישׂראל אשׁר־פדית יהוה ואל־תתן דם נקי בקרב עמך ישׂראל ונכפר להם הדם׃
\par 9 ואתה תבער הדם הנקי מקרבך כי־תעשׂה הישׁר בעיני יהוה׃
\par 10 כי־תצא למלחמה על־איביך ונתנו יהוה אלהיך בידך ושׁבית שׁביו׃
\par 11 וראית בשׁביה אשׁת יפת־תאר וחשׁקת בה ולקחת לך לאשׁה׃
\par 12 והבאתה אל־תוך ביתך וגלחה את־ראשׁה ועשׂתה את־צפרניה׃
\par 13 והסירה את־שׂמלת שׁביה מעליה וישׁבה בביתך ובכתה את־אביה ואת־אמה ירח ימים ואחר כן תבוא אליה ובעלתה והיתה לך לאשׁה׃
\par 14 והיה אם־לא חפצת בה ושׁלחתה לנפשׁה ומכר לא־תמכרנה בכסף לא־תתעמר בה תחת אשׁר עניתה׃
\par 15 כי־תהיין לאישׁ שׁתי נשׁים האחת אהובה והאחת שׂנואה וילדו־לו בנים האהובה והשׂנואה והיה הבן הבכר לשׂניאה׃
\par 16 והיה ביום הנחילו את־בניו את אשׁר־יהיה לו לא יוכל לבכר את־בן־האהובה על־פני בן־השׂנואה הבכר׃
\par 17 כי את־הבכר בן־השׂנואה יכיר לתת לו פי שׁנים בכל אשׁר־ימצא לו כי־הוא ראשׁית אנו לו משׁפט הבכרה׃
\par 18 כי־יהיה לאישׁ בן סורר ומורה איננו שׁמע בקול אביו ובקול אמו ויסרו אתו ולא ישׁמע אליהם׃
\par 19 ותפשׂו בו אביו ואמו והוציאו אתו אל־זקני עירו ואל־שׁער מקמו׃
\par 20 ואמרו אל־זקני עירו בננו זה סורר ומרה איננו שׁמע בקלנו זולל וסבא׃
\par 21 ורגמהו כל־אנשׁי עירו באבנים ומת ובערת הרע מקרבך וכל־ישׂראל ישׁמעו ויראו׃
\par 22 וכי־יהיה באישׁ חטא משׁפט־מות והומת ותלית אתו על־עץ׃
\par 23 לא־תלין נבלתו על־העץ כי־קבור תקברנו ביום ההוא כי־קללת אלהים תלוי ולא תטמא את־אדמתך אשׁר יהוה אלהיך נתן לך נחלה׃

\chapter{22}

\par 1 לא־תראה את־שׁור אחיך או את־שׂיו נדחים והתעלמת מהם השׁב תשׁיבם לאחיך׃
\par 2 ואם־לא קרוב אחיך אליך ולא ידעתו ואספתו אל־תוך ביתך והיה עמך עד דרשׁ אחיך אתו והשׁבתו לו׃
\par 3 וכן תעשׂה לחמרו וכן תעשׂה לשׂמלתו וכן תעשׂה לכל־אבדת אחיך אשׁר־תאבד ממנו ומצאתה לא תוכל להתעלם׃
\par 4 לא־תראה את־חמור אחיך או שׁורו נפלים בדרך והתעלמת מהם הקם תקים עמו׃
\par 5 לא־יהיה כלי־גבר על־אשׁה ולא־ילבשׁ גבר שׂמלת אשׁה כי תועבת יהוה אלהיך כל־עשׂה אלה׃
\par 6 כי יקרא קן־צפור לפניך בדרך בכל־עץ או על־הארץ אפרחים או ביצים והאם רבצת על־האפרחים או על־הביצים לא־תקח האם על־הבנים׃
\par 7 שׁלח תשׁלח את־האם ואת־הבנים תקח־לך למען ייטב לך והארכת ימים׃
\par 8 כי תבנה בית חדשׁ ועשׂית מעקה לגגך ולא־תשׂים דמים בביתך כי־יפל הנפל ממנו׃
\par 9 לא־תזרע כרמך כלאים פן־תקדשׁ המלאה הזרע אשׁר תזרע ותבואת הכרם׃
\par 10 לא־תחרשׁ בשׁור־ובחמר יחדו׃
\par 11 לא תלבשׁ שׁעטנז צמר ופשׁתים יחדו׃
\par 12 גדלים תעשׂה־לך על־ארבע כנפות כסותך אשׁר תכסה־בה׃
\par 13 כי־יקח אישׁ אשׁה ובא אליה ושׂנאה׃
\par 14 ושׂם לה עלילת דברים והוצא עליה שׁם רע ואמר את־האשׁה הזאת לקחתי ואקרב אליה ולא־מצאתי לה בתולים׃
\par 15 ולקח אבי הנער ואמה והוציאו את־בתולי הנער אל־זקני העיר השׁערה׃
\par 16 ואמר אבי הנער אל־הזקנים את־בתי נתתי לאישׁ הזה לאשׁה וישׂנאה׃
\par 17 והנה־הוא שׂם עלילת דברים לאמר לא־מצאתי לבתך בתולים ואלה בתולי בתי ופרשׂו השׂמלה לפני זקני העיר׃
\par 18 ולקחו זקני העיר־ההוא את־האישׁ ויסרו אתו׃
\par 19 וענשׁו אתו מאה כסף ונתנו לאבי הנערה כי הוציא שׁם רע על בתולת ישׂראל ולו־תהיה לאשׁה לא־יוכל לשׁלחה כל־ימיו׃
\par 20 ואם־אמת היה הדבר הזה לא־נמצאו בתולים לנער׃
\par 21 והוציאו את־הנער אל־פתח בית־אביה וסקלוה אנשׁי עירה באבנים ומתה כי־עשׂתה נבלה בישׂראל לזנות בית אביה ובערת הרע מקרבך׃
\par 22 כי־ימצא אישׁ שׁכב עם־אשׁה בעלת־בעל ומתו גם־שׁניהם האישׁ השׁכב עם־האשׁה והאשׁה ובערת הרע מישׂראל׃
\par 23 כי יהיה נער בתולה מארשׂה לאישׁ ומצאה אישׁ בעיר ושׁכב עמה׃
\par 24 והוצאתם את־שׁניהם אל־שׁער העיר ההוא וסקלתם אתם באבנים ומתו את־הנער על־דבר אשׁר לא־צעקה בעיר ואת־האישׁ על־דבר אשׁר־ענה את־אשׁת רעהו ובערת הרע מקרבך׃
\par 25 ואם־בשׂדה ימצא האישׁ את־הנער המארשׂה והחזיק־בה האישׁ ושׁכב עמה ומת האישׁ אשׁר־שׁכב עמה לבדו׃
\par 26 ולנער לא־תעשׂה דבר אין לנער חטא מות כי כאשׁר יקום אישׁ על־רעהו ורצחו נפשׁ כן הדבר הזה׃
\par 27 כי בשׂדה מצאה צעקה הנער המארשׂה ואין מושׁיע לה׃
\par 28 כי־ימצא אישׁ נער בתולה אשׁר לא־ארשׂה ותפשׂה ושׁכב עמה ונמצאו׃
\par 29 ונתן האישׁ השׁכב עמה לאבי הנער חמשׁים כסף ולו־תהיה לאשׁה תחת אשׁר ענה לא־יוכל שׁלחה כל־ימיו׃

\chapter{23}

\par 1 לא־יקח אישׁ את־אשׁת אביו ולא יגלה כנף אביו׃
\par 2 לא־יבא פצוע־דכה וכרות שׁפכה בקהל יהוה׃
\par 3 לא־יבא ממזר בקהל יהוה גם דור עשׂירי לא־יבא לו בקהל יהוה׃
\par 4 לא־יבא עמוני ומואבי בקהל יהוה גם דור עשׂירי לא־יבא להם בקהל יהוה עד־עולם׃
\par 5 על־דבר אשׁר לא־קדמו אתכם בלחם ובמים בדרך בצאתכם ממצרים ואשׁר שׂכר עליך את־בלעם בן־בעור מפתור ארם נהרים לקללך׃
\par 6 ולא־אבה יהוה אלהיך לשׁמע אל־בלעם ויהפך יהוה אלהיך לך את־הקללה לברכה כי אהבך יהוה אלהיך׃
\par 7 לא־תדרשׁ שׁלמם וטבתם כל־ימיך לעולם׃
\par 8 לא־תתעב אדמי כי אחיך הוא לא־תתעב מצרי כי־גר היית בארצו׃
\par 9 בנים אשׁר־יולדו להם דור שׁלישׁי יבא להם בקהל יהוה׃
\par 10 כי־תצא מחנה על־איביך ונשׁמרת מכל דבר רע׃
\par 11 כי־יהיה בך אישׁ אשׁר לא־יהיה טהור מקרה־לילה ויצא אל־מחוץ למחנה לא יבא אל־תוך המחנה׃
\par 12 והיה לפנות־ערב ירחץ במים וכבא השׁמשׁ יבא אל־תוך המחנה׃
\par 13 ויד תהיה לך מחוץ למחנה ויצאת שׁמה חוץ׃
\par 14 ויתד תהיה לך על־אזנך והיה בשׁבתך חוץ וחפרתה בה ושׁבת וכסית את־צאתך׃
\par 15 כי יהוה אלהיך מתהלך בקרב מחנך להצילך ולתת איביך לפניך והיה מחניך קדושׁ ולא־יראה בך ערות דבר ושׁב מאחריך׃
\par 16 לא־תסגיר עבד אל־אדניו אשׁר־ינצל אליך מעם אדניו׃
\par 17 עמך ישׁב בקרבך במקום אשׁר־יבחר באחד שׁעריך בטוב לו לא תוננו׃
\par 18 לא־תהיה קדשׁה מבנות ישׂראל ולא־יהיה קדשׁ מבני ישׂראל׃
\par 19 לא־תביא אתנן זונה ומחיר כלב בית יהוה אלהיך לכל־נדר כי תועבת יהוה אלהיך גם־שׁניהם׃
\par 20 לא־תשׁיך לאחיך נשׁך כסף נשׁך אכל נשׁך כל־דבר אשׁר ישׁך׃
\par 21 לנכרי תשׁיך ולאחיך לא תשׁיך למען יברכך יהוה אלהיך בכל משׁלח ידך על־הארץ אשׁר־אתה בא־שׁמה לרשׁתה׃
\par 22 כי־תדר נדר ליהוה אלהיך לא תאחר לשׁלמו כי־דרשׁ ידרשׁנו יהוה אלהיך מעמך והיה בך חטא׃
\par 23 וכי תחדל לנדר לא־יהיה בך חטא׃
\par 24 מוצא שׂפתיך תשׁמר ועשׂית כאשׁר נדרת ליהוה אלהיך נדבה אשׁר דברת בפיך׃
\par 25 כי תבא בכרם רעך ואכלת ענבים כנפשׁך שׂבעך ואל־כליך לא תתן׃
\par 26 כי תבא בקמת רעך וקטפת מלילת בידך וחרמשׁ לא תניף על קמת רעך׃

\chapter{24}

\par 1 כי־יקח אישׁ אשׁה ובעלה והיה אם־לא תמצא־חן בעיניו כי־מצא בה ערות דבר וכתב לה ספר כריתת ונתן בידה ושׁלחה מביתו׃
\par 2 ויצאה מביתו והלכה והיתה לאישׁ־אחר׃
\par 3 ושׂנאה האישׁ האחרון וכתב לה ספר כריתת ונתן בידה ושׁלחה מביתו או כי ימות האישׁ האחרון אשׁר־לקחה לו לאשׁה׃
\par 4 לא־יוכל בעלה הראשׁון אשׁר־שׁלחה לשׁוב לקחתה להיות לו לאשׁה אחרי אשׁר הטמאה כי־תועבה הוא לפני יהוה ולא תחטיא את־הארץ אשׁר יהוה אלהיך נתן לך נחלה׃
\par 5 כי־יקח אישׁ אשׁה חדשׁה לא יצא בצבא ולא־יעבר עליו לכל־דבר נקי יהיה לביתו שׁנה אחת ושׂמח את־אשׁתו אשׁר־לקח׃
\par 6 לא־יחבל רחים ורכב כי־נפשׁ הוא חבל׃
\par 7 כי־ימצא אישׁ גנב נפשׁ מאחיו מבני ישׂראל והתעמר־בו ומכרו ומת הגנב ההוא ובערת הרע מקרבך׃
\par 8 השׁמר בנגע־הצרעת לשׁמר מאד ולעשׂות ככל אשׁר־יורו אתכם הכהנים הלוים כאשׁר צויתם תשׁמרו לעשׂות׃
\par 9 זכור את אשׁר־עשׂה יהוה אלהיך למרים בדרך בצאתכם ממצרים׃
\par 10 כי־תשׁה ברעך משׁאת מאומה לא־תבא אל־ביתו לעבט עבטו׃
\par 11 בחוץ תעמד והאישׁ אשׁר אתה נשׁה בו יוציא אליך את־העבוט החוצה׃
\par 12 ואם־אישׁ עני הוא לא תשׁכב בעבטו׃
\par 13 השׁב תשׁיב לו את־העבוט כבוא השׁמשׁ ושׁכב בשׂלמתו וברכך ולך תהיה צדקה לפני יהוה אלהיך׃
\par 14 לא־תעשׁק שׂכיר עני ואביון מאחיך או מגרך אשׁר בארצך בשׁעריך׃
\par 15 ביומו תתן שׂכרו ולא־תבוא עליו השׁמשׁ כי עני הוא ואליו הוא נשׂא את־נפשׁו ולא־יקרא עליך אל־יהוה והיה בך חטא׃
\par 16 לא־יומתו אבות על־בנים ובנים לא־יומתו על־אבות אישׁ בחטאו יומתו׃
\par 17 לא תטה משׁפט גר יתום ולא תחבל בגד אלמנה׃
\par 18 וזכרת כי עבד היית במצרים ויפדך יהוה אלהיך משׁם על־כן אנכי מצוך לעשׂות את־הדבר הזה׃
\par 19 כי תקצר קצירך בשׂדך ושׁכחת עמר בשׂדה לא תשׁוב לקחתו לגר ליתום ולאלמנה יהיה למען יברכך יהוה אלהיך בכל מעשׂה ידיך׃
\par 20 כי תחבט זיתך לא תפאר אחריך לגר ליתום ולאלמנה יהיה׃
\par 21 כי תבצר כרמך לא תעולל אחריך לגר ליתום ולאלמנה יהיה׃
\par 22 וזכרת כי־עבד היית בארץ מצרים על־כן אנכי מצוך לעשׂות את־הדבר הזה׃

\chapter{25}

\par 1 כי־יהיה ריב בין אנשׁים ונגשׁו אל־המשׁפט ושׁפטום והצדיקו את־הצדיק והרשׁיעו את־הרשׁע׃
\par 2 והיה אם־בן הכות הרשׁע והפילו השׁפט והכהו לפניו כדי רשׁעתו במספר׃
\par 3 ארבעים יכנו לא יסיף פן־יסיף להכתו על־אלה מכה רבה ונקלה אחיך לעיניך׃
\par 4 לא־תחסם שׁור בדישׁו׃
\par 5 כי־ישׁבו אחים יחדו ומת אחד מהם ובן אין־לו לא־תהיה אשׁת־המת החוצה לאישׁ זר יבמה יבא עליה ולקחה לו לאשׁה ויבמה׃
\par 6 והיה הבכור אשׁר תלד יקום על־שׁם אחיו המת ולא־ימחה שׁמו מישׂראל׃
\par 7 ואם־לא יחפץ האישׁ לקחת את־יבמתו ועלתה יבמתו השׁערה אל־הזקנים ואמרה מאן יבמי להקים לאחיו שׁם בישׂראל לא אבה יבמי׃
\par 8 וקראו־לו זקני־עירו ודברו אליו ועמד ואמר לא חפצתי לקחתה׃
\par 9 ונגשׁה יבמתו אליו לעיני הזקנים וחלצה נעלו מעל רגלו וירקה בפניו וענתה ואמרה ככה יעשׂה לאישׁ אשׁר לא־יבנה את־בית אחיו׃
\par 10 ונקרא שׁמו בישׂראל בית חלוץ הנעל׃
\par 11 כי־ינצו אנשׁים יחדו אישׁ ואחיו וקרבה אשׁת האחד להציל את־אישׁה מיד מכהו ושׁלחה ידה והחזיקה במבשׁיו׃
\par 12 וקצתה את־כפה לא תחוס עינך׃
\par 13 לא־יהיה לך בכיסך אבן ואבן גדולה וקטנה׃
\par 14 לא־יהיה לך בביתך איפה ואיפה גדולה וקטנה׃
\par 15 אבן שׁלמה וצדק יהיה־לך איפה שׁלמה וצדק יהיה־לך למען יאריכו ימיך על האדמה אשׁר־יהוה אלהיך נתן לך׃
\par 16 כי תועבת יהוה אלהיך כל־עשׂה אלה כל עשׂה עול׃
\par 17 זכור את אשׁר־עשׂה לך עמלק בדרך בצאתכם ממצרים׃
\par 18 אשׁר קרך בדרך ויזנב בך כל־הנחשׁלים אחריך ואתה עיף ויגע ולא ירא אלהים׃
\par 19 והיה בהניח יהוה אלהיך לך מכל־איביך מסביב בארץ אשׁר יהוה־אלהיך נתן לך נחלה לרשׁתה תמחה את־זכר עמלק מתחת השׁמים לא תשׁכח׃

\chapter{26}

\par 1 והיה כי־תבוא אל־הארץ אשׁר יהוה אלהיך נתן לך נחלה וירשׁתה וישׁבת בה׃
\par 2 ולקחת מראשׁית כל־פרי האדמה אשׁר תביא מארצך אשׁר יהוה אלהיך נתן לך ושׂמת בטנא והלכת אל־המקום אשׁר יבחר יהוה אלהיך לשׁכן שׁמו שׁם׃
\par 3 ובאת אל־הכהן אשׁר יהיה בימים ההם ואמרת אליו הגדתי היום ליהוה אלהיך כי־באתי אל־הארץ אשׁר נשׁבע יהוה לאבתינו לתת לנו׃
\par 4 ולקח הכהן הטנא מידך והניחו לפני מזבח יהוה אלהיך׃
\par 5 וענית ואמרת לפני יהוה אלהיך ארמי אבד אבי וירד מצרימה ויגר שׁם במתי מעט ויהי־שׁם לגוי גדול עצום ורב׃
\par 6 וירעו אתנו המצרים ויענונו ויתנו עלינו עבדה קשׁה׃
\par 7 ונצעק אל־יהוה אלהי אבתינו וישׁמע יהוה את־קלנו וירא את־ענינו ואת־עמלנו ואת־לחצנו׃
\par 8 ויוצאנו יהוה ממצרים ביד חזקה ובזרע נטויה ובמרא גדל ובאתות ובמפתים׃
\par 9 ויבאנו אל־המקום הזה ויתן־לנו את־הארץ הזאת ארץ זבת חלב ודבשׁ׃
\par 10 ועתה הנה הבאתי את־ראשׁית פרי האדמה אשׁר־נתתה לי יהוה והנחתו לפני יהוה אלהיך והשׁתחוית לפני יהוה אלהיך׃
\par 11 ושׂמחת בכל־הטוב אשׁר נתן־לך יהוה אלהיך ולביתך אתה והלוי והגר אשׁר בקרבך׃
\par 12 כי תכלה לעשׂר את־כל־מעשׂר תבואתך בשׁנה השׁלישׁת שׁנת המעשׂר ונתתה ללוי לגר ליתום ולאלמנה ואכלו בשׁעריך ושׂבעו׃
\par 13 ואמרת לפני יהוה אלהיך בערתי הקדשׁ מן־הבית וגם נתתיו ללוי ולגר ליתום ולאלמנה ככל־מצותך אשׁר צויתני לא־עברתי ממצותיך ולא שׁכחתי׃
\par 14 לא־אכלתי באני ממנו ולא־בערתי ממנו בטמא ולא־נתתי ממנו למת שׁמעתי בקול יהוה אלהי עשׂיתי ככל אשׁר צויתני׃
\par 15 השׁקיפה ממעון קדשׁך מן־השׁמים וברך את־עמך את־ישׂראל ואת האדמה אשׁר נתתה לנו כאשׁר נשׁבעת לאבתינו ארץ זבת חלב ודבשׁ׃
\par 16 היום הזה יהוה אלהיך מצוך לעשׂות את־החקים האלה ואת־המשׁפטים ושׁמרת ועשׂית אותם בכל־לבבך ובכל־נפשׁך׃
\par 17 את־יהוה האמרת היום להיות לך לאלהים וללכת בדרכיו ולשׁמר חקיו ומצותיו ומשׁפטיו ולשׁמע בקלו׃
\par 18 ויהוה האמירך היום להיות לו לעם סגלה כאשׁר דבר־לך ולשׁמר כל־מצותיו׃
\par 19 ולתתך עליון על כל־הגוים אשׁר עשׂה לתהלה ולשׁם ולתפארת ולהיתך עם־קדשׁ ליהוה אלהיך כאשׁר דבר׃

\chapter{27}

\par 1 ויצו משׁה וזקני ישׂראל את־העם לאמר שׁמר את־כל־המצוה אשׁר אנכי מצוה אתכם היום׃
\par 2 והיה ביום אשׁר תעברו את־הירדן אל־הארץ אשׁר־יהוה אלהיך נתן לך והקמת לך אבנים גדלות ושׂדת אתם בשׂיד׃
\par 3 וכתבת עליהן את־כל־דברי התורה הזאת בעברך למען אשׁר תבא אל־הארץ אשׁר־יהוה אלהיך נתן לך ארץ זבת חלב ודבשׁ כאשׁר דבר יהוה אלהי־אבתיך לך׃
\par 4 והיה בעברכם את־הירדן תקימו את־האבנים האלה אשׁר אנכי מצוה אתכם היום בהר עיבל ושׂדת אותם בשׂיד׃
\par 5 ובנית שׁם מזבח ליהוה אלהיך מזבח אבנים לא־תניף עליהם ברזל׃
\par 6 אבנים שׁלמות תבנה את־מזבח יהוה אלהיך והעלית עליו עולת ליהוה אלהיך׃
\par 7 וזבחת שׁלמים ואכלת שׁם ושׂמחת לפני יהוה אלהיך׃
\par 8 וכתבת על־האבנים את־כל־דברי התורה הזאת באר היטב׃
\par 9 וידבר משׁה והכהנים הלוים אל כל־ישׂראל לאמר הסכת ושׁמע ישׂראל היום הזה נהיית לעם ליהוה אלהיך׃
\par 10 ושׁמעת בקול יהוה אלהיך ועשׂית את־מצותו ואת־חקיו אשׁר אנכי מצוך היום׃
\par 11 ויצו משׁה את־העם ביום ההוא לאמר׃
\par 12 אלה יעמדו לברך את־העם על־הר גרזים בעברכם את־הירדן שׁמעון ולוי ויהודה וישׂשכר ויוסף ובנימן׃
\par 13 ואלה יעמדו על־הקללה בהר עיבל ראובן גד ואשׁר וזבולן דן ונפתלי׃
\par 14 וענו הלוים ואמרו אל־כל־אישׁ ישׂראל קול רם׃
\par 15 ארור האישׁ אשׁר יעשׂה פסל ומסכה תועבת יהוה מעשׂה ידי חרשׁ ושׂם בסתר וענו כל־העם ואמרו אמן׃
\par 16 ארור מקלה אביו ואמו ואמר כל־העם אמן׃
\par 17 ארור מסיג גבול רעהו ואמר כל־העם אמן׃
\par 18 ארור משׁגה עור בדרך ואמר כל־העם אמן׃
\par 19 ארור מטה משׁפט גר־יתום ואלמנה ואמר כל־העם אמן׃
\par 20 ארור שׁכב עם־אשׁת אביו כי גלה כנף אביו ואמר כל־העם אמן׃
\par 21 ארור שׁכב עם־כל־בהמה ואמר כל־העם אמן׃
\par 22 ארור שׁכב עם־אחתו בת־אביו או בת־אמו ואמר כל־העם אמן׃
\par 23 ארור שׁכב עם־חתנתו ואמר כל־העם אמן׃
\par 24 ארור מכה רעהו בסתר ואמר כל־העם אמן׃
\par 25 ארור לקח שׁחד להכות נפשׁ דם נקי ואמר כל־העם אמן׃
\par 26 ארור אשׁר לא־יקים את־דברי התורה־הזאת לעשׂות אותם ואמר כל־העם אמן׃

\chapter{28}

\par 1 והיה אם־שׁמוע תשׁמע בקול יהוה אלהיך לשׁמר לעשׂות את־כל־מצותיו אשׁר אנכי מצוך היום ונתנך יהוה אלהיך עליון על כל־גויי הארץ׃
\par 2 ובאו עליך כל־הברכות האלה והשׂיגך כי תשׁמע בקול יהוה אלהיך׃
\par 3 ברוך אתה בעיר וברוך אתה בשׂדה׃
\par 4 ברוך פרי־בטנך ופרי אדמתך ופרי בהמתך שׁגר אלפיך ועשׁתרות צאנך׃
\par 5 ברוך טנאך ומשׁארתך׃
\par 6 ברוך אתה בבאך וברוך אתה בצאתך׃
\par 7 יתן יהוה את־איביך הקמים עליך נגפים לפניך בדרך אחד יצאו אליך ובשׁבעה דרכים ינוסו לפניך׃
\par 8 יצו יהוה אתך את־הברכה באסמיך ובכל משׁלח ידך וברכך בארץ אשׁר־יהוה אלהיך נתן לך׃
\par 9 יקימך יהוה לו לעם קדושׁ כאשׁר נשׁבע־לך כי תשׁמר את־מצות יהוה אלהיך והלכת בדרכיו׃
\par 10 וראו כל־עמי הארץ כי שׁם יהוה נקרא עליך ויראו ממך׃
\par 11 והותרך יהוה לטובה בפרי בטנך ובפרי בהמתך ובפרי אדמתך על האדמה אשׁר נשׁבע יהוה לאבתיך לתת לך׃
\par 12 יפתח יהוה לך את־אוצרו הטוב את־השׁמים לתת מטר־ארצך בעתו ולברך את כל־מעשׂה ידך והלוית גוים רבים ואתה לא תלוה׃
\par 13 ונתנך יהוה לראשׁ ולא לזנב והיית רק למעלה ולא תהיה למטה כי־תשׁמע אל־מצות יהוה אלהיך אשׁר אנכי מצוך היום לשׁמר ולעשׂות׃
\par 14 ולא תסור מכל־הדברים אשׁר אנכי מצוה אתכם היום ימין ושׂמאול ללכת אחרי אלהים אחרים לעבדם׃
\par 15 והיה אם־לא תשׁמע בקול יהוה אלהיך לשׁמר לעשׂות את־כל־מצותיו וחקתיו אשׁר אנכי מצוך היום ובאו עליך כל־הקללות האלה והשׂיגוך׃
\par 16 ארור אתה בעיר וארור אתה בשׂדה׃
\par 17 ארור טנאך ומשׁארתך׃
\par 18 ארור פרי־בטנך ופרי אדמתך שׁגר אלפיך ועשׁתרת צאנך׃
\par 19 ארור אתה בבאך וארור אתה בצאתך׃
\par 20 ישׁלח יהוה בך את־המארה את־המהומה ואת־המגערת בכל־משׁלח ידך אשׁר תעשׂה עד השׁמדך ועד־אבדך מהר מפני רע מעלליך אשׁר עזבתני׃
\par 21 ידבק יהוה בך את־הדבר עד כלתו אתך מעל האדמה אשׁר־אתה בא־שׁמה לרשׁתה׃
\par 22 יככה יהוה בשׁחפת ובקדחת ובדלקת ובחרחר ובחרב ובשׁדפון ובירקון ורדפוך עד אבדך׃
\par 23 והיו שׁמיך אשׁר על־ראשׁך נחשׁת והארץ אשׁר־תחתיך ברזל׃
\par 24 יתן יהוה את־מטר ארצך אבק ועפר מן־השׁמים ירד עליך עד השׁמדך׃
\par 25 יתנך יהוה נגף לפני איביך בדרך אחד תצא אליו ובשׁבעה דרכים תנוס לפניו והיית לזעוה לכל ממלכות הארץ׃
\par 26 והיתה נבלתך למאכל לכל־עוף השׁמים ולבהמת הארץ ואין מחריד׃
\par 27 יככה יהוה בשׁחין מצרים ובעפלים ובגרב ובחרס אשׁר לא־תוכל להרפא׃
\par 28 יככה יהוה בשׁגעון ובעורון ובתמהון לבב׃
\par 29 והיית ממשׁשׁ בצהרים כאשׁר ימשׁשׁ העור באפלה ולא תצליח את־דרכיך והיית אך עשׁוק וגזול כל־הימים ואין מושׁיע׃
\par 30 אשׁה תארשׂ ואישׁ אחר ישׁגלנה בית תבנה ולא־תשׁב בו כרם תטע ולא תחללנו׃
\par 31 שׁורך טבוח לעיניך ולא תאכל ממנו חמרך גזול מלפניך ולא ישׁוב לך צאנך נתנות לאיביך ואין לך מושׁיע׃
\par 32 בניך ובנתיך נתנים לעם אחר ועיניך ראות וכלות אליהם כל־היום ואין לאל ידך׃
\par 33 פרי אדמתך וכל־יגיעך יאכל עם אשׁר לא־ידעת והיית רק עשׁוק ורצוץ כל־הימים׃
\par 34 והיית משׁגע ממראה עיניך אשׁר תראה׃
\par 35 יככה יהוה בשׁחין רע על־הברכים ועל־השׁקים אשׁר לא־תוכל להרפא מכף רגלך ועד קדקדך׃
\par 36 יולך יהוה אתך ואת־מלכך אשׁר תקים עליך אל־גוי אשׁר לא־ידעת אתה ואבתיך ועבדת שׁם אלהים אחרים עץ ואבן׃
\par 37 והיית לשׁמה למשׁל ולשׁנינה בכל העמים אשׁר־ינהגך יהוה שׁמה׃
\par 38 זרע רב תוציא השׂדה ומעט תאסף כי יחסלנו הארבה׃
\par 39 כרמים תטע ועבדת ויין לא־תשׁתה ולא תאגר כי תאכלנו התלעת׃
\par 40 זיתים יהיו לך בכל־גבולך ושׁמן לא תסוך כי ישׁל זיתך׃
\par 41 בנים ובנות תוליד ולא־יהיו לך כי ילכו בשׁבי׃
\par 42 כל־עצך ופרי אדמתך יירשׁ הצלצל׃
\par 43 הגר אשׁר בקרבך יעלה עליך מעלה מעלה ואתה תרד מטה מטה׃
\par 44 הוא ילוך ואתה לא תלונו הוא יהיה לראשׁ ואתה תהיה לזנב׃
\par 45 ובאו עליך כל־הקללות האלה ורדפוך והשׂיגוך עד השׁמדך כי־לא שׁמעת בקול יהוה אלהיך לשׁמר מצותיו וחקתיו אשׁר צוך׃
\par 46 והיו בך לאות ולמופת ובזרעך עד־עולם׃
\par 47 תחת אשׁר לא־עבדת את־יהוה אלהיך בשׂמחה ובטוב לבב מרב כל׃
\par 48 ועבדת את־איביך אשׁר ישׁלחנו יהוה בך ברעב ובצמא ובעירם ובחסר כל ונתן על ברזל על־צוארך עד השׁמידו אתך׃
\par 49 ישׂא יהוה עליך גוי מרחק מקצה הארץ כאשׁר ידאה הנשׁר גוי אשׁר לא־תשׁמע לשׁנו׃
\par 50 גוי עז פנים אשׁר לא־ישׂא פנים לזקן ונער לא יחן׃
\par 51 ואכל פרי בהמתך ופרי־אדמתך עד השׁמדך אשׁר לא־ישׁאיר לך דגן תירושׁ ויצהר שׁגר אלפיך ועשׁתרת צאנך עד האבידו אתך׃
\par 52 והצר לך בכל־שׁעריך עד רדת חמתיך הגבהת והבצרות אשׁר אתה בטח בהן בכל־ארצך והצר לך בכל־שׁעריך בכל־ארצך אשׁר נתן יהוה אלהיך לך׃
\par 53 ואכלת פרי־בטנך בשׂר בניך ובנתיך אשׁר נתן־לך יהוה אלהיך במצור ובמצוק אשׁר־יציק לך איבך׃
\par 54 האישׁ הרך בך והענג מאד תרע עינו באחיו ובאשׁת חיקו וביתר בניו אשׁר יותיר׃
\par 55 מתת לאחד מהם מבשׂר בניו אשׁר יאכל מבלי השׁאיר־לו כל במצור ובמצוק אשׁר יציק לך איבך בכל־שׁעריך׃
\par 56 הרכה בך והענגה אשׁר לא־נסתה כף־רגלה הצג על־הארץ מהתענג ומרך תרע עינה באישׁ חיקה ובבנה ובבתה׃
\par 57 ובשׁליתה היוצת מבין רגליה ובבניה אשׁר תלד כי־תאכלם בחסר־כל בסתר במצור ובמצוק אשׁר יציק לך איבך בשׁעריך׃
\par 58 אם־לא תשׁמר לעשׂות את־כל־דברי התורה הזאת הכתבים בספר הזה ליראה את־השׁם הנכבד והנורא הזה את יהוה אלהיך׃
\par 59 והפלא יהוה את־מכתך ואת מכות זרעך מכות גדלת ונאמנות וחלים רעים ונאמנים׃
\par 60 והשׁיב בך את כל־מדוה מצרים אשׁר יגרת מפניהם ודבקו בך׃
\par 61 גם כל־חלי וכל־מכה אשׁר לא כתוב בספר התורה הזאת יעלם יהוה עליך עד השׁמדך׃
\par 62 ונשׁארתם במתי מעט תחת אשׁר הייתם ככוכבי השׁמים לרב כי־לא שׁמעת בקול יהוה אלהיך׃
\par 63 והיה כאשׁר־שׂשׂ יהוה עליכם להיטיב אתכם ולהרבות אתכם כן ישׂישׂ יהוה עליכם להאביד אתכם ולהשׁמיד אתכם ונסחתם מעל האדמה אשׁר־אתה בא־שׁמה לרשׁתה׃
\par 64 והפיצך יהוה בכל־העמים מקצה הארץ ועד־קצה הארץ ועבדת שׁם אלהים אחרים אשׁר לא־ידעת אתה ואבתיך עץ ואבן׃
\par 65 ובגוים ההם לא תרגיע ולא־יהיה מנוח לכף־רגלך ונתן יהוה לך שׁם לב רגז וכליון עינים ודאבון נפשׁ׃
\par 66 והיו חייך תלאים לך מנגד ופחדת לילה ויומם ולא תאמין בחייך׃
\par 67 בבקר תאמר מי־יתן ערב ובערב תאמר מי־יתן בקר מפחד לבבך אשׁר תפחד וממראה עיניך אשׁר תראה׃
\par 68 והשׁיבך יהוה מצרים באניות בדרך אשׁר אמרתי לך לא־תסיף עוד לראתה והתמכרתם שׁם לאיביך לעבדים ולשׁפחות ואין קנה׃
\par 69 אלה דברי הברית אשׁר־צוה יהוה את־משׁה לכרת את־בני ישׂראל בארץ מואב מלבד הברית אשׁר־כרת אתם בחרב׃

\chapter{29}

\par 1 ויקרא משׁה אל־כל־ישׂראל ויאמר אלהם אתם ראיתם את כל־אשׁר עשׂה יהוה לעיניכם בארץ מצרים לפרעה ולכל־עבדיו ולכל־ארצו׃
\par 2 המסות הגדלת אשׁר ראו עיניך האתת והמפתים הגדלים ההם׃
\par 3 ולא־נתן יהוה לכם לב לדעת ועינים לראות ואזנים לשׁמע עד היום הזה׃
\par 4 ואולך אתכם ארבעים שׁנה במדבר לא־בלו שׂלמתיכם מעליכם ונעלך לא־בלתה מעל רגלך׃
\par 5 לחם לא אכלתם ויין ושׁכר לא שׁתיתם למען תדעו כי אני יהוה אלהיכם׃
\par 6 ותבאו אל־המקום הזה ויצא סיחן מלך־חשׁבון ועוג מלך־הבשׁן לקראתנו למלחמה ונכם׃
\par 7 ונקח את־ארצם ונתנה לנחלה לראובני ולגדי ולחצי שׁבט המנשׁי׃
\par 8 ושׁמרתם את־דברי הברית הזאת ועשׂיתם אתם למען תשׂכילו את כל־אשׁר תעשׂון׃
\par 9 אתם נצבים היום כלכם לפני יהוה אלהיכם ראשׁיכם שׁבטיכם זקניכם ושׁטריכם כל אישׁ ישׂראל׃
\par 10 טפכם נשׁיכם וגרך אשׁר בקרב מחניך מחטב עציך עד שׁאב מימיך׃
\par 11 לעברך בברית יהוה אלהיך ובאלתו אשׁר יהוה אלהיך כרת עמך היום׃
\par 12 למען הקים־אתך היום לו לעם והוא יהיה־לך לאלהים כאשׁר דבר־לך וכאשׁר נשׁבע לאבתיך לאברהם ליצחק וליעקב׃
\par 13 ולא אתכם לבדכם אנכי כרת את־הברית הזאת ואת־האלה הזאת׃
\par 14 כי את־אשׁר ישׁנו פה עמנו עמד היום לפני יהוה אלהינו ואת אשׁר איננו פה עמנו היום׃
\par 15 כי־אתם ידעתם את אשׁר־ישׁבנו בארץ מצרים ואת אשׁר־עברנו בקרב הגוים אשׁר עברתם׃
\par 16 ותראו את־שׁקוציהם ואת גלליהם עץ ואבן כסף וזהב אשׁר עמהם׃
\par 17 פן־ישׁ בכם אישׁ או־אשׁה או משׁפחה או־שׁבט אשׁר לבבו פנה היום מעם יהוה אלהינו ללכת לעבד את־אלהי הגוים ההם פן־ישׁ בכם שׁרשׁ פרה ראשׁ ולענה׃
\par 18 והיה בשׁמעו את־דברי האלה הזאת והתברך בלבבו לאמר שׁלום יהיה־לי כי בשׁררות לבי אלך למען ספות הרוה את־הצמאה׃
\par 19 לא־יאבה יהוה סלח לו כי אז יעשׁן אף־יהוה וקנאתו באישׁ ההוא ורבצה בו כל־האלה הכתובה בספר הזה ומחה יהוה את־שׁמו מתחת השׁמים׃
\par 20 והבדילו יהוה לרעה מכל שׁבטי ישׂראל ככל אלות הברית הכתובה בספר התורה הזה׃
\par 21 ואמר הדור האחרון בניכם אשׁר יקומו מאחריכם והנכרי אשׁר יבא מארץ רחוקה וראו את־מכות הארץ ההוא ואת־תחלאיה אשׁר־חלה יהוה בה׃
\par 22 גפרית ומלח שׂרפה כל־ארצה לא תזרע ולא תצמח ולא־יעלה בה כל־עשׂב כמהפכת סדם ועמרה אדמה וצביים אשׁר הפך יהוה באפו ובחמתו׃
\par 23 ואמרו כל־הגוים על־מה עשׂה יהוה ככה לארץ הזאת מה חרי האף הגדול הזה׃
\par 24 ואמרו על אשׁר עזבו את־ברית יהוה אלהי אבתם אשׁר כרת עמם בהוציאו אתם מארץ מצרים׃
\par 25 וילכו ויעבדו אלהים אחרים וישׁתחוו להם אלהים אשׁר לא־ידעום ולא חלק להם׃
\par 26 ויחר־אף יהוה בארץ ההוא להביא עליה את־כל־הקללה הכתובה בספר הזה׃
\par 27 ויתשׁם יהוה מעל אדמתם באף ובחמה ובקצף גדול וישׁלכם אל־ארץ אחרת כיום הזה׃
\par 28 הנסתרת ליהוה אלהינו והנגלת לנו ולבנינו עד־עולם לעשׂות את־כל־דברי התורה הזאת׃

\chapter{30}

\par 1 והיה כי־יבאו עליך כל־הדברים האלה הברכה והקללה אשׁר נתתי לפניך והשׁבת אל־לבבך בכל־הגוים אשׁר הדיחך יהוה אלהיך שׁמה׃
\par 2 ושׁבת עד־יהוה אלהיך ושׁמעת בקלו ככל אשׁר־אנכי מצוך היום אתה ובניך בכל־לבבך ובכל־נפשׁך׃
\par 3 ושׁב יהוה אלהיך את־שׁבותך ורחמך ושׁב וקבצך מכל־העמים אשׁר הפיצך יהוה אלהיך שׁמה׃
\par 4 אם־יהיה נדחך בקצה השׁמים משׁם יקבצך יהוה אלהיך ומשׁם יקחך׃
\par 5 והביאך יהוה אלהיך אל־הארץ אשׁר־ירשׁו אבתיך וירשׁתה והיטבך והרבך מאבתיך׃
\par 6 ומל יהוה אלהיך את־לבבך ואת־לבב זרעך לאהבה את־יהוה אלהיך בכל־לבבך ובכל־נפשׁך למען חייך׃
\par 7 ונתן יהוה אלהיך את כל־האלות האלה על־איביך ועל־שׂנאיך אשׁר רדפוך׃
\par 8 ואתה תשׁוב ושׁמעת בקול יהוה ועשׂית את־כל־מצותיו אשׁר אנכי מצוך היום׃
\par 9 והותירך יהוה אלהיך בכל מעשׂה ידך בפרי בטנך ובפרי בהמתך ובפרי אדמתך לטבה כי ישׁוב יהוה לשׂושׂ עליך לטוב כאשׁר־שׂשׂ על־אבתיך׃
\par 10 כי תשׁמע בקול יהוה אלהיך לשׁמר מצותיו וחקתיו הכתובה בספר התורה הזה כי תשׁוב אל־יהוה אלהיך בכל־לבבך ובכל־נפשׁך׃
\par 11 כי המצוה הזאת אשׁר אנכי מצוך היום לא־נפלאת הוא ממך ולא רחקה הוא׃
\par 12 לא בשׁמים הוא לאמר מי יעלה־לנו השׁמימה ויקחה לנו וישׁמענו אתה ונעשׂנה׃
\par 13 ולא־מעבר לים הוא לאמר מי יעבר־לנו אל־עבר הים ויקחה לנו וישׁמענו אתה ונעשׂנה׃
\par 14 כי־קרוב אליך הדבר מאד בפיך ובלבבך לעשׂתו׃
\par 15 ראה נתתי לפניך היום את־החיים ואת־הטוב ואת־המות ואת־הרע׃
\par 16 אשׁר אנכי מצוך היום לאהבה את־יהוה אלהיך ללכת בדרכיו ולשׁמר מצותיו וחקתיו ומשׁפטיו וחיית ורבית וברכך יהוה אלהיך בארץ אשׁר־אתה בא־שׁמה לרשׁתה׃
\par 17 ואם־יפנה לבבך ולא תשׁמע ונדחת והשׁתחוית לאלהים אחרים ועבדתם׃
\par 18 הגדתי לכם היום כי אבד תאבדון לא־תאריכן ימים על־האדמה אשׁר אתה עבר את־הירדן לבוא שׁמה לרשׁתה׃
\par 19 העדתי בכם היום את־השׁמים ואת־הארץ החיים והמות נתתי לפניך הברכה והקללה ובחרת בחיים למען תחיה אתה וזרעך׃
\par 20 לאהבה את־יהוה אלהיך לשׁמע בקלו ולדבקה־בו כי הוא חייך וארך ימיך לשׁבת על־האדמה אשׁר נשׁבע יהוה לאבתיך לאברהם ליצחק וליעקב לתת להם׃

\chapter{31}

\par 1 וילך משׁה וידבר את־הדברים האלה אל־כל־ישׂראל׃
\par 2 ויאמר אלהם בן־מאה ועשׂרים שׁנה אנכי היום לא־אוכל עוד לצאת ולבוא ויהוה אמר אלי לא תעבר את־הירדן הזה׃
\par 3 יהוה אלהיך הוא עבר לפניך הוא־ישׁמיד את־הגוים האלה מלפניך וירשׁתם יהושׁע הוא עבר לפניך כאשׁר דבר יהוה׃
\par 4 ועשׂה יהוה להם כאשׁר עשׂה לסיחון ולעוג מלכי האמרי ולארצם אשׁר השׁמיד אתם׃
\par 5 ונתנם יהוה לפניכם ועשׂיתם להם ככל־המצוה אשׁר צויתי אתכם׃
\par 6 חזקו ואמצו אל־תיראו ואל־תערצו מפניהם כי יהוה אלהיך הוא ההלך עמך לא ירפך ולא יעזבך׃
\par 7 ויקרא משׁה ליהושׁע ויאמר אליו לעיני כל־ישׂראל חזק ואמץ כי אתה תבוא את־העם הזה אל־הארץ אשׁר נשׁבע יהוה לאבתם לתת להם ואתה תנחילנה אותם׃
\par 8 ויהוה הוא ההלך לפניך הוא יהיה עמך לא ירפך ולא יעזבך לא תירא ולא תחת׃
\par 9 ויכתב משׁה את־התורה הזאת ויתנה אל־הכהנים בני לוי הנשׂאים את־ארון ברית יהוה ואל־כל־זקני ישׂראל׃
\par 10 ויצו משׁה אותם לאמר מקץ שׁבע שׁנים במעד שׁנת השׁמטה בחג הסכות׃
\par 11 בבוא כל־ישׂראל לראות את־פני יהוה אלהיך במקום אשׁר יבחר תקרא את־התורה הזאת נגד כל־ישׂראל באזניהם׃
\par 12 הקהל את־העם האנשׁים והנשׁים והטף וגרך אשׁר בשׁעריך למען ישׁמעו ולמען ילמדו ויראו את־יהוה אלהיכם ושׁמרו לעשׂות את־כל־דברי התורה הזאת׃
\par 13 ובניהם אשׁר לא־ידעו ישׁמעו ולמדו ליראה את־יהוה אלהיכם כל־הימים אשׁר אתם חיים על־האדמה אשׁר אתם עברים את־הירדן שׁמה לרשׁתה׃
\par 14 ויאמר יהוה אל־משׁה הן קרבו ימיך למות קרא את־יהושׁע והתיצבו באהל מועד ואצונו וילך משׁה ויהושׁע ויתיצבו באהל מועד׃
\par 15 וירא יהוה באהל בעמוד ענן ויעמד עמוד הענן על־פתח האהל׃
\par 16 ויאמר יהוה אל־משׁה הנך שׁכב עם־אבתיך וקם העם הזה וזנה אחרי אלהי נכר־הארץ אשׁר הוא בא־שׁמה בקרבו ועזבני והפר את־בריתי אשׁר כרתי אתו׃
\par 17 וחרה אפי בו ביום־ההוא ועזבתים והסתרתי פני מהם והיה לאכל ומצאהו רעות רבות וצרות ואמר ביום ההוא הלא על כי־אין אלהי בקרבי מצאוני הרעות האלה׃
\par 18 ואנכי הסתר אסתיר פני ביום ההוא על כל־הרעה אשׁר עשׂה כי פנה אל־אלהים אחרים׃
\par 19 ועתה כתבו לכם את־השׁירה הזאת ולמדה את־בני־ישׂראל שׂימה בפיהם למען תהיה־לי השׁירה הזאת לעד בבני ישׂראל׃
\par 20 כי־אביאנו אל־האדמה אשׁר־נשׁבעתי לאבתיו זבת חלב ודבשׁ ואכל ושׂבע ודשׁן ופנה אל־אלהים אחרים ועבדום ונאצוני והפר את־בריתי׃
\par 21 והיה כי־תמצאן אתו רעות רבות וצרות וענתה השׁירה הזאת לפניו לעד כי לא תשׁכח מפי זרעו כי ידעתי את־יצרו אשׁר הוא עשׂה היום בטרם אביאנו אל־הארץ אשׁר נשׁבעתי׃
\par 22 ויכתב משׁה את־השׁירה הזאת ביום ההוא וילמדה את־בני ישׂראל׃
\par 23 ויצו את־יהושׁע בן־נון ויאמר חזק ואמץ כי אתה תביא את־בני ישׂראל אל־הארץ אשׁר־נשׁבעתי להם ואנכי אהיה עמך׃
\par 24 ויהי ככלות משׁה לכתב את־דברי התורה־הזאת על־ספר עד תמם׃
\par 25 ויצו משׁה את־הלוים נשׂאי ארון ברית־יהוה לאמר׃
\par 26 לקח את ספר התורה הזה ושׂמתם אתו מצד ארון ברית־יהוה אלהיכם והיה־שׁם בך לעד׃
\par 27 כי אנכי ידעתי את־מריך ואת־ערפך הקשׁה הן בעודני חי עמכם היום ממרים היתם עם־יהוה ואף כי־אחרי מותי׃
\par 28 הקהילו אלי את־כל־זקני שׁבטיכם ושׁטריכם ואדברה באזניהם את הדברים האלה ואעידה בם את־השׁמים ואת־הארץ׃
\par 29 כי ידעתי אחרי מותי כי־השׁחת תשׁחתון וסרתם מן־הדרך אשׁר צויתי אתכם וקראת אתכם הרעה באחרית הימים כי־תעשׂו את־הרע בעיני יהוה להכעיסו במעשׂה ידיכם׃
\par 30 וידבר משׁה באזני כל־קהל ישׂראל את־דברי השׁירה הזאת עד תמם׃

\chapter{32}

\par 1 האזינו השׁמים ואדברה ותשׁמע הארץ אמרי־פי׃
\par 2 יערף כמטר לקחי תזל כטל אמרתי כשׂעירם עלי־דשׁא וכרביבים עלי־עשׂב׃
\par 3 כי שׁם יהוה אקרא הבו גדל לאלהינו׃
\par 4 הצור תמים פעלו כי כל־דרכיו משׁפט אל אמונה ואין עול צדיק וישׁר הוא׃
\par 5 שׁחת לו לא בניו מומם דור עקשׁ ופתלתל׃
\par 6 ה־ליהוה תגמלו־זאת עם נבל ולא חכם הלוא־הוא אביך קנך הוא עשׂך ויכננך׃
\par 7 זכר ימות עולם בינו שׁנות דר־ודר שׁאל אביך ויגדך זקניך ויאמרו לך׃
\par 8 בהנחל עליון גוים בהפרידו בני אדם יצב גבלת עמים למספר בני ישׂראל׃
\par 9 כי חלק יהוה עמו יעקב חבל נחלתו׃
\par 10 ימצאהו בארץ מדבר ובתהו ילל ישׁמן יסבבנהו יבוננהו יצרנהו כאישׁון עינו׃
\par 11 כנשׁר יעיר קנו על־גוזליו ירחף יפרשׂ כנפיו יקחהו ישׂאהו על־אברתו׃
\par 12 יהוה בדד ינחנו ואין עמו אל נכר׃
\par 13 ירכבהו על־במותי ארץ ויאכל תנובת שׂדי וינקהו דבשׁ מסלע ושׁמן מחלמישׁ צור׃
\par 14 חמאת בקר וחלב צאן עם־חלב כרים ואילים בני־בשׁן ועתודים עם־חלב כליות חטה ודם־ענב תשׁתה־חמר׃
\par 15 וישׁמן ישׁרון ויבעט שׁמנת עבית כשׂית ויטשׁ אלוה עשׂהו וינבל צור ישׁעתו׃
\par 16 יקנאהו בזרים בתועבת יכעיסהו׃
\par 17 יזבחו לשׁדים לא אלה אלהים לא ידעום חדשׁים מקרב באו לא שׂערום אבתיכם׃
\par 18 צור ילדך תשׁי ותשׁכח אל מחללך׃
\par 19 וירא יהוה וינאץ מכעס בניו ובנתיו׃
\par 20 ויאמר אסתירה פני מהם אראה מה אחריתם כי דור תהפכת המה בנים לא־אמן בם׃
\par 21 הם קנאוני בלא־אל כעסוני בהבליהם ואני אקניאם בלא־עם בגוי נבל אכעיסם׃
\par 22 כי־אשׁ קדחה באפי ותיקד עד־שׁאול תחתית ותאכל ארץ ויבלה ותלהט מוסדי הרים׃
\par 23 אספה עלימו רעות חצי אכלה־בם׃
\par 24 מזי רעב ולחמי רשׁף וקטב מרירי ושׁן־בהמת אשׁלח־בם עם־חמת זחלי עפר׃
\par 25 מחוץ תשׁכל־חרב ומחדרים אימה גם־בחור גם־בתולה יונק עם־אישׁ שׂיבה׃
\par 26 אמרתי אפאיהם אשׁביתה מאנושׁ זכרם׃
\par 27 לולי כעס אויב אגור פן־ינכרו צרימו פן־יאמרו ידנו רמה ולא יהוה פעל כל־זאת׃
\par 28 כי־גוי אבד עצות המה ואין בהם תבונה׃
\par 29 לו חכמו ישׂכילו זאת יבינו לאחריתם׃
\par 30 איכה ירדף אחד אלף ושׁנים יניסו רבבה אם־לא כי־צורם מכרם ויהוה הסגירם׃
\par 31 כי לא כצורנו צורם ואיבינו פלילים׃
\par 32 כי־מגפן סדם גפנם ומשׁדמת עמרה ענבמו ענבי־רושׁ אשׁכלת מררת למו׃
\par 33 חמת תנינם יינם וראשׁ פתנים אכזר׃
\par 34 הלא־הוא כמס עמדי חתום באוצרתי׃
\par 35 לי נקם ושׁלם לעת תמוט רגלם כי קרוב יום אידם וחשׁ עתדת למו׃
\par 36 כי־ידין יהוה עמו ועל־עבדיו יתנחם כי יראה כי־אזלת יד ואפס עצור ועזוב׃
\par 37 ואמר אי אלהימו צור חסיו בו׃
\par 38 אשׁר חלב זבחימו יאכלו ישׁתו יין נסיכם יקומו ויעזרכם יהי עליכם סתרה׃
\par 39 ראו עתה כי אני אני הוא ואין אלהים עמדי אני אמית ואחיה מחצתי ואני ארפא ואין מידי מציל׃
\par 40 כי־אשׂא אל־שׁמים ידי ואמרתי חי אנכי לעלם׃
\par 41 אם־שׁנותי ברק חרבי ותאחז במשׁפט ידי אשׁיב נקם לצרי ולמשׂנאי אשׁלם׃
\par 42 אשׁכיר חצי מדם וחרבי תאכל בשׂר מדם חלל ושׁביה מראשׁ פרעות אויב׃
\par 43 הרנינו גוים עמו כי דם־עבדיו יקום ונקם ישׁיב לצריו וכפר אדמתו עמו׃
\par 44 ויבא משׁה וידבר את־כל־דברי השׁירה־הזאת באזני העם הוא והושׁע בן־נון׃
\par 45 ויכל משׁה לדבר את־כל־הדברים האלה אל־כל־ישׂראל׃
\par 46 ויאמר אלהם שׂימו לבבכם לכל־הדברים אשׁר אנכי מעיד בכם היום אשׁר תצום את־בניכם לשׁמר לעשׂות את־כל־דברי התורה הזאת׃
\par 47 כי לא־דבר רק הוא מכם כי־הוא חייכם ובדבר הזה תאריכו ימים על־האדמה אשׁר אתם עברים את־הירדן שׁמה לרשׁתה׃
\par 48 וידבר יהוה אל־משׁה בעצם היום הזה לאמר׃
\par 49 עלה אל־הר העברים הזה הר־נבו אשׁר בארץ מואב אשׁר על־פני ירחו וראה את־ארץ כנען אשׁר אני נתן לבני ישׂראל לאחזה׃
\par 50 ומת בהר אשׁר אתה עלה שׁמה והאסף אל־עמיך כאשׁר־מת אהרן אחיך בהר ההר ויאסף אל־עמיו׃
\par 51 על אשׁר מעלתם בי בתוך בני ישׂראל במי־מריבת קדשׁ מדבר־צן על אשׁר לא־קדשׁתם אותי בתוך בני ישׂראל׃
\par 52 כי מנגד תראה את־הארץ ושׁמה לא תבוא אל־הארץ אשׁר־אני נתן לבני ישׂראל׃

\chapter{33}

\par 1 וזאת הברכה אשׁר ברך משׁה אישׁ האלהים את־בני ישׂראל לפני מותו׃
\par 2 ויאמר יהוה מסיני בא וזרח משׂעיר למו הופיע מהר פארן ואתה מרבבת קדשׁ מימינו אשׁדת למו׃
\par 3 אף חבב עמים כל־קדשׁיו בידך והם תכו לרגלך ישׂא מדברתיך׃
\par 4 תורה צוה־לנו משׁה מורשׁה קהלת יעקב׃
\par 5 ויהי בישׁרון מלך בהתאסף ראשׁי עם יחד שׁבטי ישׂראל׃
\par 6 יחי ראובן ואל־ימת ויהי מתיו מספר׃
\par 7 וזאת ליהודה ויאמר שׁמע יהוה קול יהודה ואל־עמו תביאנו ידיו רב לו ועזר מצריו תהיה׃
\par 8 וללוי אמר תמיך ואוריך לאישׁ חסידך אשׁר נסיתו במסה תריבהו על־מי מריבה׃
\par 9 האמר לאביו ולאמו לא ראיתיו ואת־אחיו לא הכיר ואת־בנו לא ידע כי שׁמרו אמרתך ובריתך ינצרו׃
\par 10 יורו משׁפטיך ליעקב ותורתך לישׂראל ישׂימו קטורה באפך וכליל על־מזבחך׃
\par 11 ברך יהוה חילו ופעל ידיו תרצה מחץ מתנים קמיו ומשׂנאיו מן־יקומון׃
\par 12 לבנימן אמר ידיד יהוה ישׁכן לבטח עליו חפף עליו כל־היום ובין כתפיו שׁכן׃
\par 13 וליוסף אמר מברכת יהוה ארצו ממגד שׁמים מטל ומתהום רבצת תחת׃
\par 14 וממגד תבואת שׁמשׁ וממגד גרשׁ ירחים׃
\par 15 ומראשׁ הררי־קדם וממגד גבעות עולם׃
\par 16 וממגד ארץ ומלאה ורצון שׁכני סנה תבואתה לראשׁ יוסף ולקדקד נזיר אחיו׃
\par 17 בכור שׁורו הדר לו וקרני ראם קרניו בהם עמים ינגח יחדו אפסי־ארץ והם רבבות אפרים והם אלפי מנשׁה׃
\par 18 ולזבולן אמר שׂמח זבולן בצאתך וישׂשכר באהליך׃
\par 19 עמים הר־יקראו שׁם יזבחו זבחי־צדק כי שׁפע ימים יינקו ושׂפני טמוני חול׃
\par 20 ולגד אמר ברוך מרחיב גד כלביא שׁכן וטרף זרוע אף־קדקד׃
\par 21 וירא ראשׁית לו כי־שׁם חלקת מחקק ספון ויתא ראשׁי עם צדקת יהוה עשׂה ומשׁפטיו עם־ישׂראל׃
\par 22 ולדן אמר דן גור אריה יזנק מן־הבשׁן׃
\par 23 ולנפתלי אמר נפתלי שׂבע רצון ומלא ברכת יהוה ים ודרום ירשׁה׃
\par 24 ולאשׁר אמר ברוך מבנים אשׁר יהי רצוי אחיו וטבל בשׁמן רגלו׃
\par 25 ברזל ונחשׁת מנעלך וכימיך דבאך׃
\par 26 אין כאל ישׁרון רכב שׁמים בעזרך ובגאותו שׁחקים׃
\par 27 מענה אלהי קדם ומתחת זרעת עולם ויגרשׁ מפניך אויב ויאמר השׁמד׃
\par 28 וישׁכן ישׂראל בטח בדד עין יעקב אל־ארץ דגן ותירושׁ אף־שׁמיו יערפו טל׃
\par 29 אשׁריך ישׂראל מי כמוך עם נושׁע ביהוה מגן עזרך ואשׁר־חרב גאותך ויכחשׁו איביך לך ואתה על־במותימו תדרך׃

\chapter{34}

\par 1 ויעל משׁה מערבת מואב אל־הר נבו ראשׁ הפסגה אשׁר על־פני ירחו ויראהו יהוה את־כל־הארץ את־הגלעד עד־דן׃
\par 2 ואת כל־נפתלי ואת־ארץ אפרים ומנשׁה ואת כל־ארץ יהודה עד הים האחרון׃
\par 3 ואת־הנגב ואת־הככר בקעת ירחו עיר התמרים עד־צער׃
\par 4 ויאמר יהוה אליו זאת הארץ אשׁר נשׁבעתי לאברהם ליצחק וליעקב לאמר לזרעך אתננה הראיתיך בעיניך ושׁמה לא תעבר׃
\par 5 וימת שׁם משׁה עבד־יהוה בארץ מואב על־פי יהוה׃
\par 6 ויקבר אתו בגי בארץ מואב מול בית פעור ולא־ידע אישׁ את־קברתו עד היום הזה׃
\par 7 ומשׁה בן־מאה ועשׂרים שׁנה במתו לא־כהתה עינו ולא־נס לחה׃
\par 8 ויבכו בני ישׂראל את־משׁה בערבת מואב שׁלשׁים יום ויתמו ימי בכי אבל משׁה׃
\par 9 ויהושׁע בן־נון מלא רוח חכמה כי־סמך משׁה את־ידיו עליו וישׁמעו אליו בני־ישׂראל ויעשׂו כאשׁר צוה יהוה את־משׁה׃
\par 10 ולא־קם נביא עוד בישׂראל כמשׁה אשׁר ידעו יהוה פנים אל־פנים׃
\par 11 לכל־האתת והמופתים אשׁר שׁלחו יהוה לעשׂות בארץ מצרים לפרעה ולכל־עבדיו ולכל־ארצו׃
\par 12 ולכל היד החזקה ולכל המורא הגדול אשׁר עשׂה משׁה לעיני כל־ישׂראל׃


\end{document}