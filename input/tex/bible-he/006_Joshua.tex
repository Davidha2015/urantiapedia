\begin{document}

\title{יהושע}


\chapter{1}

\par 1 ויהי אחרי מות משׁה עבד יהוה ויאמר יהוה אל־יהושׁע בן־נון משׁרת משׁה לאמר׃
\par 2 משׁה עבדי מת ועתה קום עבר את־הירדן הזה אתה וכל־העם הזה אל־הארץ אשׁר אנכי נתן להם לבני ישׂראל׃
\par 3 כל־מקום אשׁר תדרך כף־רגלכם בו לכם נתתיו כאשׁר דברתי אל־משׁה׃
\par 4 מהמדבר והלבנון הזה ועד־הנהר הגדול נהר־פרת כל ארץ החתים ועד־הים הגדול מבוא השׁמשׁ יהיה גבולכם׃
\par 5 לא־יתיצב אישׁ לפניך כל ימי חייך כאשׁר הייתי עם־משׁה אהיה עמך לא ארפך ולא אעזבך׃
\par 6 חזק ואמץ כי אתה תנחיל את־העם הזה את־הארץ אשׁר־נשׁבעתי לאבותם לתת להם׃
\par 7 רק חזק ואמץ מאד לשׁמר לעשׂות ככל־התורה אשׁר צוך משׁה עבדי אל־תסור ממנו ימין ושׂמאול למען תשׂכיל בכל אשׁר תלך׃
\par 8 לא־ימושׁ ספר התורה הזה מפיך והגית בו יומם ולילה למען תשׁמר לעשׂות ככל־הכתוב בו כי־אז תצליח את־דרכך ואז תשׂכיל׃
\par 9 הלוא צויתיך חזק ואמץ אל־תערץ ואל־תחת כי עמך יהוה אלהיך בכל אשׁר תלך׃
\par 10 ויצו יהושׁע את־שׁטרי העם לאמר׃
\par 11 עברו בקרב המחנה וצוו את־העם לאמר הכינו לכם צידה כי בעוד שׁלשׁת ימים אתם עברים את־הירדן הזה לבוא לרשׁת את־הארץ אשׁר יהוה אלהיכם נתן לכם לרשׁתה׃
\par 12 ולראובני ולגדי ולחצי שׁבט המנשׁה אמר יהושׁע לאמר׃
\par 13 זכור את־הדבר אשׁר צוה אתכם משׁה עבד־יהוה לאמר יהוה אלהיכם מניח לכם ונתן לכם את־הארץ הזאת׃
\par 14 נשׁיכם טפכם ומקניכם ישׁבו בארץ אשׁר נתן לכם משׁה בעבר הירדן ואתם תעברו חמשׁים לפני אחיכם כל גבורי החיל ועזרתם אותם׃
\par 15 עד אשׁר־יניח יהוה לאחיכם ככם וירשׁו גם־המה את־הארץ אשׁר־יהוה אלהיכם נתן להם ושׁבתם לארץ ירשׁתכם וירשׁתם אותה אשׁר נתן לכם משׁה עבד יהוה בעבר הירדן מזרח השׁמשׁ׃
\par 16 ויענו את־יהושׁע לאמר כל אשׁר־צויתנו נעשׂה ואל־כל־אשׁר תשׁלחנו נלך׃
\par 17 ככל אשׁר־שׁמענו אל־משׁה כן נשׁמע אליך רק יהיה יהוה אלהיך עמך כאשׁר היה עם־משׁה׃
\par 18 כל־אישׁ אשׁר־ימרה את־פיך ולא־ישׁמע את־דבריך לכל אשׁר־תצונו יומת רק חזק ואמץ׃

\chapter{2}

\par 1 וישׁלח יהושׁע־בן־נון מן־השׁטים שׁנים־אנשׁים מרגלים חרשׁ לאמר לכו ראו את־הארץ ואת־יריחו וילכו ויבאו בית־אשׁה זונה ושׁמה רחב וישׁכבו־שׁמה׃
\par 2 ויאמר למלך יריחו לאמר הנה אנשׁים באו הנה הלילה מבני ישׂראל לחפר את־הארץ׃
\par 3 וישׁלח מלך יריחו אל־רחב לאמר הוציאי האנשׁים הבאים אליך אשׁר־באו לביתך כי לחפר את־כל־הארץ באו׃
\par 4 ותקח האשׁה את־שׁני האנשׁים ותצפנו ותאמר כן באו אלי האנשׁים ולא ידעתי מאין המה׃
\par 5 ויהי השׁער לסגור בחשׁך והאנשׁים יצאו לא ידעתי אנה הלכו האנשׁים רדפו מהר אחריהם כי תשׂיגום׃
\par 6 והיא העלתם הגגה ותטמנם בפשׁתי העץ הערכות לה על־הגג׃
\par 7 והאנשׁים רדפו אחריהם דרך הירדן על המעברות והשׁער סגרו אחרי כאשׁר יצאו הרדפים אחריהם׃
\par 8 והמה טרם ישׁכבון והיא עלתה עליהם על־הגג׃
\par 9 ותאמר אל־האנשׁים ידעתי כי־נתן יהוה לכם את־הארץ וכי־נפלה אימתכם עלינו וכי נמגו כל־ישׁבי הארץ מפניכם׃
\par 10 כי שׁמענו את אשׁר־הובישׁ יהוה את־מי ים־סוף מפניכם בצאתכם ממצרים ואשׁר עשׂיתם לשׁני מלכי האמרי אשׁר בעבר הירדן לסיחן ולעוג אשׁר החרמתם אותם׃
\par 11 ונשׁמע וימס לבבנו ולא־קמה עוד רוח באישׁ מפניכם כי יהוה אלהיכם הוא אלהים בשׁמים ממעל ועל־הארץ מתחת׃
\par 12 ועתה השׁבעו־נא לי ביהוה כי־עשׂיתי עמכם חסד ועשׂיתם גם־אתם עם־בית אבי חסד ונתתם לי אות אמת׃
\par 13 והחיתם את־אבי ואת־אמי ואת־אחי ואת־אחותי ואת כל־אשׁר להם והצלתם את־נפשׁתינו ממות׃
\par 14 ויאמרו לה האנשׁים נפשׁנו תחתיכם למות אם לא תגידו את־דברנו זה והיה בתת־יהוה לנו את־הארץ ועשׂינו עמך חסד ואמת׃
\par 15 ותורדם בחבל בעד החלון כי ביתה בקיר החומה ובחומה היא יושׁבת׃
\par 16 ותאמר להם ההרה לכו פן־יפגעו בכם הרדפים ונחבתם שׁמה שׁלשׁת ימים עד שׁוב הרדפים ואחר תלכו לדרככם׃
\par 17 ויאמרו אליה האנשׁים נקים אנחנו משׁבעתך הזה אשׁר השׁבעתנו׃
\par 18 הנה אנחנו באים בארץ את־תקות חוט השׁני הזה תקשׁרי בחלון אשׁר הורדתנו בו ואת־אביך ואת־אמך ואת־אחיך ואת כל־בית אביך תאספי אליך הביתה׃
\par 19 והיה כל אשׁר־יצא מדלתי ביתך החוצה דמו בראשׁו ואנחנו נקים וכל אשׁר יהיה אתך בבית דמו בראשׁנו אם־יד תהיה־בו׃
\par 20 ואם־תגידי את־דברנו זה והיינו נקים משׁבעתך אשׁר השׁבעתנו׃
\par 21 ותאמר כדבריכם כן־הוא ותשׁלחם וילכו ותקשׁר את־תקות השׁני בחלון׃
\par 22 וילכו ויבאו ההרה וישׁבו שׁם שׁלשׁת ימים עד־שׁבו הרדפים ויבקשׁו הרדפים בכל־הדרך ולא מצאו׃
\par 23 וישׁבו שׁני האנשׁים וירדו מההר ויעברו ויבאו אל־יהושׁע בן־נון ויספרו־לו את כל־המצאות אותם׃
\par 24 ויאמרו אל־יהושׁע כי־נתן יהוה בידנו את־כל־הארץ וגם־נמגו כל־ישׁבי הארץ מפנינו׃

\chapter{3}

\par 1 וישׁכם יהושׁע בבקר ויסעו מהשׁטים ויבאו עד־הירדן הוא וכל־בני ישׂראל וילנו שׁם טרם יעברו׃
\par 2 ויהי מקצה שׁלשׁת ימים ויעברו השׁטרים בקרב המחנה׃
\par 3 ויצוו את־העם לאמר כראותכם את ארון ברית־יהוה אלהיכם והכהנים הלוים נשׂאים אתו ואתם תסעו ממקומכם והלכתם אחריו׃
\par 4 אך רחוק יהיה ביניכם ובינו כאלפים אמה במדה אל־תקרבו אליו למען אשׁר־תדעו את־הדרך אשׁר תלכו־בה כי לא עברתם בדרך מתמול שׁלשׁום׃
\par 5 ויאמר יהושׁע אל־העם התקדשׁו כי מחר יעשׂה יהוה בקרבכם נפלאות׃
\par 6 ויאמר יהושׁע אל־הכהנים לאמר שׂאו את־ארון הברית ועברו לפני העם וישׂאו את־ארון הברית וילכו לפני העם׃
\par 7 ויאמר יהוה אל־יהושׁע היום הזה אחל גדלך בעיני כל־ישׂראל אשׁר ידעון כי כאשׁר הייתי עם־משׁה אהיה עמך׃
\par 8 ואתה תצוה את־הכהנים נשׂאי ארון־הברית לאמר כבאכם עד־קצה מי הירדן בירדן תעמדו׃
\par 9 ויאמר יהושׁע אל־בני ישׂראל גשׁו הנה ושׁמעו את־דברי יהוה אלהיכם׃
\par 10 ויאמר יהושׁע בזאת תדעון כי אל חי בקרבכם והורשׁ יורישׁ מפניכם את־הכנעני ואת־החתי ואת־החוי ואת־הפרזי ואת־הגרגשׁי והאמרי והיבוסי׃
\par 11 הנה ארון הברית אדון כל־הארץ עבר לפניכם בירדן׃
\par 12 ועתה קחו לכם שׁני עשׂר אישׁ משׁבטי ישׂראל אישׁ־אחד אישׁ־אחד לשׁבט׃
\par 13 והיה כנוח כפות רגלי הכהנים נשׂאי ארון יהוה אדון כל־הארץ במי הירדן מי הירדן יכרתון המים הירדים מלמעלה ויעמדו נד אחד׃
\par 14 ויהי בנסע העם מאהליהם לעבר את־הירדן והכהנים נשׂאי הארון הברית לפני העם׃
\par 15 וכבוא נשׂאי הארון עד־הירדן ורגלי הכהנים נשׂאי הארון נטבלו בקצה המים והירדן מלא על־כל־גדותיו כל ימי קציר׃
\par 16 ויעמדו המים הירדים מלמעלה קמו נד־אחד הרחק מאד באדם העיר אשׁר מצד צרתן והירדים על ים הערבה ים־המלח תמו נכרתו והעם עברו נגד יריחו׃
\par 17 ויעמדו הכהנים נשׂאי הארון ברית־יהוה בחרבה בתוך הירדן הכן וכל־ישׂראל עברים בחרבה עד אשׁר־תמו כל־הגוי לעבר את־הירדן׃

\chapter{4}

\par 1 ויהי כאשׁר־תמו כל־הגוי לעבור את־הירדן ויאמר יהוה אל־יהושׁע לאמר׃
\par 2 קחו לכם מן־העם שׁנים עשׂר אנשׁים אישׁ־אחד אישׁ־אחד משׁבט׃
\par 3 וצוו אותם לאמר שׂאו־לכם מזה מתוך הירדן ממצב רגלי הכהנים הכין שׁתים־עשׂרה אבנים והעברתם אותם עמכם והנחתם אותם במלון אשׁר־תלינו בו הלילה׃
\par 4 ויקרא יהושׁע אל־שׁנים העשׂר אישׁ אשׁר הכין מבני ישׂראל אישׁ־אחד אישׁ־אחד משׁבט׃
\par 5 ויאמר להם יהושׁע עברו לפני ארון יהוה אלהיכם אל־תוך הירדן והרימו לכם אישׁ אבן אחת על־שׁכמו למספר שׁבטי בני־ישׂראל׃
\par 6 למען תהיה זאת אות בקרבכם כי־ישׁאלון בניכם מחר לאמר מה האבנים האלה לכם׃
\par 7 ואמרתם להם אשׁר נכרתו מימי הירדן מפני ארון ברית־יהוה בעברו בירדן נכרתו מי הירדן והיו האבנים האלה לזכרון לבני ישׂראל עד־עולם׃
\par 8 ויעשׂו־כן בני־ישׂראל כאשׁר צוה יהושׁע וישׂאו שׁתי־עשׂרה אבנים מתוך הירדן כאשׁר דבר יהוה אל־יהושׁע למספר שׁבטי בני־ישׂראל ויעברום עמם אל־המלון וינחום שׁם׃
\par 9 ושׁתים עשׂרה אבנים הקים יהושׁע בתוך הירדן תחת מצב רגלי הכהנים נשׂאי ארון הברית ויהיו שׁם עד היום הזה׃
\par 10 והכהנים נשׂאי הארון עמדים בתוך הירדן עד תם כל־הדבר אשׁר־צוה יהוה את־יהושׁע לדבר אל־העם ככל אשׁר־צוה משׁה את־יהושׁע וימהרו העם ויעברו׃
\par 11 ויהי כאשׁר־תם כל־העם לעבור ויעבר ארון־יהוה והכהנים לפני העם׃
\par 12 ויעברו בני־ראובן ובני־גד וחצי שׁבט המנשׁה חמשׁים לפני בני ישׂראל כאשׁר דבר אליהם משׁה׃
\par 13 כארבעים אלף חלוצי הצבא עברו לפני יהוה למלחמה אל ערבות יריחו׃
\par 14 ביום ההוא גדל יהוה את־יהושׁע בעיני כל־ישׂראל ויראו אתו כאשׁר יראו את־משׁה כל־ימי חייו׃
\par 15 ויאמר יהוה אל־יהושׁע לאמר׃
\par 16 צוה את־הכהנים נשׂאי ארון העדות ויעלו מן־הירדן׃
\par 17 ויצו יהושׁע את־הכהנים לאמר עלו מן־הירדן׃
\par 18 ויהי בעלות הכהנים נשׂאי ארון ברית־יהוה מתוך הירדן נתקו כפות רגלי הכהנים אל החרבה וישׁבו מי־הירדן למקומם וילכו כתמול־שׁלשׁום על־כל־גדותיו׃
\par 19 והעם עלו מן־הירדן בעשׂור לחדשׁ הראשׁון ויחנו בגלגל בקצה מזרח יריחו׃
\par 20 ואת שׁתים עשׂרה האבנים האלה אשׁר לקחו מן־הירדן הקים יהושׁע בגלגל׃
\par 21 ויאמר אל־בני ישׂראל לאמר אשׁר ישׁאלון בניכם מחר את־אבותם לאמר מה האבנים האלה׃
\par 22 והודעתם את־בניכם לאמר ביבשׁה עבר ישׂראל את־הירדן הזה׃
\par 23 אשׁר־הובישׁ יהוה אלהיכם את־מי הירדן מפניכם עד־עברכם כאשׁר עשׂה יהוה אלהיכם לים־סוף אשׁר־הובישׁ מפנינו עד־עברנו׃
\par 24 למען דעת כל־עמי הארץ את־יד יהוה כי חזקה היא למען יראתם את־יהוה אלהיכם כל־הימים׃

\chapter{5}

\par 1 ויהי כשׁמע כל־מלכי האמרי אשׁר בעבר הירדן ימה וכל־מלכי הכנעני אשׁר על־הים את אשׁר־הובישׁ יהוה את־מי הירדן מפני בני־ישׂראל עד־עברנו וימס לבבם ולא־היה בם עוד רוח מפני בני־ישׂראל׃
\par 2 בעת ההיא אמר יהוה אל־יהושׁע עשׂה לך חרבות צרים ושׁוב מל את־בני־ישׂראל שׁנית׃
\par 3 ויעשׂ־לו יהושׁע חרבות צרים וימל את־בני ישׂראל אל־גבעת הערלות׃
\par 4 וזה הדבר אשׁר־מל יהושׁע כל־העם היצא ממצרים הזכרים כל אנשׁי המלחמה מתו במדבר בדרך בצאתם ממצרים׃
\par 5 כי־מלים היו כל־העם היצאים וכל־העם הילדים במדבר בדרך בצאתם ממצרים לא־מלו׃
\par 6 כי ארבעים שׁנה הלכו בני־ישׂראל במדבר עד־תם כל־הגוי אנשׁי המלחמה היצאים ממצרים אשׁר לא־שׁמעו בקול יהוה אשׁר נשׁבע יהוה להם לבלתי הראותם את־הארץ אשׁר נשׁבע יהוה לאבותם לתת לנו ארץ זבת חלב ודבשׁ׃
\par 7 ואת־בניהם הקים תחתם אתם מל יהושׁע כי־ערלים היו כי לא־מלו אותם בדרך׃
\par 8 ויהי כאשׁר־תמו כל־הגוי להמול וישׁבו תחתם במחנה עד חיותם׃
\par 9 ויאמר יהוה אל־יהושׁע היום גלותי את־חרפת מצרים מעליכם ויקרא שׁם המקום ההוא גלגל עד היום הזה׃
\par 10 ויחנו בני־ישׂראל בגלגל ויעשׂו את־הפסח בארבעה עשׂר יום לחדשׁ בערב בערבות יריחו׃
\par 11 ויאכלו מעבור הארץ ממחרת הפסח מצות וקלוי בעצם היום הזה׃
\par 12 וישׁבת המן ממחרת באכלם מעבור הארץ ולא־היה עוד לבני ישׂראל מן ויאכלו מתבואת ארץ כנען בשׁנה ההיא׃
\par 13 ויהי בהיות יהושׁע ביריחו וישׂא עיניו וירא והנה־אישׁ עמד לנגדו וחרבו שׁלופה בידו וילך יהושׁע אליו ויאמר לו הלנו אתה אם־לצרינו׃
\par 14 ויאמר לא כי אני שׂר־צבא־יהוה עתה באתי ויפל יהושׁע אל־פניו ארצה וישׁתחו ויאמר לו מה אדני מדבר אל־עבדו׃
\par 15 ויאמר שׂר־צבא יהוה אל־יהושׁע שׁל־נעלך מעל רגלך כי המקום אשׁר אתה עמד עליו קדשׁ הוא ויעשׂ יהושׁע כן׃

\chapter{6}

\par 1 ויריחו סגרת ומסגרת מפני בני ישׂראל אין יוצא ואין בא׃
\par 2 ויאמר יהוה אל־יהושׁע ראה נתתי בידך את־יריחו ואת־מלכה גבורי החיל׃
\par 3 וסבתם את־העיר כל אנשׁי המלחמה הקיף את־העיר פעם אחת כה תעשׂה שׁשׁת ימים׃
\par 4 ושׁבעה כהנים ישׂאו שׁבעה שׁופרות היובלים לפני הארון וביום השׁביעי תסבו את־העיר שׁבע פעמים והכהנים יתקעו בשׁופרות׃
\par 5 והיה במשׁך בקרן היובל בשׁמעכם את־קול השׁופר יריעו כל־העם תרועה גדולה ונפלה חומת העיר תחתיה ועלו העם אישׁ נגדו׃
\par 6 ויקרא יהושׁע בן־נון אל־הכהנים ויאמר אלהם שׂאו את־ארון הברית ושׁבעה כהנים ישׂאו שׁבעה שׁופרות יובלים לפני ארון יהוה׃
\par 7 ויאמרו אל־העם עברו וסבו את־העיר והחלוץ יעבר לפני ארון יהוה׃
\par 8 ויהי כאמר יהושׁע אל־העם ושׁבעה הכהנים נשׂאים שׁבעה שׁופרות היובלים לפני יהוה עברו ותקעו בשׁופרות וארון ברית יהוה הלך אחריהם׃
\par 9 והחלוץ הלך לפני הכהנים תקעו השׁופרות והמאסף הלך אחרי הארון הלוך ותקוע בשׁופרות׃
\par 10 ואת־העם צוה יהושׁע לאמר לא תריעו ולא־תשׁמיעו את־קולכם ולא־יצא מפיכם דבר עד יום אמרי אליכם הריעו והריעתם׃
\par 11 ויסב ארון־יהוה את־העיר הקף פעם אחת ויבאו המחנה וילינו במחנה׃
\par 12 וישׁכם יהושׁע בבקר וישׂאו הכהנים את־ארון יהוה׃
\par 13 ושׁבעה הכהנים נשׂאים שׁבעה שׁופרות היבלים לפני ארון יהוה הלכים הלוך ותקעו בשׁופרות והחלוץ הלך לפניהם והמאסף הלך אחרי ארון יהוה הולך ותקוע בשׁופרות׃
\par 14 ויסבו את־העיר ביום השׁני פעם אחת וישׁבו המחנה כה עשׂו שׁשׁת ימים׃
\par 15 ויהי ביום השׁביעי וישׁכמו כעלות השׁחר ויסבו את־העיר כמשׁפט הזה שׁבע פעמים רק ביום ההוא סבבו את־העיר שׁבע פעמים׃
\par 16 ויהי בפעם השׁביעית תקעו הכהנים בשׁופרות ויאמר יהושׁע אל־העם הריעו כי־נתן יהוה לכם את־העיר׃
\par 17 והיתה העיר חרם היא וכל־אשׁר־בה ליהוה רק רחב הזונה תחיה היא וכל־אשׁר אתה בבית כי החבאתה את־המלאכים אשׁר שׁלחנו׃
\par 18 ורק־אתם שׁמרו מן־החרם פן־תחרימו ולקחתם מן־החרם ושׂמתם את־מחנה ישׂראל לחרם ועכרתם אותו׃
\par 19 וכל כסף וזהב וכלי נחשׁת וברזל קדשׁ הוא ליהוה אוצר יהוה יבוא׃
\par 20 וירע העם ויתקעו בשׁפרות ויהי כשׁמע העם את־קול השׁופר ויריעו העם תרועה גדולה ותפל החומה תחתיה ויעל העם העירה אישׁ נגדו וילכדו את־העיר׃
\par 21 ויחרימו את־כל־אשׁר בעיר מאישׁ ועד־אשׁה מנער ועד־זקן ועד שׁור ושׂה וחמור לפי־חרב׃
\par 22 ולשׁנים האנשׁים המרגלים את־הארץ אמר יהושׁע באו בית־האשׁה הזונה והוציאו משׁם את־האשׁה ואת־כל־אשׁר־לה כאשׁר נשׁבעתם לה׃
\par 23 ויבאו הנערים המרגלים ויציאו את־רחב ואת־אביה ואת־אמה ואת־אחיה ואת־כל־אשׁר־לה ואת כל־משׁפחותיה הוציאו ויניחום מחוץ למחנה ישׂראל׃
\par 24 והעיר שׂרפו באשׁ וכל־אשׁר־בה רק הכסף והזהב וכלי הנחשׁת והברזל נתנו אוצר בית־יהוה׃
\par 25 ואת־רחב הזונה ואת־בית אביה ואת־כל־אשׁר־לה החיה יהושׁע ותשׁב בקרב ישׂראל עד היום הזה כי החביאה את־המלאכים אשׁר־שׁלח יהושׁע לרגל את־יריחו׃
\par 26 וישׁבע יהושׁע בעת ההיא לאמר ארור האישׁ לפני יהוה אשׁר יקום ובנה את־העיר הזאת את־יריחו בבכרו ייסדנה ובצעירו יציב דלתיה׃
\par 27 ויהי יהוה את־יהושׁע ויהי שׁמעו בכל־הארץ׃

\chapter{7}

\par 1 וימעלו בני־ישׂראל מעל בחרם ויקח עכן בן־כרמי בן־זבדי בן־זרח למטה יהודה מן־החרם ויחר־אף יהוה בבני ישׂראל׃
\par 2 וישׁלח יהושׁע אנשׁים מיריחו העי אשׁר עם־בית און מקדם לבית־אל ויאמר אליהם לאמר עלו ורגלו את־הארץ ויעלו האנשׁים וירגלו את־העי׃
\par 3 וישׁבו אל־יהושׁע ויאמרו אליו אל־יעל כל־העם כאלפים אישׁ או כשׁלשׁת אלפים אישׁ יעלו ויכו את־העי אל־תיגע־שׁמה את־כל־העם כי מעט המה׃
\par 4 ויעלו מן־העם שׁמה כשׁלשׁת אלפים אישׁ וינסו לפני אנשׁי העי׃
\par 5 ויכו מהם אנשׁי העי כשׁלשׁים ושׁשׁה אישׁ וירדפום לפני השׁער עד־השׁברים ויכום במורד וימס לבב־העם ויהי למים׃
\par 6 ויקרע יהושׁע שׂמלתיו ויפל על־פניו ארצה לפני ארון יהוה עד־הערב הוא וזקני ישׂראל ויעלו עפר על־ראשׁם׃
\par 7 ויאמר יהושׁע אהה אדני יהוה למה העברת העביר את־העם הזה את־הירדן לתת אתנו ביד האמרי להאבידנו ולו הואלנו ונשׁב בעבר הירדן׃
\par 8 בי אדני מה אמר אחרי אשׁר הפך ישׂראל ערף לפני איביו׃
\par 9 וישׁמעו הכנעני וכל ישׁבי הארץ ונסבו עלינו והכריתו את־שׁמנו מן־הארץ ומה־תעשׂה לשׁמך הגדול׃
\par 10 ויאמר יהוה אל־יהושׁע קם לך למה זה אתה נפל על־פניך׃
\par 11 חטא ישׂראל וגם עברו את־בריתי אשׁר צויתי אותם וגם לקחו מן־החרם וגם גנבו וגם כחשׁו וגם שׂמו בכליהם׃
\par 12 ולא יכלו בני ישׂראל לקום לפני איביהם ערף יפנו לפני איביהם כי היו לחרם לא אוסיף להיות עמכם אם־לא תשׁמידו החרם מקרבכם׃
\par 13 קם קדשׁ את־העם ואמרת התקדשׁו למחר כי כה אמר יהוה אלהי ישׂראל חרם בקרבך ישׂראל לא תוכל לקום לפני איביך עד־הסירכם החרם מקרבכם׃
\par 14 ונקרבתם בבקר לשׁבטיכם והיה השׁבט אשׁר־ילכדנו יהוה יקרב למשׁפחות והמשׁפחה אשׁר־ילכדנה יהוה תקרב לבתים והבית אשׁר ילכדנו יהוה יקרב לגברים׃
\par 15 והיה הנלכד בחרם ישׂרף באשׁ אתו ואת־כל־אשׁר־לו כי עבר את־ברית יהוה וכי־עשׂה נבלה בישׂראל׃
\par 16 וישׁכם יהושׁע בבקר ויקרב את־ישׂראל לשׁבטיו וילכד שׁבט יהודה׃
\par 17 ויקרב את־משׁפחת יהודה וילכד את משׁפחת הזרחי ויקרב את־משׁפחת הזרחי לגברים וילכד זבדי׃
\par 18 ויקרב את־ביתו לגברים וילכד עכן בן־כרמי בן־זבדי בן־זרח למטה יהודה׃
\par 19 ויאמר יהושׁע אל־עכן בני שׂים־נא כבוד ליהוה אלהי ישׂראל ותן־לו תודה והגד־נא לי מה עשׂית אל־תכחד ממני׃
\par 20 ויען עכן את־יהושׁע ויאמר אמנה אנכי חטאתי ליהוה אלהי ישׂראל וכזאת וכזאת עשׂיתי׃
\par 21 ואראה בשׁלל אדרת שׁנער אחת טובה ומאתים שׁקלים כסף ולשׁון זהב אחד חמשׁים שׁקלים משׁקלו ואחמדם ואקחם והנם טמונים בארץ בתוך האהלי והכסף תחתיה׃
\par 22 וישׁלח יהושׁע מלאכים וירצו האהלה והנה טמונה באהלו והכסף תחתיה׃
\par 23 ויקחום מתוך האהל ויבאום אל־יהושׁע ואל כל־בני ישׂראל ויצקם לפני יהוה׃
\par 24 ויקח יהושׁע את־עכן בן־זרח ואת־הכסף ואת־האדרת ואת־לשׁון הזהב ואת־בניו ואת־בנתיו ואת־שׁורו ואת־חמרו ואת־צאנו ואת־אהלו ואת־כל־אשׁר־לו וכל־ישׂראל עמו ויעלו אתם עמק עכור׃
\par 25 ויאמר יהושׁע מה עכרתנו יעכרך יהוה ביום הזה וירגמו אתו כל־ישׂראל אבן וישׂרפו אתם באשׁ ויסקלו אתם באבנים׃
\par 26 ויקימו עליו גל־אבנים גדול עד היום הזה וישׁב יהוה מחרון אפו על־כן קרא שׁם המקום ההוא עמק עכור עד היום הזה׃

\chapter{8}

\par 1 ויאמר יהוה אל־יהושׁע אל־תירא ואל־תחת קח עמך את כל־עם המלחמה וקום עלה העי ראה נתתי בידך את־מלך העי ואת־עמו ואת־עירו ואת־ארצו׃
\par 2 ועשׂית לעי ולמלכה כאשׁר עשׂית ליריחו ולמלכה רק־שׁללה ובהמתה תבזו לכם שׂים־לך ארב לעיר מאחריה׃
\par 3 ויקם יהושׁע וכל־עם המלחמה לעלות העי ויבחר יהושׁע שׁלשׁים אלף אישׁ גבורי החיל וישׁלחם לילה׃
\par 4 ויצו אתם לאמר ראו אתם ארבים לעיר מאחרי העיר אל־תרחיקו מן־העיר מאד והייתם כלכם נכנים׃
\par 5 ואני וכל־העם אשׁר אתי נקרב אל־העיר והיה כי־יצאו לקראתנו כאשׁר בראשׁנה ונסנו לפניהם׃
\par 6 ויצאו אחרינו עד התיקנו אותם מן־העיר כי יאמרו נסים לפנינו כאשׁר בראשׁנה ונסנו לפניהם׃
\par 7 ואתם תקמו מהאורב והורשׁתם את־העיר ונתנה יהוה אלהיכם בידכם׃
\par 8 והיה כתפשׂכם את־העיר תציתו את־העיר באשׁ כדבר יהוה תעשׂו ראו צויתי אתכם׃
\par 9 וישׁלחם יהושׁע וילכו אל־המארב וישׁבו בין בית־אל ובין העי מים לעי וילן יהושׁע בלילה ההוא בתוך העם׃
\par 10 וישׁכם יהושׁע בבקר ויפקד את־העם ויעל הוא וזקני ישׂראל לפני העם העי׃
\par 11 וכל־העם המלחמה אשׁר אתו עלו ויגשׁו ויבאו נגד העיר ויחנו מצפון לעי והגי בינו ובין־העי׃
\par 12 ויקח כחמשׁת אלפים אישׁ וישׂם אותם ארב בין בית־אל ובין העי מים לעיר׃
\par 13 וישׂימו העם את־כל־המחנה אשׁר מצפון לעיר ואת־עקבו מים לעיר וילך יהושׁע בלילה ההוא בתוך העמק׃
\par 14 ויהי כראות מלך־העי וימהרו וישׁכימו ויצאו אנשׁי־העיר לקראת־ישׂראל למלחמה הוא וכל־עמו למועד לפני הערבה והוא לא ידע כי־ארב לו מאחרי העיר׃
\par 15 וינגעו יהושׁע וכל־ישׂראל לפניהם וינסו דרך המדבר׃
\par 16 ויזעקו כל־העם אשׁר בעיר לרדף אחריהם וירדפו אחרי יהושׁע וינתקו מן־העיר׃
\par 17 ולא־נשׁאר אישׁ בעי ובית אל אשׁר לא־יצאו אחרי ישׂראל ויעזבו את־העיר פתוחה וירדפו אחרי ישׂראל׃
\par 18 ויאמר יהוה אל־יהושׁע נטה בכידון אשׁר־בידך אל־העי כי בידך אתננה ויט יהושׁע בכידון אשׁר־בידו אל־העיר׃
\par 19 והאורב קם מהרה ממקומו וירוצו כנטות ידו ויבאו העיר וילכדוה וימהרו ויציתו את־העיר באשׁ׃
\par 20 ויפנו אנשׁי העי אחריהם ויראו והנה עלה עשׁן העיר השׁמימה ולא־היה בהם ידים לנוס הנה והנה והעם הנס המדבר נהפך אל־הרודף׃
\par 21 ויהושׁע וכל־ישׂראל ראו כי־לכד הארב את־העיר וכי עלה עשׁן העיר וישׁבו ויכו את־אנשׁי העי׃
\par 22 ואלה יצאו מן־העיר לקראתם ויהיו לישׂראל בתוך אלה מזה ואלה מזה ויכו אותם עד־בלתי השׁאיר־לו שׂריד ופליט׃
\par 23 ואת־מלך העי תפשׂו חי ויקרבו אתו אל־יהושׁע׃
\par 24 ויהי ככלות ישׂראל להרג את־כל־ישׁבי העי בשׂדה במדבר אשׁר רדפום בו ויפלו כלם לפי־חרב עד־תמם וישׁבו כל־ישׂראל העי ויכו אתה לפי־חרב׃
\par 25 ויהי כל־הנפלים ביום ההוא מאישׁ ועד־אשׁה שׁנים עשׂר אלף כל אנשׁי העי׃
\par 26 ויהושׁע לא־השׁיב ידו אשׁר נטה בכידון עד אשׁר החרים את כל־ישׁבי העי׃
\par 27 רק הבהמה ושׁלל העיר ההיא בזזו להם ישׂראל כדבר יהוה אשׁר צוה את־יהושׁע׃
\par 28 וישׂרף יהושׁע את־העי וישׂימה תל־עולם שׁממה עד היום הזה׃
\par 29 ואת־מלך העי תלה על־העץ עד־עת הערב וכבוא השׁמשׁ צוה יהושׁע וירידו את־נבלתו מן־העץ וישׁליכו אותה אל־פתח שׁער העיר ויקימו עליו גל־אבנים גדול עד היום הזה׃
\par 30 אז יבנה יהושׁע מזבח ליהוה אלהי ישׂראל בהר עיבל׃
\par 31 כאשׁר צוה משׁה עבד־יהוה את־בני ישׂראל ככתוב בספר תורת משׁה מזבח אבנים שׁלמות אשׁר לא־הניף עליהן ברזל ויעלו עליו עלות ליהוה ויזבחו שׁלמים׃
\par 32 ויכתב־שׁם על־האבנים את משׁנה תורת משׁה אשׁר כתב לפני בני ישׂראל׃
\par 33 וכל־ישׂראל וזקניו ושׁטרים ושׁפטיו עמדים מזה ומזה לארון נגד הכהנים הלוים נשׂאי ארון ברית־יהוה כגר כאזרח חציו אל־מול הר־גרזים והחציו אל־מול הר־עיבל כאשׁר צוה משׁה עבד־יהוה לברך את־העם ישׂראל בראשׁנה׃
\par 34 ואחרי־כן קרא את־כל־דברי התורה הברכה והקללה ככל־הכתוב בספר התורה׃
\par 35 לא־היה דבר מכל אשׁר־צוה משׁה אשׁר לא־קרא יהושׁע נגד כל־קהל ישׂראל והנשׁים והטף והגר ההלך בקרבם׃

\chapter{9}

\par 1 ויהי כשׁמע כל־המלכים אשׁר בעבר הירדן בהר ובשׁפלה ובכל חוף הים הגדול אל־מול הלבנון החתי והאמרי הכנעני הפרזי החוי והיבוסי׃
\par 2 ויתקבצו יחדו להלחם עם־יהושׁע ועם־ישׂראל פה אחד׃
\par 3 וישׁבי גבעון שׁמעו את אשׁר עשׂה יהושׁע ליריחו ולעי׃
\par 4 ויעשׂו גם־המה בערמה וילכו ויצטירו ויקחו שׂקים בלים לחמוריהם ונאדות יין בלים ומבקעים ומצררים׃
\par 5 ונעלות בלות ומטלאות ברגליהם ושׂלמות בלות עליהם וכל לחם צידם יבשׁ היה נקדים׃
\par 6 וילכו אל־יהושׁע אל־המחנה הגלגל ויאמרו אליו ואל־אישׁ ישׂראל מארץ רחוקה באנו ועתה כרתו־לנו ברית׃
\par 7 ויאמרו אישׁ־ישׂראל אל־החוי אולי בקרבי אתה יושׁב ואיך אכרות־לך ברית׃
\par 8 ויאמרו אל־יהושׁע עבדיך אנחנו ויאמר אלהם יהושׁע מי אתם ומאין תבאו׃
\par 9 ויאמרו אליו מארץ רחוקה מאד באו עבדיך לשׁם יהוה אלהיך כי־שׁמענו שׁמעו ואת כל־אשׁר עשׂה במצרים׃
\par 10 ואת כל־אשׁר עשׂה לשׁני מלכי האמרי אשׁר בעבר הירדן לסיחון מלך חשׁבון ולעוג מלך־הבשׁן אשׁר בעשׁתרות׃
\par 11 ויאמרו אלינו זקינינו וכל־ישׁבי ארצנו לאמר קחו בידכם צידה לדרך ולכו לקראתם ואמרתם אליהם עבדיכם אנחנו ועתה כרתו־לנו ברית׃
\par 12 זה לחמנו חם הצטידנו אתו מבתינו ביום צאתנו ללכת אליכם ועתה הנה יבשׁ והיה נקדים׃
\par 13 ואלה נאדות היין אשׁר מלאנו חדשׁים והנה התבקעו ואלה שׂלמותינו ונעלינו בלו מרב הדרך מאד׃
\par 14 ויקחו האנשׁים מצידם ואת־פי יהוה לא שׁאלו׃
\par 15 ויעשׂ להם יהושׁע שׁלום ויכרת להם ברית לחיותם וישׁבעו להם נשׂיאי העדה׃
\par 16 ויהי מקצה שׁלשׁת ימים אחרי אשׁר־כרתו להם ברית וישׁמעו כי־קרבים הם אליו ובקרבו הם ישׁבים׃
\par 17 ויסעו בני־ישׂראל ויבאו אל־עריהם ביום השׁלישׁי ועריהם גבעון והכפירה ובארות וקרית יערים׃
\par 18 ולא הכום בני ישׂראל כי־נשׁבעו להם נשׂיאי העדה ביהוה אלהי ישׂראל וילנו כל־העדה על־הנשׂיאים׃
\par 19 ויאמרו כל־הנשׂיאים אל־כל־העדה אנחנו נשׁבענו להם ביהוה אלהי ישׂראל ועתה לא נוכל לנגע בהם׃
\par 20 זאת נעשׂה להם והחיה אותם ולא־יהיה עלינו קצף על־השׁבועה אשׁר־נשׁבענו להם׃
\par 21 ויאמרו אליהם הנשׂיאים יחיו ויהיו חטבי עצים ושׁאבי־מים לכל־העדה כאשׁר דברו להם הנשׂיאים׃
\par 22 ויקרא להם יהושׁע וידבר אליהם לאמר למה רמיתם אתנו לאמר רחוקים אנחנו מכם מאד ואתם בקרבנו ישׁבים׃
\par 23 ועתה ארורים אתם ולא־יכרת מכם עבד וחטבי עצים ושׁאבי־מים לבית אלהי׃
\par 24 ויענו את־יהושׁע ויאמרו כי הגד הגד לעבדיך את אשׁר צוה יהוה אלהיך את־משׁה עבדו לתת לכם את־כל־הארץ ולהשׁמיד את־כל־ישׁבי הארץ מפניכם ונירא מאד לנפשׁתינו מפניכם ונעשׂה את־הדבר הזה׃
\par 25 ועתה הננו בידך כטוב וכישׁר בעיניך לעשׂות לנו עשׂה׃
\par 26 ויעשׂ להם כן ויצל אותם מיד בני־ישׂראל ולא הרגום׃
\par 27 ויתנם יהושׁע ביום ההוא חטבי עצים ושׁאבי מים לעדה ולמזבח יהוה עד־היום הזה אל־המקום אשׁר יבחר׃

\chapter{10}

\par 1 ויהי כשׁמע אדני־צדק מלך ירושׁלם כי־לכד יהושׁע את־העי ויחרימה כאשׁר עשׂה ליריחו ולמלכה כן־עשׂה לעי ולמלכה וכי השׁלימו ישׁבי גבעון את־ישׂראל ויהיו בקרבם׃
\par 2 וייראו מאד כי עיר גדולה גבעון כאחת ערי הממלכה וכי היא גדולה מן־העי וכל־אנשׁיה גברים׃
\par 3 וישׁלח אדני־צדק מלך ירושׁלם אל־הוהם מלך־חברון ואל־פראם מלך־ירמות ואל־יפיע מלך־לכישׁ ואל־דביר מלך־עגלון לאמר׃
\par 4 עלו־אלי ועזרני ונכה את־גבעון כי־השׁלימה את־יהושׁע ואת־בני ישׂראל׃
\par 5 ויאספו ויעלו חמשׁת מלכי האמרי מלך ירושׁלם מלך־חברון מלך־ירמות מלך־לכישׁ מלך־עגלון הם וכל־מחניהם ויחנו על־גבעון וילחמו עליה׃
\par 6 וישׁלחו אנשׁי גבעון אל־יהושׁע אל־המחנה הגלגלה לאמר אל־תרף ידיך מעבדיך עלה אלינו מהרה והושׁיעה לנו ועזרנו כי נקבצו אלינו כל־מלכי האמרי ישׁבי ההר׃
\par 7 ויעל יהושׁע מן־הגלגל הוא וכל־עם המלחמה עמו וכל גבורי החיל׃
\par 8 ויאמר יהוה אל־יהושׁע אל־תירא מהם כי בידך נתתים לא־יעמד אישׁ מהם בפניך׃
\par 9 ויבא אליהם יהושׁע פתאם כל־הלילה עלה מן־הגלגל׃
\par 10 ויהמם יהוה לפני ישׂראל ויכם מכה־גדולה בגבעון וירדפם דרך מעלה בית־חורן ויכם עד־עזקה ועד־מקדה׃
\par 11 ויהי בנסם מפני ישׂראל הם במורד בית־חורן ויהוה השׁליך עליהם אבנים גדלות מן־השׁמים עד־עזקה וימתו רבים אשׁר־מתו באבני הברד מאשׁר הרגו בני ישׂראל בחרב׃
\par 12 אז ידבר יהושׁע ליהוה ביום תת יהוה את־האמרי לפני בני ישׂראל ויאמר לעיני ישׂראל שׁמשׁ בגבעון דום וירח בעמק אילון׃
\par 13 וידם השׁמשׁ וירח עמד עד־יקם גוי איביו הלא־היא כתובה על־ספר הישׁר ויעמד השׁמשׁ בחצי השׁמים ולא־אץ לבוא כיום תמים׃
\par 14 ולא היה כיום ההוא לפניו ואחריו לשׁמע יהוה בקול אישׁ כי יהוה נלחם לישׂראל׃
\par 15 וישׁב יהושׁע וכל־ישׂראל עמו אל־המחנה הגלגלה׃
\par 16 וינסו חמשׁת המלכים האלה ויחבאו במערה במקדה׃
\par 17 ויגד ליהושׁע לאמר נמצאו חמשׁת המלכים נחבאים במערה במקדה׃
\par 18 ויאמר יהושׁע גלו אבנים גדלות אל־פי המערה והפקידו עליה אנשׁים לשׁמרם׃
\par 19 ואתם אל־תעמדו רדפו אחרי איביכם וזנבתם אותם אל־תתנום לבוא אל־עריהם כי נתנם יהוה אלהיכם בידכם׃
\par 20 ויהי ככלות יהושׁע ובני ישׂראל להכותם מכה גדולה־מאד עד־תמם והשׂרידים שׂרדו מהם ויבאו אל־ערי המבצר׃
\par 21 וישׁבו כל־העם אל־המחנה אל־יהושׁע מקדה בשׁלום לא־חרץ לבני ישׂראל לאישׁ את־לשׁנו׃
\par 22 ויאמר יהושׁע פתחו את־פי המערה והוציאו אלי את־חמשׁת המלכים האלה מן־המערה׃
\par 23 ויעשׂו כן ויציאו אליו את־חמשׁת המלכים האלה מן־המערה את מלך ירושׁלם את־מלך חברון את־מלך ירמות את־מלך לכישׁ את־מלך עגלון׃
\par 24 ויהי כהוציאם את־המלכים האלה אל־יהושׁע ויקרא יהושׁע אל־כל־אישׁ ישׂראל ויאמר אל־קציני אנשׁי המלחמה ההלכוא אתו קרבו שׂימו את־רגליכם על־צוארי המלכים האלה ויקרבו וישׂימו את־רגליהם על־צואריהם׃
\par 25 ויאמר אליהם יהושׁע אל־תיראו ואל־תחתו חזקו ואמצו כי ככה יעשׂה יהוה לכל־איביכם אשׁר אתם נלחמים אותם׃
\par 26 ויכם יהושׁע אחרי־כן וימיתם ויתלם על חמשׁה עצים ויהיו תלוים על־העצים עד־הערב׃
\par 27 ויהי לעת בוא השׁמשׁ צוה יהושׁע וירידום מעל העצים וישׁלכם אל־המערה אשׁר נחבאו־שׁם וישׂמו אבנים גדלות על־פי המערה עד־עצם היום הזה׃
\par 28 ואת־מקדה לכד יהושׁע ביום ההוא ויכה לפי־חרב ואת־מלכה החרם אותם ואת־כל־הנפשׁ אשׁר־בה לא השׁאיר שׂריד ויעשׂ למלך מקדה כאשׁר עשׂה למלך יריחו׃
\par 29 ויעבר יהושׁע וכל־ישׂראל עמו ממקדה לבנה וילחם עם־לבנה׃
\par 30 ויתן יהוה גם־אותה ביד ישׂראל ואת־מלכה ויכה לפי־חרב ואת־כל־הנפשׁ אשׁר־בה לא־השׁאיר בה שׂריד ויעשׂ למלכה כאשׁר עשׂה למלך יריחו׃
\par 31 ויעבר יהושׁע וכל־ישׂראל עמו מלבנה לכישׁה ויחן עליה וילחם בה׃
\par 32 ויתן יהוה את־לכישׁ ביד ישׂראל וילכדה ביום השׁני ויכה לפי־חרב ואת־כל־הנפשׁ אשׁר־בה ככל אשׁר־עשׂה ללבנה׃
\par 33 אז עלה הרם מלך גזר לעזר את־לכישׁ ויכהו יהושׁע ואת־עמו עד־בלתי השׁאיר־לו שׂריד׃
\par 34 ויעבר יהושׁע וכל־ישׂראל עמו מלכישׁ עגלנה ויחנו עליה וילחמו עליה׃
\par 35 וילכדוה ביום ההוא ויכוה לפי־חרב ואת כל־הנפשׁ אשׁר־בה ביום ההוא החרים ככל אשׁר־עשׂה ללכישׁ׃
\par 36 ויעל יהושׁע וכל־ישׂראל עמו מעגלונה חברונה וילחמו עליה׃
\par 37 וילכדוה ויכוה־לפי־חרב ואת־מלכה ואת־כל־עריה ואת־כל־הנפשׁ אשׁר־בה לא־השׁאיר שׂריד ככל אשׁר־עשׂה לעגלון ויחרם אותה ואת־כל־הנפשׁ אשׁר־בה׃
\par 38 וישׁב יהושׁע וכל־ישׂראל עמו דברה וילחם עליה׃
\par 39 וילכדה ואת־מלכה ואת־כל־עריה ויכום לפי־חרב ויחרימו את־כל־נפשׁ אשׁר־בה לא השׁאיר שׂריד כאשׁר עשׂה לחברון כן־עשׂה לדברה ולמלכה וכאשׁר עשׂה ללבנה ולמלכה׃
\par 40 ויכה יהושׁע את־כל־הארץ ההר והנגב והשׁפלה והאשׁדות ואת כל־מלכיהם לא השׁאיר שׂריד ואת כל־הנשׁמה החרים כאשׁר צוה יהוה אלהי ישׂראל׃
\par 41 ויכם יהושׁע מקדשׁ ברנע ועד־עזה ואת כל־ארץ גשׁן ועד־גבעון׃
\par 42 ואת כל־המלכים האלה ואת־ארצם לכד יהושׁע פעם אחת כי יהוה אלהי ישׂראל נלחם לישׂראל׃
\par 43 וישׁב יהושׁע וכל־ישׂראל עמו אל־המחנה הגלגלה׃

\chapter{11}

\par 1 ויהי כשׁמע יבין מלך־חצור וישׁלח אל־יובב מלך מדון ואל־מלך שׁמרון ואל־מלך אכשׁף׃
\par 2 ואל־המלכים אשׁר מצפון בהר ובערבה נגב כנרות ובשׁפלה ובנפות דור מים׃
\par 3 הכנעני ממזרח ומים והאמרי והחתי והפרזי והיבוסי בהר והחוי תחת חרמון בארץ המצפה׃
\par 4 ויצאו הם וכל־מחניהם עמם עם־רב כחול אשׁר על־שׂפת־הים לרב וסוס ורכב רב־מאד׃
\par 5 ויועדו כל המלכים האלה ויבאו ויחנו יחדו אל־מי מרום להלחם עם־ישׂראל׃
\par 6 ויאמר יהוה אל־יהושׁע אל־תירא מפניהם כי־מחר כעת הזאת אנכי נתן את־כלם חללים לפני ישׂראל את־סוסיהם תעקר ואת־מרכבתיהם תשׂרף באשׁ׃
\par 7 ויבא יהושׁע וכל־עם המלחמה עמו עליהם על־מי מרום פתאם ויפלו בהם׃
\par 8 ויתנם יהוה ביד־ישׂראל ויכום וירדפום עד־צידון רבה ועד משׂרפות מים ועד־בקעת מצפה מזרחה ויכם עד־בלתי השׁאיר־להם שׂריד׃
\par 9 ויעשׂ להם יהושׁע כאשׁר אמר־לו יהוה את־סוסיהם עקר ואת־מרכבתיהם שׂרף באשׁ׃
\par 10 וישׁב יהושׁע בעת ההיא וילכד את־חצור ואת־מלכה הכה בחרב כי־חצור לפנים היא ראשׁ כל־הממלכות האלה׃
\par 11 ויכו את־כל־הנפשׁ אשׁר־בה לפי־חרב החרם לא נותר כל־נשׁמה ואת־חצור שׂרף באשׁ׃
\par 12 ואת־כל־ערי המלכים־האלה ואת־כל־מלכיהם לכד יהושׁע ויכם לפי־חרב החרים אותם כאשׁר צוה משׁה עבד יהוה׃
\par 13 רק כל־הערים העמדות על־תלם לא שׂרפם ישׂראל זולתי את־חצור לבדה שׂרף יהושׁע׃
\par 14 וכל שׁלל הערים האלה והבהמה בזזו להם בני ישׂראל רק את־כל־האדם הכו לפי־חרב עד־השׁמדם אותם לא השׁאירו כל־נשׁמה׃
\par 15 כאשׁר צוה יהוה את־משׁה עבדו כן־צוה משׁה את־יהושׁע וכן עשׂה יהושׁע לא־הסיר דבר מכל אשׁר־צוה יהוה את־משׁה׃
\par 16 ויקח יהושׁע את־כל־הארץ הזאת ההר ואת־כל־הנגב ואת כל־ארץ הגשׁן ואת־השׁפלה ואת־הערבה ואת־הר ישׂראל ושׁפלתה׃
\par 17 מן־ההר החלק העולה שׂעיר ועד־בעל גד בבקעת הלבנון תחת הר־חרמון ואת כל־מלכיהם לכד ויכם וימיתם׃
\par 18 ימים רבים עשׂה יהושׁע את־כל־המלכים האלה מלחמה׃
\par 19 לא־היתה עיר אשׁר השׁלימה אל־בני ישׂראל בלתי החוי ישׁבי גבעון את־הכל לקחו במלחמה׃
\par 20 כי מאת יהוה היתה לחזק את־לבם לקראת המלחמה את־ישׂראל למען החרימם לבלתי היות־להם תחנה כי למען השׁמידם כאשׁר צוה יהוה את־משׁה׃
\par 21 ויבא יהושׁע בעת ההיא ויכרת את־הענקים מן־ההר מן־חברון מן־דבר מן־ענב ומכל הר יהודה ומכל הר ישׂראל עם־עריהם החרימם יהושׁע׃
\par 22 לא־נותר ענקים בארץ בני ישׂראל רק בעזה בגת ובאשׁדוד נשׁארו׃
\par 23 ויקח יהושׁע את־כל־הארץ ככל אשׁר דבר יהוה אל־משׁה ויתנה יהושׁע לנחלה לישׂראל כמחלקתם לשׁבטיהם והארץ שׁקטה ממלחמה׃

\chapter{12}

\par 1 ואלה מלכי הארץ אשׁר הכו בני־ישׂראל וירשׁו את־ארצם בעבר הירדן מזרחה השׁמשׁ מנחל ארנון עד־הר חרמון וכל־הערבה מזרחה׃
\par 2 סיחון מלך האמרי היושׁב בחשׁבון משׁל מערוער אשׁר על־שׂפת־נחל ארנון ותוך הנחל וחצי הגלעד ועד יבק הנחל גבול בני עמון׃
\par 3 והערבה עד־ים כנרות מזרחה ועד ים הערבה ים־המלח מזרחה דרך בית הישׁמות ומתימן תחת אשׁדות הפסגה׃
\par 4 וגבול עוג מלך הבשׁן מיתר הרפאים היושׁב בעשׁתרות ובאדרעי׃
\par 5 ומשׁל בהר חרמון ובסלכה ובכל־הבשׁן עד־גבול הגשׁורי והמעכתי וחצי הגלעד גבול סיחון מלך־חשׁבון׃
\par 6 משׁה עבד־יהוה ובני ישׂראל הכום ויתנה משׁה עבד־יהוה ירשׁה לראובני ולגדי ולחצי שׁבט המנשׁה׃
\par 7 ואלה מלכי הארץ אשׁר הכה יהושׁע ובני ישׂראל בעבר הירדן ימה מבעל גד בבקעת הלבנון ועד־ההר החלק העלה שׂעירה ויתנה יהושׁע לשׁבטי ישׂראל ירשׁה כמחלקתם׃
\par 8 בהר ובשׁפלה ובערבה ובאשׁדות ובמדבר ובנגב החתי האמרי והכנעני הפרזי החוי והיבוסי׃
\par 9 מלך יריחו אחד מלך העי אשׁר־מצד בית־אל אחד׃
\par 10 מלך ירושׁלם אחד מלך חברון אחד׃
\par 11 מלך ירמות אחד מלך לכישׁ אחד׃
\par 12 מלך עגלון אחד מלך גזר אחד׃
\par 13 מלך דבר אחד מלך גדר אחד׃
\par 14 מלך חרמה אחד מלך ערד אחד׃
\par 15 מלך לבנה אחד מלך עדלם אחד׃
\par 16 מלך מקדה אחד מלך בית־אל אחד׃
\par 17 מלך תפוח אחד מלך חפר אחד׃
\par 18 מלך אפק אחד מלך לשׁרון אחד׃
\par 19 מלך מדון אחד מלך חצור אחד׃
\par 20 מלך שׁמרון מראון אחד מלך אכשׁף אחד׃
\par 21 מלך תענך אחד מלך מגדו אחד׃
\par 22 מלך קדשׁ אחד מלך־יקנעם לכרמל אחד׃
\par 23 מלך דור לנפת דור אחד מלך־גוים לגלגל אחד׃
\par 24 מלך תרצה אחד כל־מלכים שׁלשׁים ואחד׃

\chapter{13}

\par 1 ויהושׁע זקן בא בימים ויאמר יהוה אליו אתה זקנתה באת בימים והארץ נשׁארה הרבה־מאד לרשׁתה׃
\par 2 זאת הארץ הנשׁארת כל־גלילות הפלשׁתים וכל־הגשׁורי׃
\par 3 מן־השׁיחור אשׁר על־פני מצרים ועד גבול עקרון צפונה לכנעני תחשׁב חמשׁת סרני פלשׁתים העזתי והאשׁדודי האשׁקלוני הגתי והעקרוני והעוים׃
\par 4 מתימן כל־ארץ הכנעני ומערה אשׁר לצידנים עד־אפקה עד גבול האמרי׃
\par 5 והארץ הגבלי וכל־הלבנון מזרח השׁמשׁ מבעל גד תחת הר־חרמון עד לבוא חמת׃
\par 6 כל־ישׁבי ההר מן־הלבנון עד־משׂרפת מים כל־צידנים אנכי אורישׁם מפני בני ישׂראל רק הפלה לישׂראל בנחלה כאשׁר צויתיך׃
\par 7 ועתה חלק את־הארץ הזאת בנחלה לתשׁעת השׁבטים וחצי השׁבט המנשׁה׃
\par 8 עמו הראובני והגדי לקחו נחלתם אשׁר נתן להם משׁה בעבר הירדן מזרחה כאשׁר נתן להם משׁה עבד יהוה׃
\par 9 מערוער אשׁר על־שׂפת־נחל ארנון והעיר אשׁר בתוך־הנחל וכל־המישׁר מידבא עד־דיבון׃
\par 10 וכל ערי סיחון מלך האמרי אשׁר מלך בחשׁבון עד־גבול בני עמון׃
\par 11 והגלעד וגבול הגשׁורי והמעכתי וכל הר חרמון וכל־הבשׁן עד־סלכה׃
\par 12 כל־ממלכות עוג בבשׁן אשׁר־מלך בעשׁתרות ובאדרעי הוא נשׁאר מיתר הרפאים ויכם משׁה וירשׁם׃
\par 13 ולא הורישׁו בני ישׂראל את־הגשׁורי ואת־המעכתי וישׁב גשׁור ומעכת בקרב ישׂראל עד היום הזה׃
\par 14 רק לשׁבט הלוי לא נתן נחלה אשׁי יהוה אלהי ישׂראל הוא נחלתו כאשׁר דבר־לו׃
\par 15 ויתן משׁה למטה בני־ראובן למשׁפחתם׃
\par 16 ויהי להם הגבול מערוער אשׁר על־שׂפת־נחל ארנון והעיר אשׁר בתוך־הנחל וכל־המישׁר על־מידבא׃
\par 17 חשׁבון וכל־עריה אשׁר במישׁר דיבון ובמות בעל ובית בעל מעון׃
\par 18 ויהצה וקדמת ומפעת׃
\par 19 וקריתים ושׂבמה וצרת השׁחר בהר העמק׃
\par 20 ובית פעור ואשׁדות הפסגה ובית הישׁמות׃
\par 21 וכל ערי המישׁר וכל־ממלכות סיחון מלך האמרי אשׁר מלך בחשׁבון אשׁר הכה משׁה אתו ואת־נשׂיאי מדין את־אוי ואת־רקם ואת־צור ואת־חור ואת־רבע נסיכי סיחון ישׁבי הארץ׃
\par 22 ואת־בלעם בן־בעור הקוסם הרגו בני־ישׂראל בחרב אל־חלליהם׃
\par 23 ויהי גבול בני ראובן הירדן וגבול זאת נחלת בני־ראובן למשׁפחתם הערים וחצריהן׃
\par 24 ויתן משׁה למטה־גד לבני־גד למשׁפחתם׃
\par 25 ויהי להם הגבול יעזר וכל־ערי הגלעד וחצי ארץ בני עמון עד־ערוער אשׁר על־פני רבה׃
\par 26 ומחשׁבון עד־רמת המצפה ובטנים וממחנים עד־גבול לדבר׃
\par 27 ובעמק בית הרם ובית נמרה וסכות וצפון יתר ממלכות סיחון מלך חשׁבון הירדן וגבל עד־קצה ים־כנרת עבר הירדן מזרחה׃
\par 28 זאת נחלת בני־גד למשׁפחתם הערים וחצריהם׃
\par 29 ויתן משׁה לחצי שׁבט מנשׁה ויהי לחצי מטה בני־מנשׁה למשׁפחותם׃
\par 30 ויהי גבולם ממחנים כל־הבשׁן כל־ממלכות עוג מלך־הבשׁן וכל־חות יאיר אשׁר בבשׁן שׁשׁים עיר׃
\par 31 וחצי הגלעד ועשׁתרות ואדרעי ערי ממלכות עוג בבשׁן לבני מכיר בן־מנשׁה לחצי בני־מכיר למשׁפחותם׃
\par 32 אלה אשׁר־נחל משׁה בערבות מואב מעבר לירדן יריחו מזרחה׃
\par 33 ולשׁבט הלוי לא־נתן משׁה נחלה יהוה אלהי ישׂראל הוא נחלתם כאשׁר דבר להם׃

\chapter{14}

\par 1 ואלה אשׁר־נחלו בני־ישׂראל בארץ כנען אשׁר נחלו אותם אלעזר הכהן ויהושׁע בן־נון וראשׁי אבות המטות לבני ישׂראל׃
\par 2 בגורל נחלתם כאשׁר צוה יהוה ביד־משׁה לתשׁעת המטות וחצי המטה׃
\par 3 כי־נתן משׁה נחלת שׁני המטות וחצי המטה מעבר לירדן וללוים לא־נתן נחלה בתוכם׃
\par 4 כי־היו בני־יוסף שׁני מטות מנשׁה ואפרים ולא־נתנו חלק ללוים בארץ כי אם־ערים לשׁבת ומגרשׁיהם למקניהם ולקנינם׃
\par 5 כאשׁר צוה יהוה את־משׁה כן עשׂו בני ישׂראל ויחלקו את־הארץ׃
\par 6 ויגשׁו בני־יהודה אל־יהושׁע בגלגל ויאמר אליו כלב בן־יפנה הקנזי אתה ידעת את־הדבר אשׁר־דבר יהוה אל־משׁה אישׁ־האלהים על אדותי ועל אדותיך בקדשׁ ברנע׃
\par 7 בן־ארבעים שׁנה אנכי בשׁלח משׁה עבד־יהוה אתי מקדשׁ ברנע לרגל את־הארץ ואשׁב אתו דבר כאשׁר עם־לבבי׃
\par 8 ואחי אשׁר עלו עמי המסיו את־לב העם ואנכי מלאתי אחרי יהוה אלהי׃
\par 9 וישׁבע משׁה ביום ההוא לאמר אם־לא הארץ אשׁר דרכה רגלך בה לך תהיה לנחלה ולבניך עד־עולם כי מלאת אחרי יהוה אלהי׃
\par 10 ועתה הנה החיה יהוה אותי כאשׁר דבר זה ארבעים וחמשׁ שׁנה מאז דבר יהוה את־הדבר הזה אל־משׁה אשׁר־הלך ישׂראל במדבר ועתה הנה אנכי היום בן־חמשׁ ושׁמונים שׁנה׃
\par 11 עודני היום חזק כאשׁר ביום שׁלח אותי משׁה ככחי אז וככחי עתה למלחמה ולצאת ולבוא׃
\par 12 ועתה תנה־לי את־ההר הזה אשׁר־דבר יהוה ביום ההוא כי אתה־שׁמעת ביום ההוא כי־ענקים שׁם וערים גדלות בצרות אולי יהוה אותי והורשׁתים כאשׁר דבר יהוה׃
\par 13 ויברכהו יהושׁע ויתן את־חברון לכלב בן־יפנה לנחלה׃
\par 14 על־כן היתה־חברון לכלב בן־יפנה הקנזי לנחלה עד היום הזה יען אשׁר מלא אחרי יהוה אלהי ישׂראל׃
\par 15 ושׁם חברון לפנים קרית ארבע האדם הגדול בענקים הוא והארץ שׁקטה ממלחמה׃

\chapter{15}

\par 1 ויהי הגורל למטה בני יהודה למשׁפחתם אל־גבול אדום מדבר־צן נגבה מקצה תימן׃
\par 2 ויהי להם גבול נגב מקצה ים המלח מן־הלשׁן הפנה נגבה׃
\par 3 ויצא אל־מנגב למעלה עקרבים ועבר צנה ועלה מנגב לקדשׁ ברנע ועבר חצרון ועלה אדרה ונסב הקרקעה׃
\par 4 ועבר עצמונה ויצא נחל מצרים והיה תצאות הגבול ימה זה־יהיה לכם גבול נגב׃
\par 5 וגבול קדמה ים המלח עד־קצה הירדן וגבול לפאת צפונה מלשׁון הים מקצה הירדן׃
\par 6 ועלה הגבול בית חגלה ועבר מצפון לבית הערבה ועלה הגבול אבן בהן בן־ראובן׃
\par 7 ועלה הגבול דברה מעמק עכור וצפונה פנה אל־הגלגל אשׁר־נכח למעלה אדמים אשׁר מנגב לנחל ועבר הגבול אל־מי־עין שׁמשׁ והיו תצאתיו אל־עין רגל׃
\par 8 ועלה הגבול גי בן־הנם אל־כתף היבוסי מנגב היא ירושׁלם ועלה הגבול אל־ראשׁ ההר אשׁר על־פני גי־הנם ימה אשׁר בקצה עמק־רפאים צפנה׃
\par 9 ותאר הגבול מראשׁ ההר אל־מעין מי נפתוח ויצא אל־ערי הר־עפרון ותאר הגבול בעלה היא קרית יערים׃
\par 10 ונסב הגבול מבעלה ימה אל־הר שׂעיר ועבר אל־כתף הר־יערים מצפונה היא כסלון וירד בית־שׁמשׁ ועבר תמנה׃
\par 11 ויצא הגבול אל־כתף עקרון צפונה ותאר הגבול שׁכרונה ועבר הר־הבעלה ויצא יבנאל והיו תצאות הגבול ימה׃
\par 12 וגבול ים הימה הגדול וגבול זה גבול בני־יהודה סביב למשׁפחתם׃
\par 13 ולכלב בן־יפנה נתן חלק בתוך בני־יהודה אל־פי יהוה ליהושׁע את־קרית ארבע אבי הענק היא חברון׃
\par 14 וירשׁ משׁם כלב את־שׁלושׁה בני הענק את־שׁשׁי ואת־אחימן ואת־תלמי ילידי הענק׃
\par 15 ויעל משׁם אל־ישׁבי דבר ושׁם־דבר לפנים קרית־ספר׃
\par 16 ויאמר כלב אשׁר־יכה את־קרית־ספר ולכדה ונתתי לו את־עכסה בתי לאשׁה׃
\par 17 וילכדה עתניאל בן־קנז אחי כלב ויתן־לו את־עכסה בתו לאשׁה׃
\par 18 ויהי בבואה ותסיתהו לשׁאול מאת־אביה שׂדה ותצנח מעל החמור ויאמר־לה כלב מה־לך׃
\par 19 ותאמר תנה־לי ברכה כי ארץ הנגב נתתני ונתתה לי גלת מים ויתן־לה את גלת עליות ואת גלת תחתיות׃
\par 20 זאת נחלת מטה בני־יהודה למשׁפחתם׃
\par 21 ויהיו הערים מקצה למטה בני־יהודה אל־גבול אדום בנגבה קבצאל ועדר ויגור׃
\par 22 וקינה ודימונה ועדעדה׃
\par 23 וקדשׁ וחצור ויתנן׃
\par 24 זיף וטלם ובעלות׃
\par 25 וחצור חדתה וקריות חצרון היא חצור׃
\par 26 אמם ושׁמע ומולדה׃
\par 27 וחצר גדה וחשׁמון ובית פלט׃
\par 28 וחצר שׁועל ובאר שׁבע ובזיותיה׃
\par 29 בעלה ועיים ועצם׃
\par 30 ואלתולד וכסיל וחרמה׃
\par 31 וצקלג ומדמנה וסנסנה׃
\par 32 ולבאות ושׁלחים ועין ורמון כל־ערים עשׂרים ותשׁע וחצריהן׃
\par 33 בשׁפלה אשׁתאול וצרעה ואשׁנה׃
\par 34 וזנוח ועין גנים תפוח והעינם׃
\par 35 ירמות ועדלם שׂוכה ועזקה׃
\par 36 ושׁערים ועדיתים והגדרה וגדרתים ערים ארבע־עשׂרה וחצריהן׃
\par 37 צנן וחדשׁה ומגדל־גד׃
\par 38 ודלען והמצפה ויקתאל׃
\par 39 לכישׁ ובצקת ועגלון׃
\par 40 וכבון ולחמס וכתלישׁ׃
\par 41 וגדרות בית־דגון ונעמה ומקדה ערים שׁשׁ־עשׂרה וחצריהן׃
\par 42 לבנה ועתר ועשׁן׃
\par 43 ויפתח ואשׁנה ונציב׃
\par 44 וקעילה ואכזיב ומראשׁה ערים תשׁע וחצריהן׃
\par 45 עקרון ובנתיה וחצריה׃
\par 46 מעקרון וימה כל אשׁר־על־יד אשׁדוד וחצריהן׃
\par 47 אשׁדוד בנותיה וחצריה עזה בנותיה וחצריה עד־נחל מצרים והים הגבול וגבול׃
\par 48 ובהר שׁמיר ויתיר ושׂוכה׃
\par 49 ודנה וקרית־סנה היא דבר׃
\par 50 וענב ואשׁתמה וענים׃
\par 51 וגשׁן וחלן וגלה ערים אחת־עשׂרה וחצריהן׃
\par 52 ארב ורומה ואשׁען׃
\par 53 וינים ובית־תפוח ואפקה׃
\par 54 וחמטה וקרית ארבע היא חברון וציער ערים תשׁע וחצריהן׃
\par 55 מעון כרמל וזיף ויוטה׃
\par 56 ויזרעאל ויקדעם וזנוח׃
\par 57 הקין גבעה ותמנה ערים עשׂר וחצריהן׃
\par 58 חלחול בית־צור וגדור׃
\par 59 ומערת ובית־ענות ואלתקן ערים שׁשׁ וחצריהן׃
\par 60 קרית־בעל היא קרית יערים והרבה ערים שׁתים וחצריהן׃
\par 61 במדבר בית הערבה מדין וסככה׃
\par 62 והנבשׁן ועיר־המלח ועין גדי ערים שׁשׁ וחצריהן׃
\par 63 ואת־היבוסי יושׁבי ירושׁלם לא־יוכלו בני־יהודה להורישׁם וישׁב היבוסי את־בני יהודה בירושׁלם עד היום הזה׃

\chapter{16}

\par 1 ויצא הגורל לבני יוסף מירדן יריחו למי יריחו מזרחה המדבר עלה מיריחו בהר בית־אל׃
\par 2 ויצא מבית־אל לוזה ועבר אל־גבול הארכי עטרות׃
\par 3 וירד־ימה אל־גבול היפלטי עד גבול בית־חורן תחתון ועד־גזר והיו תצאתו ימה׃
\par 4 וינחלו בני־יוסף מנשׁה ואפרים׃
\par 5 ויהי גבול בני־אפרים למשׁפחתם ויהי גבול נחלתם מזרחה עטרות אדר עד־בית חורן עליון׃
\par 6 ויצא הגבול הימה המכמתת מצפון ונסב הגבול מזרחה תאנת שׁלה ועבר אותו ממזרח ינוחה׃
\par 7 וירד מינוחה עטרות ונערתה ופגע ביריחו ויצא הירדן׃
\par 8 מתפוח ילך הגבול ימה נחל קנה והיו תצאתיו הימה זאת נחלת מטה בני־אפרים למשׁפחתם׃
\par 9 והערים המבדלות לבני אפרים בתוך נחלת בני־מנשׁה כל־הערים וחצריהן׃
\par 10 ולא הורישׁו את־הכנעני היושׁב בגזר וישׁב הכנעני בקרב אפרים עד־היום הזה ויהי למס־עבד׃

\chapter{17}

\par 1 ויהי הגורל למטה מנשׁה כי־הוא בכור יוסף למכיר בכור מנשׁה אבי הגלעד כי הוא היה אישׁ מלחמה ויהי־לו הגלעד והבשׁן׃
\par 2 ויהי לבני מנשׁה הנותרים למשׁפחתם לבני אביעזר ולבני־חלק ולבני אשׂריאל ולבני־שׁכם ולבני־חפר ולבני שׁמידע אלה בני מנשׁה בן־יוסף הזכרים למשׁפחתם׃
\par 3 ולצלפחד בן־חפר בן־גלעד בן־מכיר בן־מנשׁה לא־היו לו בנים כי אם־בנות ואלה שׁמות בנתיו מחלה ונעה חגלה מלכה ותרצה׃
\par 4 ותקרבנה לפני אלעזר הכהן ולפני יהושׁע בן־נון ולפני הנשׂיאים לאמר יהוה צוה את־משׁה לתת־לנו נחלה בתוך אחינו ויתן להם אל־פי יהוה נחלה בתוך אחי אביהן׃
\par 5 ויפלו חבלי־מנשׁה עשׂרה לבד מארץ הגלעד והבשׁן אשׁר מעבר לירדן׃
\par 6 כי בנות מנשׁה נחלו נחלה בתוך בניו וארץ הגלעד היתה לבני־מנשׁה הנותרים׃
\par 7 ויהי גבול־מנשׁה מאשׁר המכמתת אשׁר על־פני שׁכם והלך הגבול אל־הימין אל־ישׁבי עין תפוח׃
\par 8 למנשׁה היתה ארץ תפוח ותפוח אל־גבול מנשׁה לבני אפרים׃
\par 9 וירד הגבול נחל קנה נגבה לנחל ערים האלה לאפרים בתוך ערי מנשׁה וגבול מנשׁה מצפון לנחל ויהי תצאתיו הימה׃
\par 10 נגבה לאפרים וצפונה למנשׁה ויהי הים גבולו ובאשׁר יפגעון מצפון ובישׂשכר ממזרח׃
\par 11 ויהי למנשׁה בישׂשכר ובאשׁר בית־שׁאן ובנותיה ויבלעם ובנותיה ואת־ישׁבי דאר ובנותיה וישׁבי עין־דר ובנתיה וישׁבי תענך ובנתיה וישׁבי מגדו ובנותיה שׁלשׁת הנפת׃
\par 12 ולא יכלו בני מנשׁה להורישׁ את־הערים האלה ויואל הכנעני לשׁבת בארץ הזאת׃
\par 13 ויהי כי חזקו בני ישׂראל ויתנו את־הכנעני למס והורשׁ לא הורישׁו׃
\par 14 וידברו בני יוסף את־יהושׁע לאמר מדוע נתתה לי נחלה גורל אחד וחבל אחד ואני עם־רב עד אשׁר־עד־כה ברכני יהוה׃
\par 15 ויאמר אליהם יהושׁע אם־עם־רב אתה עלה לך היערה ובראת לך שׁם בארץ הפרזי והרפאים כי־אץ לך הר־אפרים׃
\par 16 ויאמרו בני יוסף לא־ימצא לנו ההר ורכב ברזל בכל־הכנעני הישׁב בארץ־העמק לאשׁר בבית־שׁאן ובנותיה ולאשׁר בעמק יזרעאל׃
\par 17 ויאמר יהושׁע אל־בית יוסף לאפרים ולמנשׁה לאמר עם־רב אתה וכח גדול לך לא־יהיה לך גורל אחד׃
\par 18 כי הר יהיה־לך כי־יער הוא ובראתו והיה לך תצאתיו כי־תורישׁ את־הכנעני כי רכב ברזל לו כי חזק הוא׃

\chapter{18}

\par 1 ויקהלו כל־עדת בני־ישׂראל שׁלה וישׁכינו שׁם את־אהל מועד והארץ נכבשׁה לפניהם׃
\par 2 ויותרו בבני ישׂראל אשׁר לא־חלקו את־נחלתם שׁבעה שׁבטים׃
\par 3 ויאמר יהושׁע אל־בני ישׂראל עד־אנה אתם מתרפים לבוא לרשׁת את־הארץ אשׁר נתן לכם יהוה אלהי אבותיכם׃
\par 4 הבו לכם שׁלשׁה אנשׁים לשׁבט ואשׁלחם ויקמו ויתהלכו בארץ ויכתבו אותה לפי נחלתם ויבאו אלי׃
\par 5 והתחלקו אתה לשׁבעה חלקים יהודה יעמד על־גבולו מנגב ובית יוסף יעמדו על־גבולם מצפון׃
\par 6 ואתם תכתבו את־הארץ שׁבעה חלקים והבאתם אלי הנה ויריתי לכם גורל פה לפני יהוה אלהינו׃
\par 7 כי אין־חלק ללוים בקרבכם כי־כהנת יהוה נחלתו וגד וראובן וחצי שׁבט המנשׁה לקחו נחלתם מעבר לירדן מזרחה אשׁר נתן להם משׁה עבד יהוה׃
\par 8 ויקמו האנשׁים וילכו ויצו יהושׁע את־ההלכים לכתב את־הארץ לאמר לכו והתהלכו בארץ וכתבו אותה ושׁובו אלי ופה אשׁליך לכם גורל לפני יהוה בשׁלה׃
\par 9 וילכו האנשׁים ויעברו בארץ ויכתבוה לערים לשׁבעה חלקים על־ספר ויבאו אל־יהושׁע אל־המחנה שׁלה׃
\par 10 וישׁלך להם יהושׁע גורל בשׁלה לפני יהוה ויחלק־שׁם יהושׁע את־הארץ לבני ישׂראל כמחלקתם׃
\par 11 ויעל גורל מטה בני־בנימן למשׁפחתם ויצא גבול גורלם בין בני יהודה ובין בני יוסף׃
\par 12 ויהי להם הגבול לפאת צפונה מן־הירדן ועלה הגבול אל־כתף יריחו מצפון ועלה בהר ימה והיה תצאתיו מדברה בית און׃
\par 13 ועבר משׁם הגבול לוזה אל־כתף לוזה נגבה היא בית־אל וירד הגבול עטרות אדר על־ההר אשׁר מנגב לבית־חרון תחתון׃
\par 14 ותאר הגבול ונסב לפאת־ים נגבה מן־ההר אשׁר על־פני בית־חרון נגבה והיה תצאתיו אל־קרית־בעל היא קרית יערים עיר בני יהודה זאת פאת־ים׃
\par 15 ופאת־נגבה מקצה קרית יערים ויצא הגבול ימה ויצא אל־מעין מי נפתוח׃
\par 16 וירד הגבול אל־קצה ההר אשׁר על־פני גי בן־הנם אשׁר בעמק רפאים צפונה וירד גי הנם אל־כתף היבוסי נגבה וירד עין רגל׃
\par 17 ותאר מצפון ויצא עין שׁמשׁ ויצא אל־גלילות אשׁר־נכח מעלה אדמים וירד אבן בהן בן־ראובן׃
\par 18 ועבר אל־כתף מול־הערבה צפונה וירד הערבתה׃
\par 19 ועבר הגבול אל־כתף בית־חגלה צפונה והיה תצאותיו הגבול אל־לשׁון ים־המלח צפונה אל־קצה הירדן נגבה זה גבול נגב׃
\par 20 והירדן יגבל־אתו לפאת־קדמה זאת נחלת בני בנימן לגבולתיה סביב למשׁפחתם׃
\par 21 והיו הערים למטה בני בנימן למשׁפחותיהם יריחו ובית־חגלה ועמק קציץ׃
\par 22 ובית הערבה וצמרים ובית־אל׃
\par 23 והעוים והפרה ועפרה׃
\par 24 וכפר העמני והעפני וגבע ערים שׁתים־עשׂרה וחצריהן׃
\par 25 גבעון והרמה ובארות׃
\par 26 והמצפה והכפירה והמצה׃
\par 27 ורקם וירפאל ותראלה׃
\par 28 וצלע האלף והיבוסי היא ירושׁלם גבעת קרית ערים ארבע־עשׂרה וחצריהן זאת נחלת בני־בנימן למשׁפחתם׃

\chapter{19}

\par 1 ויצא הגורל השׁני לשׁמעון למטה בני־שׁמעון למשׁפחותם ויהי נחלתם בתוך נחלת בני־יהודה׃
\par 2 ויהי להם בנחלתם באר־שׁבע ושׁבע ומולדה׃
\par 3 וחצר שׁועל ובלה ועצם׃
\par 4 ואלתולד ובתול וחרמה׃
\par 5 וצקלג ובית־המרכבות וחצר סוסה׃
\par 6 ובית לבאות ושׁרוחן ערים שׁלשׁ־עשׂרה וחצריהן׃
\par 7 עין רמון ועתר ועשׁן ערים ארבע וחצריהן׃
\par 8 וכל־החצרים אשׁר סביבות הערים האלה עד־בעלת באר ראמת נגב זאת נחלת מטה בני־שׁמעון למשׁפחתם׃
\par 9 מחבל בני יהודה נחלת בני שׁמעון כי־היה חלק בני־יהודה רב מהם וינחלו בני־שׁמעון בתוך נחלתם׃
\par 10 ויעל הגורל השׁלישׁי לבני זבולן למשׁפחתם ויהי גבול נחלתם עד־שׂריד׃
\par 11 ועלה גבולם לימה ומרעלה ופגע בדבשׁת ופגע אל־הנחל אשׁר על־פני יקנעם׃
\par 12 ושׁב משׂריד קדמה מזרח השׁמשׁ על־גבול כסלת תבר ויצא אל־הדברת ועלה יפיע׃
\par 13 ומשׁם עבר קדמה מזרחה גתה חפר עתה קצין ויצא רמון המתאר הנעה׃
\par 14 ונסב אתו הגבול מצפון חנתן והיו תצאתיו גי יפתח־אל׃
\par 15 וקטת ונהלל ושׁמרון וידאלה ובית לחם ערים שׁתים־עשׂרה וחצריהן׃
\par 16 זאת נחלת בני־זבולן למשׁפחותם הערים האלה וחצריהן׃
\par 17 לישׂשכר יצא הגורל הרביעי לבני ישׂשכר למשׁפחותם׃
\par 18 ויהי גבולם יזרעאלה והכסולת ושׁונם׃
\par 19 וחפרים ושׁיאן ואנחרת׃
\par 20 והרבית וקשׁיון ואבץ׃
\par 21 ורמת ועין־גנים ועין חדה ובית פצץ׃
\par 22 ופגע הגבול בתבור ושׁחצומה ובית שׁמשׁ והיו תצאות גבולם הירדן ערים שׁשׁ־עשׂרה וחצריהן׃
\par 23 זאת נחלת מטה בני־ישׂשכר למשׁפחתם הערים וחצריהן׃
\par 24 ויצא הגורל החמישׁי למטה בני־אשׁר למשׁפחותם׃
\par 25 ויהי גבולם חלקת וחלי ובטן ואכשׁף׃
\par 26 ואלמלך ועמעד ומשׁאל ופגע בכרמל הימה ובשׁיחור לבנת׃
\par 27 ושׁב מזרח השׁמשׁ בית דגן ופגע בזבלון ובגי יפתח־אל צפונה בית העמק ונעיאל ויצא אל־כבול משׂמאל׃
\par 28 ועברן ורחב וחמון וקנה עד צידון רבה׃
\par 29 ושׁב הגבול הרמה ועד־עיר מבצר־צר ושׁב הגבול חסה ויהיו תצאתיו הימה מחבל אכזיבה׃
\par 30 ועמה ואפק ורחב ערים עשׂרים ושׁתים וחצריהן׃
\par 31 זאת נחלת מטה בני־אשׁר למשׁפחתם הערים האלה וחצריהן׃
\par 32 לבני נפתלי יצא הגורל השׁשׁי לבני נפתלי למשׁפחתם׃
\par 33 ויהי גבולם מחלף מאלון בצעננים ואדמי הנקב ויבנאל עד־לקום ויהי תצאתיו הירדן׃
\par 34 ושׁב הגבול ימה אזנות תבור ויצא משׁם חוקקה ופגע בזבלון מנגב ובאשׁר פגע מים וביהודה הירדן מזרח השׁמשׁ׃
\par 35 וערי מבצר הצדים צר וחמת רקת וכנרת׃
\par 36 ואדמה והרמה וחצור׃
\par 37 וקדשׁ ואדרעי ועין חצור׃
\par 38 ויראון ומגדל־אל חרם ובית־ענת ובית שׁמשׁ ערים תשׁע־עשׂרה וחצריהן׃
\par 39 זאת נחלת מטה בני־נפתלי למשׁפחתם הערים וחצריהן׃
\par 40 למטה בני־דן למשׁפחתם יצא הגורל השׁביעי׃
\par 41 ויהי גבול נחלתם צרעה ואשׁתאול ועיר שׁמשׁ׃
\par 42 ושׁעלבין ואילון ויתלה׃
\par 43 ואילון ותמנתה ועקרון׃
\par 44 ואלתקה וגבתון ובעלת׃
\par 45 ויהד ובני־ברק וגת־רמון׃
\par 46 ומי הירקון והרקון עם־הגבול מול יפו׃
\par 47 ויצא גבול־בני־דן מהם ויעלו בני־דן וילחמו עם־לשׁם וילכדו אותה ויכו אותה לפי־חרב וירשׁו אותה וישׁבו בה ויקראו ללשׁם דן כשׁם דן אביהם׃
\par 48 זאת נחלת מטה בני־דן למשׁפחתם הערים האלה וחצריהן׃
\par 49 ויכלו לנחל־את־הארץ לגבולתיה ויתנו בני־ישׂראל נחלה ליהושׁע בן־נון בתוכם׃
\par 50 על־פי יהוה נתנו לו את־העיר אשׁר שׁאל את־תמנת־סרח בהר אפרים ויבנה את־העיר וישׁב בה׃
\par 51 אלה הנחלת אשׁר נחלו אלעזר הכהן ויהושׁע בן־נון וראשׁי האבות למטות בני־ישׂראל בגורל בשׁלה לפני יהוה פתח אהל מועד ויכלו מחלק את־הארץ׃

\chapter{20}

\par 1 וידבר יהוה אל־יהושׁע לאמר׃
\par 2 דבר אל־בני ישׂראל לאמר תנו לכם את־ערי המקלט אשׁר־דברתי אליכם ביד־משׁה׃
\par 3 לנוס שׁמה רוצח מכה־נפשׁ בשׁגגה בבלי־דעת והיו לכם למקלט מגאל הדם׃
\par 4 ונס אל־אחת מהערים האלה ועמד פתח שׁער העיר ודבר באזני זקני העיר־ההיא את־דבריו ואספו אתו העירה אליהם ונתנו־לו מקום וישׁב עמם׃
\par 5 וכי ירדף גאל הדם אחריו ולא־יסגרו את־הרצח בידו כי בבלי־דעת הכה את־רעהו ולא־שׂנא הוא לו מתמול שׁלשׁום׃
\par 6 וישׁב בעיר ההיא עד־עמדו לפני העדה למשׁפט עד־מות הכהן הגדול אשׁר יהיה בימים ההם אז ישׁוב הרוצח ובא אל־עירו ואל־ביתו אל־העיר אשׁר־נס משׁם׃
\par 7 ויקדשׁו את־קדשׁ בגליל בהר נפתלי ואת־שׁכם בהר אפרים ואת־קרית ארבע היא חברון בהר יהודה׃
\par 8 ומעבר לירדן יריחו מזרחה נתנו את־בצר במדבר במישׁר ממטה ראובן ואת־ראמת בגלעד ממטה־גד ואת־גלון בבשׁן ממטה מנשׁה׃
\par 9 אלה היו ערי המועדה לכל בני ישׂראל ולגר הגר בתוכם לנוס שׁמה כל־מכה־נפשׁ בשׁגגה ולא ימות ביד גאל הדם עד־עמדו לפני העדה׃

\chapter{21}

\par 1 ויגשׁו ראשׁי אבות הלוים אל־אלעזר הכהן ואל־יהושׁע בן־נון ואל־ראשׁי אבות המטות לבני ישׂראל׃
\par 2 וידברו אליהם בשׁלה בארץ כנען לאמר יהוה צוה ביד־משׁה לתת־לנו ערים לשׁבת ומגרשׁיהן לבהמתנו׃
\par 3 ויתנו בני־ישׂראל ללוים מנחלתם אל־פי יהוה את־הערים האלה ואת־מגרשׁיהן׃
\par 4 ויצא הגורל למשׁפחת הקהתי ויהי לבני אהרן הכהן מן־הלוים ממטה יהודה וממטה השׁמעני וממטה בנימן בגורל ערים שׁלשׁ עשׂרה׃
\par 5 ולבני קהת הנותרים ממשׁפחת מטה־אפרים וממטה־דן ומחצי מטה מנשׁה בגורל ערים עשׂר׃
\par 6 ולבני גרשׁון ממשׁפחות מטה־ישׂשכר וממטה־אשׁר וממטה נפתלי ומחצי מטה מנשׁה בבשׁן בגורל ערים שׁלשׁ עשׂרה׃
\par 7 לבני מררי למשׁפחתם ממטה ראובן וממטה־גד וממטה זבולן ערים שׁתים עשׂרה׃
\par 8 ויתנו בני־ישׂראל ללוים את־הערים האלה ואת־מגרשׁיהן כאשׁר צוה יהוה ביד־משׁה בגורל׃
\par 9 ויתנו ממטה בני יהודה וממטה בני שׁמעון את הערים האלה אשׁר־יקרא אתהן בשׁם׃
\par 10 ויהי לבני אהרן ממשׁפחות הקהתי מבני לוי כי להם היה הגורל ריאשׁנה׃
\par 11 ויתנו להם את־קרית ארבע אבי הענוק היא חברון בהר יהודה ואת־מגרשׁה סביבתיה׃
\par 12 ואת־שׂדה העיר ואת־חצריה נתנו לכלב בן־יפנה באחזתו׃
\par 13 ולבני אהרן הכהן נתנו את־עיר מקלט הרצח את־חברון ואת־מגרשׁה ואת־לבנה ואת־מגרשׁה׃
\par 14 ואת־יתר ואת־מגרשׁה ואת־אשׁתמע ואת־מגרשׁה׃
\par 15 ואת־חלן ואת־מגרשׁה ואת־דבר ואת־מגרשׁה׃
\par 16 ואת־עין ואת־מגרשׁה ואת־יטה ואת־מגרשׁה את־בית שׁמשׁ ואת־מגרשׁה ערים תשׁע מאת שׁני השׁבטים האלה׃
\par 17 וממטה בנימן את־גבעון ואת־מגרשׁה את־גבע ואת־מגרשׁה׃
\par 18 את־ענתות ואת־מגרשׁה ואת־עלמון ואת־מגרשׁה ערים ארבע׃
\par 19 כל־ערי בני־אהרן הכהנים שׁלשׁ־עשׂרה ערים ומגרשׁיהן׃
\par 20 ולמשׁפחות בני־קהת הלוים הנותרים מבני קהת ויהי ערי גורלם ממטה אפרים׃
\par 21 ויתנו להם את־עיר מקלט הרצח את־שׁכם ואת־מגרשׁה בהר אפרים ואת־גזר ואת־מגרשׁה׃
\par 22 ואת־קבצים ואת־מגרשׁה ואת־בית חורן ואת־מגרשׁה ערים ארבע׃
\par 23 וממטה־דן את־אלתקא ואת־מגרשׁה את־גבתון ואת־מגרשׁה׃
\par 24 את־אילון ואת־מגרשׁה את־גת־רמון ואת־מגרשׁה ערים ארבע׃
\par 25 וממחצית מטה מנשׁה את־תענך ואת־מגרשׁה ואת־גת־רמון ואת־מגרשׁה ערים שׁתים׃
\par 26 כל־ערים עשׂר ומגרשׁיהן למשׁפחות בני־קהת הנותרים׃
\par 27 ולבני גרשׁון ממשׁפחת הלוים מחצי מטה מנשׁה את־עיר מקלט הרצח את־גלון בבשׁן ואת־מגרשׁה ואת־בעשׁתרה ואת־מגרשׁה ערים שׁתים׃
\par 28 וממטה ישׂשכר את־קשׁיון ואת־מגרשׁה את־דברת ואת־מגרשׁה׃
\par 29 את־ירמות ואת־מגרשׁה את־עין גנים ואת־מגרשׁה ערים ארבע׃
\par 30 וממטה אשׁר את־משׁאל ואת־מגרשׁה את־עבדון ואת־מגרשׁה׃
\par 31 את־חלקת ואת־מגרשׁה ואת־רחב ואת־מגרשׁה ערים ארבע׃
\par 32 וממטה נפתלי את־עיר מקלט הרצח את־קדשׁ בגליל ואת־מגרשׁה ואת־חמת דאר ואת־מגרשׁה ואת־קרתן ואת־מגרשׁה ערים שׁלשׁ׃
\par 33 כל־ערי הגרשׁני למשׁפחתם שׁלשׁ־עשׂרה עיר ומגרשׁיהן׃
\par 34 ולמשׁפחות בני־מררי הלוים הנותרים מאת מטה זבולן את־יקנעם ואת־מגרשׁה את־קרתה ואת־מגרשׁה׃
\par 35 את־דמנה ואת־מגרשׁה את־נהלל ואת־מגרשׁה ערים ארבע׃
\par 36 וממטה ראובן את־בצר ואת־מגרשׁה ואת־יהצה ואת־מגרשׁה׃
\par 37 את־קדמות ואת־מגרשׁה ואת־מיפעת ואת־מגרשׁה ערים ארבע׃
\par 38 וממטה־גד את־עיר מקלט הרצח את־רמת בגלעד ואת־מגרשׁה ואת־מחנים ואת־מגרשׁה׃
\par 39 את־חשׁבון ואת־מגרשׁה את־יעזר ואת־מגרשׁה כל־ערים ארבע׃
\par 40 כל־הערים לבני מררי למשׁפחתם הנותרים ממשׁפחות הלוים ויהי גורלם ערים שׁתים עשׂרה׃
\par 41 כל ערי הלוים בתוך אחזת בני־ישׂראל ערים ארבעים ושׁמנה ומגרשׁיהן׃
\par 42 תהיינה הערים האלה עיר עיר ומגרשׁיה סביבתיה כן לכל־הערים האלה׃
\par 43 ויתן יהוה לישׂראל את־כל־הארץ אשׁר נשׁבע לתת לאבותם וירשׁוה וישׁבו בה׃
\par 44 וינח יהוה להם מסביב ככל אשׁר־נשׁבע לאבותם ולא־עמד אישׁ בפניהם מכל־איביהם את כל־איביהם נתן יהוה בידם׃
\par 45 לא־נפל דבר מכל הדבר הטוב אשׁר־דבר יהוה אל־בית ישׂראל הכל בא׃

\chapter{22}

\par 1 אז יקרא יהושׁע לראובני ולגדי ולחצי מטה מנשׁה׃
\par 2 ויאמר אליהם אתם שׁמרתם את כל־אשׁר צוה אתכם משׁה עבד יהוה ותשׁמעו בקולי לכל אשׁר־צויתי אתכם׃
\par 3 לא־עזבתם את־אחיכם זה ימים רבים עד היום הזה ושׁמרתם את־משׁמרת מצות יהוה אלהיכם׃
\par 4 ועתה הניח יהוה אלהיכם לאחיכם כאשׁר דבר להם ועתה פנו ולכו לכם לאהליכם אל־ארץ אחזתכם אשׁר נתן לכם משׁה עבד יהוה בעבר הירדן׃
\par 5 רק שׁמרו מאד לעשׂות את־המצוה ואת־התורה אשׁר צוה אתכם משׁה עבד־יהוה לאהבה את־יהוה אלהיכם וללכת בכל־דרכיו ולשׁמר מצותיו ולדבקה־בו ולעבדו בכל־לבבכם ובכל־נפשׁכם׃
\par 6 ויברכם יהושׁע וישׁלחם וילכו אל־אהליהם׃
\par 7 ולחצי שׁבט המנשׁה נתן משׁה בבשׁן ולחציו נתן יהושׁע עם־אחיהם מעבר הירדן ימה וגם כי שׁלחם יהושׁע אל־אהליהם ויברכם׃
\par 8 ויאמר אליהם לאמר בנכסים רבים שׁובו אל־אהליכם ובמקנה רב־מאד בכסף ובזהב ובנחשׁת ובברזל ובשׂלמות הרבה מאד חלקו שׁלל־איביכם עם־אחיכם׃
\par 9 וישׁבו וילכו בני־ראובן ובני־גד וחצי שׁבט המנשׁה מאת בני ישׂראל משׁלה אשׁר בארץ־כנען ללכת אל־ארץ הגלעד אל־ארץ אחזתם אשׁר נאחזו־בה על־פי יהוה ביד־משׁה׃
\par 10 ויבאו אל־גלילות הירדן אשׁר בארץ כנען ויבנו בני־ראובן ובני־גד וחצי שׁבט המנשׁה שׁם מזבח על־הירדן מזבח גדול למראה׃
\par 11 וישׁמעו בני־ישׂראל לאמר הנה בנו בני־ראובן ובני־גד וחצי שׁבט המנשׁה את־המזבח אל־מול ארץ כנען אל־גלילות הירדן אל־עבר בני ישׂראל׃
\par 12 וישׁמעו בני ישׂראל ויקהלו כל־עדת בני־ישׂראל שׁלה לעלות עליהם לצבא׃
\par 13 וישׁלחו בני־ישׂראל אל־בני־ראובן ואל־בני־גד ואל־חצי שׁבט־מנשׁה אל־ארץ הגלעד את־פינחס בן־אלעזר הכהן׃
\par 14 ועשׂרה נשׂאים עמו נשׂיא אחד נשׂיא אחד לבית אב לכל מטות ישׂראל ואישׁ ראשׁ בית־אבותם המה לאלפי ישׂראל׃
\par 15 ויבאו אל־בני־ראובן ואל־בני־גד ואל־חצי שׁבט־מנשׁה אל־ארץ הגלעד וידברו אתם לאמר׃
\par 16 כה אמרו כל עדת יהוה מה־המעל הזה אשׁר מעלתם באלהי ישׂראל לשׁוב היום מאחרי יהוה בבנותכם לכם מזבח למרדכם היום ביהוה׃
\par 17 המעט־לנו את־עון פעור אשׁר לא־הטהרנו ממנו עד היום הזה ויהי הנגף בעדת יהוה׃
\par 18 ואתם תשׁבו היום מאחרי יהוה והיה אתם תמרדו היום ביהוה ומחר אל־כל־עדת ישׂראל יקצף׃
\par 19 ואך אם־טמאה ארץ אחזתכם עברו לכם אל־ארץ אחזת יהוה אשׁר שׁכן־שׁם משׁכן יהוה והאחזו בתוכנו וביהוה אל־תמרדו ואתנו אל־תמרדו בבנתכם לכם מזבח מבלעדי מזבח יהוה אלהינו׃
\par 20 הלוא עכן בן־זרח מעל מעל בחרם ועל־כל־עדת ישׂראל היה קצף והוא אישׁ אחד לא גוע בעונו׃
\par 21 ויענו בני־ראובן ובני־גד וחצי שׁבט המנשׁה וידברו את־ראשׁי אלפי ישׂראל׃
\par 22 אל אלהים יהוה אל אלהים יהוה הוא ידע וישׂראל הוא ידע אם־במרד ואם־במעל ביהוה אל־תושׁיענו היום הזה׃
\par 23 לבנות לנו מזבח לשׁוב מאחרי יהוה ואם־להעלות עליו עולה ומנחה ואם־לעשׂות עליו זבחי שׁלמים יהוה הוא יבקשׁ׃
\par 24 ואם־לא מדאגה מדבר עשׂינו את־זאת לאמר מחר יאמרו בניכם לבנינו לאמר מה־לכם וליהוה אלהי ישׂראל׃
\par 25 וגבול נתן־יהוה ביננו וביניכם בני־ראובן ובני־גד את־הירדן אין־לכם חלק ביהוה והשׁביתו בניכם את־בנינו לבלתי ירא את־יהוה׃
\par 26 ונאמר נעשׂה־נא לנו לבנות את־המזבח לא לעולה ולא לזבח׃
\par 27 כי עד הוא בינינו וביניכם ובין דרותינו אחרינו לעבד את־עבדת יהוה לפניו בעלותינו ובזבחינו ובשׁלמינו ולא־יאמרו בניכם מחר לבנינו אין־לכם חלק ביהוה׃
\par 28 ונאמר והיה כי־יאמרו אלינו ואל־דרתינו מחר ואמרנו ראו את־תבנית מזבח יהוה אשׁר־עשׂו אבותינו לא לעולה ולא לזבח כי־עד הוא בינינו וביניכם׃
\par 29 חלילה לנו ממנו למרד ביהוה ולשׁוב היום מאחרי יהוה לבנות מזבח לעלה למנחה ולזבח מלבד מזבח יהוה אלהינו אשׁר לפני משׁכנו׃
\par 30 וישׁמע פינחס הכהן ונשׂיאי העדה וראשׁי אלפי ישׂראל אשׁר אתו את־הדברים אשׁר דברו בני־ראובן ובני־גד ובני מנשׁה וייטב בעיניהם׃
\par 31 ויאמר פינחס בן־אלעזר הכהן אל־בני־ראובן ואל־בני־גד ואל־בני מנשׁה היום ידענו כי־בתוכנו יהוה אשׁר לא־מעלתם ביהוה המעל הזה אז הצלתם את־בני ישׂראל מיד יהוה׃
\par 32 וישׁב פינחס בן־אלעזר הכהן והנשׂיאים מאת בני־ראובן ומאת בני־גד מארץ הגלעד אל־ארץ כנען אל־בני ישׂראל וישׁבו אותם דבר׃
\par 33 וייטב הדבר בעיני בני ישׂראל ויברכו אלהים בני ישׂראל ולא אמרו לעלות עליהם לצבא לשׁחת את־הארץ אשׁר בני־ראובן ובני־גד ישׁבים בה׃
\par 34 ויקראו בני־ראובן ובני־גד למזבח כי עד הוא בינתינו כי יהוה האלהים׃

\chapter{23}

\par 1 ויהי מימים רבים אחרי אשׁר־הניח יהוה לישׂראל מכל־איביהם מסביב ויהושׁע זקן בא בימים׃
\par 2 ויקרא יהושׁע לכל־ישׂראל לזקניו ולראשׁיו ולשׁפטיו ולשׁטריו ויאמר אלהם אני זקנתי באתי בימים׃
\par 3 ואתם ראיתם את כל־אשׁר עשׂה יהוה אלהיכם לכל־הגוים האלה מפניכם כי יהוה אלהיכם הוא הנלחם לכם׃
\par 4 ראו הפלתי לכם את־הגוים הנשׁארים האלה בנחלה לשׁבטיכם מן־הירדן וכל־הגוים אשׁר הכרתי והים הגדול מבוא השׁמשׁ׃
\par 5 ויהוה אלהיכם הוא יהדפם מפניכם והורישׁ אתם מלפניכם וירשׁתם את־ארצם כאשׁר דבר יהוה אלהיכם לכם׃
\par 6 וחזקתם מאד לשׁמר ולעשׂות את כל־הכתוב בספר תורת משׁה לבלתי סור־ממנו ימין ושׂמאול׃
\par 7 לבלתי־בוא בגוים האלה הנשׁארים האלה אתכם ובשׁם אלהיהם לא־תזכירו ולא תשׁביעו ולא תעבדום ולא תשׁתחוו להם׃
\par 8 כי אם־ביהוה אלהיכם תדבקו כאשׁר עשׂיתם עד היום הזה׃
\par 9 ויורשׁ יהוה מפניכם גוים גדלים ועצומים ואתם לא־עמד אישׁ בפניכם עד היום הזה׃
\par 10 אישׁ־אחד מכם ירדף־אלף כי יהוה אלהיכם הוא הנלחם לכם כאשׁר דבר לכם׃
\par 11 ונשׁמרתם מאד לנפשׁתיכם לאהבה את־יהוה אלהיכם׃
\par 12 כי אם־שׁוב תשׁובו ודבקתם ביתר הגוים האלה הנשׁארים האלה אתכם והתחתנתם בהם ובאתם בהם והם בכם׃
\par 13 ידוע תדעו כי לא יוסיף יהוה אלהיכם להורישׁ את־הגוים האלה מלפניכם והיו לכם לפח ולמוקשׁ ולשׁטט בצדיכם ולצננים בעיניכם עד־אבדכם מעל האדמה הטובה הזאת אשׁר נתן לכם יהוה אלהיכם׃
\par 14 והנה אנכי הולך היום בדרך כל־הארץ וידעתם בכל־לבבכם ובכל־נפשׁכם כי לא־נפל דבר אחד מכל הדברים הטובים אשׁר דבר יהוה אלהיכם עליכם הכל באו לכם לא־נפל ממנו דבר אחד׃
\par 15 והיה כאשׁר־בא עליכם כל־הדבר הטוב אשׁר דבר יהוה אלהיכם אליכם כן יביא יהוה עליכם את כל־הדבר הרע עד־השׁמידו אותכם מעל האדמה הטובה הזאת אשׁר נתן לכם יהוה אלהיכם׃
\par 16 בעברכם את־ברית יהוה אלהיכם אשׁר צוה אתכם והלכתם ועבדתם אלהים אחרים והשׁתחויתם להם וחרה אף־יהוה בכם ואבדתם מהרה מעל הארץ הטובה אשׁר נתן לכם׃

\chapter{24}

\par 1 ויאסף יהושׁע את־כל־שׁבטי ישׂראל שׁכמה ויקרא לזקני ישׂראל ולראשׁיו ולשׁפטיו ולשׁטריו ויתיצבו לפני האלהים׃
\par 2 ויאמר יהושׁע אל־כל־העם כה־אמר יהוה אלהי ישׂראל בעבר הנהר ישׁבו אבותיכם מעולם תרח אבי אברהם ואבי נחור ויעבדו אלהים אחרים׃
\par 3 ואקח את־אביכם את־אברהם מעבר הנהר ואולך אותו בכל־ארץ כנען וארב את־זרעו ואתן־לו את־יצחק׃
\par 4 ואתן ליצחק את־יעקב ואת־עשׂו ואתן לעשׂו את־הר שׂעיר לרשׁת אותו ויעקב ובניו ירדו מצרים׃
\par 5 ואשׁלח את־משׁה ואת־אהרן ואגף את־מצרים כאשׁר עשׂיתי בקרבו ואחר הוצאתי אתכם׃
\par 6 ואוציא את־אבותיכם ממצרים ותבאו הימה וירדפו מצרים אחרי אבותיכם ברכב ובפרשׁים ים־סוף׃
\par 7 ויצעקו אל־יהוה וישׂם מאפל ביניכם ובין המצרים ויבא עליו את־הים ויכסהו ותראינה עיניכם את אשׁר־עשׂיתי במצרים ותשׁבו במדבר ימים רבים׃
\par 8 ואבאה אתכם אל־ארץ האמרי היושׁב בעבר הירדן וילחמו אתכם ואתן אותם בידכם ותירשׁו את־ארצם ואשׁמידם מפניכם׃
\par 9 ויקם בלק בן־צפור מלך מואב וילחם בישׂראל וישׁלח ויקרא לבלעם בן־בעור לקלל אתכם׃
\par 10 ולא אביתי לשׁמע לבלעם ויברך ברוך אתכם ואצל אתכם מידו׃
\par 11 ותעברו את־הירדן ותבאו אל־יריחו וילחמו בכם בעלי־יריחו האמרי והפרזי והכנעני והחתי והגרגשׁי החוי והיבוסי ואתן אותם בידכם׃
\par 12 ואשׁלח לפניכם את־הצרעה ותגרשׁ אותם מפניכם שׁני מלכי האמרי לא בחרבך ולא בקשׁתך׃
\par 13 ואתן לכם ארץ אשׁר לא־יגעת בה וערים אשׁר לא־בניתם ותשׁבו בהם כרמים וזיתים אשׁר לא־נטעתם אתם אכלים׃
\par 14 ועתה יראו את־יהוה ועבדו אתו בתמים ובאמת והסירו את־אלהים אשׁר עבדו אבותיכם בעבר הנהר ובמצרים ועבדו את־יהוה׃
\par 15 ואם רע בעיניכם לעבד את־יהוה בחרו לכם היום את־מי תעבדון אם את־אלהים אשׁר־עבדו אבותיכם אשׁר בעבר הנהר ואם את־אלהי האמרי אשׁר אתם ישׁבים בארצם ואנכי וביתי נעבד את־יהוה׃
\par 16 ויען העם ויאמר חלילה לנו מעזב את־יהוה לעבד אלהים אחרים׃
\par 17 כי יהוה אלהינו הוא המעלה אתנו ואת־אבותינו מארץ מצרים מבית עבדים ואשׁר עשׂה לעינינו את־האתות הגדלות האלה וישׁמרנו בכל־הדרך אשׁר הלכנו בה ובכל העמים אשׁר עברנו בקרבם׃
\par 18 ויגרשׁ יהוה את־כל־העמים ואת־האמרי ישׁב הארץ מפנינו גם־אנחנו נעבד את־יהוה כי־הוא אלהינו׃
\par 19 ויאמר יהושׁע אל־העם לא תוכלו לעבד את־יהוה כי־אלהים קדשׁים הוא אל־קנוא הוא לא־ישׂא לפשׁעכם ולחטאותיכם׃
\par 20 כי תעזבו את־יהוה ועבדתם אלהי נכר ושׁב והרע לכם וכלה אתכם אחרי אשׁר־היטיב לכם׃
\par 21 ויאמר העם אל־יהושׁע לא כי את־יהוה נעבד׃
\par 22 ויאמר יהושׁע אל־העם עדים אתם בכם כי־אתם בחרתם לכם את־יהוה לעבד אותו ויאמרו עדים׃
\par 23 ועתה הסירו את־אלהי הנכר אשׁר בקרבכם והטו את־לבבכם אל־יהוה אלהי ישׂראל׃
\par 24 ויאמרו העם אל־יהושׁע את־יהוה אלהינו נעבד ובקולו נשׁמע׃
\par 25 ויכרת יהושׁע ברית לעם ביום ההוא וישׂם לו חק ומשׁפט בשׁכם׃
\par 26 ויכתב יהושׁע את־הדברים האלה בספר תורת אלהים ויקח אבן גדולה ויקימה שׁם תחת האלה אשׁר במקדשׁ יהוה׃
\par 27 ויאמר יהושׁע אל־כל־העם הנה האבן הזאת תהיה־בנו לעדה כי־היא שׁמעה את כל־אמרי יהוה אשׁר דבר עמנו והיתה בכם לעדה פן־תכחשׁון באלהיכם׃
\par 28 וישׁלח יהושׁע את־העם אישׁ לנחלתו׃
\par 29 ויהי אחרי הדברים האלה וימת יהושׁע בן־נון עבד יהוה בן־מאה ועשׂר שׁנים׃
\par 30 ויקברו אתו בגבול נחלתו בתמנת־סרח אשׁר בהר־אפרים מצפון להר־געשׁ׃
\par 31 ויעבד ישׂראל את־יהוה כל ימי יהושׁע וכל ימי הזקנים אשׁר האריכו ימים אחרי יהושׁע ואשׁר ידעו את כל־מעשׂה יהוה אשׁר עשׂה לישׂראל׃
\par 32 ואת־עצמות יוסף אשׁר־העלו בני־ישׂראל ממצרים קברו בשׁכם בחלקת השׂדה אשׁר קנה יעקב מאת בני־חמור אבי־שׁכם במאה קשׂיטה ויהיו לבני־יוסף לנחלה׃
\par 33 ואלעזר בן־אהרן מת ויקברו אתו בגבעת פינחס בנו אשׁר נתן־לו בהר אפרים׃


\end{document}