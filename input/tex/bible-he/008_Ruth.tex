\begin{document}

\title{רות}


\chapter{1}

\par 1 ויהי אחרי מות יהושׁע וישׁאלו בני ישׂראל ביהוה לאמר מי יעלה־לנו אל־הכנעני בתחלה להלחם בו׃
\par 2 ויאמר יהוה יהודה יעלה הנה נתתי את־הארץ בידו׃
\par 3 ויאמר יהודה לשׁמעון אחיו עלה אתי בגורלי ונלחמה בכנעני והלכתי גם־אני אתך בגורלך וילך אתו שׁמעון׃
\par 4 ויעל יהודה ויתן יהוה את־הכנעני והפרזי בידם ויכום בבזק עשׂרת אלפים אישׁ׃
\par 5 וימצאו את־אדני בזק בבזק וילחמו בו ויכו את־הכנעני ואת־הפרזי׃
\par 6 וינס אדני בזק וירדפו אחריו ויאחזו אתו ויקצצו את־בהנות ידיו ורגליו׃
\par 7 ויאמר אדני־בזק שׁבעים מלכים בהנות ידיהם ורגליהם מקצצים היו מלקטים תחת שׁלחני כאשׁר עשׂיתי כן שׁלם־לי אלהים ויביאהו ירושׁלם וימת שׁם׃
\par 8 וילחמו בני־יהודה בירושׁלם וילכדו אותה ויכוה לפי־חרב ואת־העיר שׁלחו באשׁ׃
\par 9 ואחר ירדו בני יהודה להלחם בכנעני יושׁב ההר והנגב והשׁפלה׃
\par 10 וילך יהודה אל־הכנעני היושׁב בחברון ושׁם־חברון לפנים קרית ארבע ויכו את־שׁשׁי ואת־אחימן ואת־תלמי׃
\par 11 וילך משׁם אל־יושׁבי דביר ושׁם־דביר לפנים קרית־ספר׃
\par 12 ויאמר כלב אשׁר־יכה את־קרית־ספר ולכדה ונתתי לו את־עכסה בתי לאשׁה׃
\par 13 וילכדה עתניאל בן־קנז אחי כלב הקטן ממנו ויתן־לו את־עכסה בתו לאשׁה׃
\par 14 ויהי בבואה ותסיתהו לשׁאול מאת־אביה השׂדה ותצנח מעל החמור ויאמר־לה כלב מה־לך׃
\par 15 ותאמר לו הבה־לי ברכה כי ארץ הנגב נתתני ונתתה לי גלת מים ויתן־לה כלב את גלת עלית ואת גלת תחתית׃
\par 16 ובני קיני חתן משׁה עלו מעיר התמרים את־בני יהודה מדבר יהודה אשׁר בנגב ערד וילך וישׁב את־העם׃
\par 17 וילך יהודה את־שׁמעון אחיו ויכו את־הכנעני יושׁב צפת ויחרימו אותה ויקרא את־שׁם־העיר חרמה׃
\par 18 וילכד יהודה את־עזה ואת־גבולה ואת־אשׁקלון ואת־גבולה ואת־עקרון ואת־גבולה׃
\par 19 ויהי יהוה את־יהודה וירשׁ את־ההר כי לא להורישׁ את־ישׁבי העמק כי־רכב ברזל להם׃
\par 20 ויתנו לכלב את־חברון כאשׁר דבר משׁה ויורשׁ משׁם את־שׁלשׁה בני הענק׃
\par 21 ואת־היבוסי ישׁב ירושׁלם לא הורישׁו בני בנימן וישׁב היבוסי את־בני בנימן בירושׁלם עד היום הזה׃
\par 22 ויעלו בית־יוסף גם־הם בית־אל ויהוה עמם׃
\par 23 ויתירו בית־יוסף בבית־אל ושׁם־העיר לפנים לוז׃
\par 24 ויראו השׁמרים אישׁ יוצא מן־העיר ויאמרו לו הראנו נא את־מבוא העיר ועשׂינו עמך חסד׃
\par 25 ויראם את־מבוא העיר ויכו את־העיר לפי־חרב ואת־האישׁ ואת־כל־משׁפחתו שׁלחו׃
\par 26 וילך האישׁ ארץ החתים ויבן עיר ויקרא שׁמה לוז הוא שׁמה עד היום הזה׃
\par 27 ולא־הורישׁ מנשׁה את־בית־שׁאן ואת־בנותיה ואת־תענך ואת־בנתיה ואת־ישׁב דור ואת־בנותיה ואת־יושׁבי יבלעם ואת־בנתיה ואת־יושׁבי מגדו ואת־בנותיה ויואל הכנעני לשׁבת בארץ הזאת׃
\par 28 ויהי כי־חזק ישׂראל וישׂם את־הכנעני למס והורישׁ לא הורישׁו׃
\par 29 ואפרים לא הורישׁ את־הכנעני היושׁב בגזר וישׁב הכנעני בקרבו בגזר׃
\par 30 זבולן לא הורישׁ את־יושׁבי קטרון ואת־יושׁבי נהלל וישׁב הכנעני בקרבו ויהיו למס׃
\par 31 אשׁר לא הורישׁ את־ישׁבי עכו ואת־יושׁבי צידון ואת־אחלב ואת־אכזיב ואת־חלבה ואת־אפיק ואת־רחב׃
\par 32 וישׁב האשׁרי בקרב הכנעני ישׁבי הארץ כי לא הורישׁו׃
\par 33 נפתלי לא־הורישׁ את־ישׁבי בית־שׁמשׁ ואת־ישׁבי בית־ענת וישׁב בקרב הכנעני ישׁבי הארץ וישׁבי בית־שׁמשׁ ובית ענת היו להם למס׃
\par 34 וילחצו האמרי את־בני־דן ההרה כי־לא נתנו לרדת לעמק׃
\par 35 ויואל האמרי לשׁבת בהר־חרס באילון ובשׁעלבים ותכבד יד בית־יוסף ויהיו למס׃
\par 36 וגבול האמרי ממעלה עקרבים מהסלע ומעלה׃

\chapter{2}

\par 1 ויעל מלאך־יהוה מן־הגלגל אל־הבכים ויאמר אעלה אתכם ממצרים ואביא אתכם אל־הארץ אשׁר נשׁבעתי לאבתיכם ואמר לא־אפר בריתי אתכם לעולם׃
\par 2 ואתם לא־תכרתו ברית ליושׁבי הארץ הזאת מזבחותיהם תתצון ולא־שׁמעתם בקלי מה־זאת עשׂיתם׃
\par 3 וגם אמרתי לא־אגרשׁ אותם מפניכם והיו לכם לצדים ואלהיהם יהיו לכם למוקשׁ׃
\par 4 ויהי כדבר מלאך יהוה את־הדברים האלה אל־כל־בני ישׂראל וישׂאו העם את־קולם ויבכו׃
\par 5 ויקראו שׁם־המקום ההוא בכים ויזבחו־שׁם ליהוה׃
\par 6 וישׁלח יהושׁע את־העם וילכו בני־ישׂראל אישׁ לנחלתו לרשׁת את־הארץ׃
\par 7 ויעבדו העם את־יהוה כל ימי יהושׁע וכל ימי הזקנים אשׁר האריכו ימים אחרי יהושׁוע אשׁר ראו את כל־מעשׂה יהוה הגדול אשׁר עשׂה לישׂראל׃
\par 8 וימת יהושׁע בן־נון עבד יהוה בן־מאה ועשׂר שׁנים׃
\par 9 ויקברו אותו בגבול נחלתו בתמנת־חרס בהר אפרים מצפון להר־געשׁ׃
\par 10 וגם כל־הדור ההוא נאספו אל־אבותיו ויקם דור אחר אחריהם אשׁר לא־ידעו את־יהוה וגם את־המעשׂה אשׁר עשׂה לישׂראל׃
\par 11 ויעשׂו בני־ישׂראל את־הרע בעיני יהוה ויעבדו את־הבעלים׃
\par 12 ויעזבו את־יהוה אלהי אבותם המוציא אותם מארץ מצרים וילכו אחרי אלהים אחרים מאלהי העמים אשׁר סביבותיהם וישׁתחוו להם ויכעסו את־יהוה׃
\par 13 ויעזבו את־יהוה ויעבדו לבעל ולעשׁתרות׃
\par 14 ויחר־אף יהוה בישׂראל ויתנם ביד־שׁסים וישׁסו אותם וימכרם ביד אויביהם מסביב ולא־יכלו עוד לעמד לפני אויביהם׃
\par 15 בכל אשׁר יצאו יד־יהוה היתה־בם לרעה כאשׁר דבר יהוה וכאשׁר נשׁבע יהוה להם ויצר להם מאד׃
\par 16 ויקם יהוה שׁפטים ויושׁיעום מיד שׁסיהם׃
\par 17 וגם אל־שׁפטיהם לא שׁמעו כי זנו אחרי אלהים אחרים וישׁתחוו להם סרו מהר מן־הדרך אשׁר הלכו אבותם לשׁמע מצות־יהוה לא־עשׂו כן׃
\par 18 וכי־הקים יהוה להם שׁפטים והיה יהוה עם־השׁפט והושׁיעם מיד איביהם כל ימי השׁופט כי־ינחם יהוה מנאקתם מפני לחציהם ודחקיהם׃
\par 19 והיה במות השׁופט ישׁבו והשׁחיתו מאבותם ללכת אחרי אלהים אחרים לעבדם ולהשׁתחות להם לא הפילו ממעלליהם ומדרכם הקשׁה׃
\par 20 ויחר־אף יהוה בישׂראל ויאמר יען אשׁר עברו הגוי הזה את־בריתי אשׁר צויתי את־אבותם ולא שׁמעו לקולי׃
\par 21 גם־אני לא אוסיף להורישׁ אישׁ מפניהם מן־הגוים אשׁר־עזב יהושׁע וימת׃
\par 22 למען נסות בם את־ישׂראל השׁמרים הם את־דרך יהוה ללכת בם כאשׁר שׁמרו אבותם אם־לא׃
\par 23 וינח יהוה את־הגוים האלה לבלתי הורישׁם מהר ולא נתנם ביד־יהושׁע׃

\chapter{3}

\par 1 ואלה הגוים אשׁר הניח יהוה לנסות בם את־ישׂראל את כל־אשׁר לא־ידעו את כל־מלחמות כנען׃
\par 2 רק למען דעת דרות בני־ישׂראל ללמדם מלחמה רק אשׁר־לפנים לא ידעום׃
\par 3 חמשׁת סרני פלשׁתים וכל־הכנעני והצידני והחוי ישׁב הר הלבנון מהר בעל חרמון עד לבוא חמת׃
\par 4 ויהיו לנסות בם את־ישׂראל לדעת הישׁמעו את־מצות יהוה אשׁר־צוה את־אבותם ביד־משׁה׃
\par 5 ובני ישׂראל ישׁבו בקרב הכנעני החתי והאמרי והפרזי והחוי והיבוסי׃
\par 6 ויקחו את־בנותיהם להם לנשׁים ואת־בנותיהם נתנו לבניהם ויעבדו את־אלהיהם׃
\par 7 ויעשׂו בני־ישׂראל את־הרע בעיני יהוה וישׁכחו את־יהוה אלהיהם ויעבדו את־הבעלים ואת־האשׁרות׃
\par 8 ויחר־אף יהוה בישׂראל וימכרם ביד כושׁן רשׁעתים מלך ארם נהרים ויעבדו בני־ישׂראל את־כושׁן רשׁעתים שׁמנה שׁנים׃
\par 9 ויזעקו בני־ישׂראל אל־יהוה ויקם יהוה מושׁיע לבני ישׂראל ויושׁיעם את עתניאל בן־קנז אחי כלב הקטן ממנו׃
\par 10 ותהי עליו רוח־יהוה וישׁפט את־ישׂראל ויצא למלחמה ויתן יהוה בידו את־כושׁן רשׁעתים מלך ארם ותעז ידו על כושׁן רשׁעתים׃
\par 11 ותשׁקט הארץ ארבעים שׁנה וימת עתניאל בן־קנז׃
\par 12 ויספו בני ישׂראל לעשׂות הרע בעיני יהוה ויחזק יהוה את־עגלון מלך־מואב על־ישׂראל על כי־עשׂו את־הרע בעיני יהוה׃
\par 13 ויאסף אליו את־בני עמון ועמלק וילך ויך את־ישׂראל ויירשׁו את־עיר התמרים׃
\par 14 ויעבדו בני־ישׂראל את־עגלון מלך־מואב שׁמונה עשׂרה שׁנה׃
\par 15 ויזעקו בני־ישׂראל אל־יהוה ויקם יהוה להם מושׁיע את־אהוד בן־גרא בן־הימיני אישׁ אטר יד־ימינו וישׁלחו בני־ישׂראל בידו מנחה לעגלון מלך מואב׃
\par 16 ויעשׂ לו אהוד חרב ולה שׁני פיות גמד ארכה ויחגר אותה מתחת למדיו על ירך ימינו׃
\par 17 ויקרב את־המנחה לעגלון מלך מואב ועגלון אישׁ בריא מאד׃
\par 18 ויהי כאשׁר כלה להקריב את־המנחה וישׁלח את־העם נשׂאי המנחה׃
\par 19 והוא שׁב מן־הפסילים אשׁר את־הגלגל ויאמר דבר־סתר לי אליך המלך ויאמר הס ויצאו מעליו כל־העמדים עליו׃
\par 20 ואהוד בא אליו והוא־ישׁב בעלית המקרה אשׁר־לו לבדו ויאמר אהוד דבר־אלהים לי אליך ויקם מעל הכסא׃
\par 21 וישׁלח אהוד את־יד שׂמאלו ויקח את־החרב מעל ירך ימינו ויתקעה בבטנו׃
\par 22 ויבא גם־הנצב אחר הלהב ויסגר החלב בעד הלהב כי לא שׁלף החרב מבטנו ויצא הפרשׁדנה׃
\par 23 ויצא אהוד המסדרונה ויסגר דלתות העליה בעדו ונעל׃
\par 24 והוא יצא ועבדיו באו ויראו והנה דלתות העליה נעלות ויאמרו אך מסיך הוא את־רגליו בחדר המקרה׃
\par 25 ויחילו עד־בושׁ והנה איננו פתח דלתות העליה ויקחו את־המפתח ויפתחו והנה אדניהם נפל ארצה מת׃
\par 26 ואהוד נמלט עד התמהמהם והוא עבר את־הפסילים וימלט השׂעירתה׃
\par 27 ויהי בבואו ויתקע בשׁופר בהר אפרים וירדו עמו בני־ישׂראל מן־ההר והוא לפניהם׃
\par 28 ויאמר אלהם רדפו אחרי כי־נתן יהוה את־איביכם את־מואב בידכם וירדו אחריו וילכדו את־מעברות הירדן למואב ולא־נתנו אישׁ לעבר׃
\par 29 ויכו את־מואב בעת ההיא כעשׂרת אלפים אישׁ כל־שׁמן וכל־אישׁ חיל ולא נמלט אישׁ׃
\par 30 ותכנע מואב ביום ההוא תחת יד ישׂראל ותשׁקט הארץ שׁמונים שׁנה׃
\par 31 ואחריו היה שׁמגר בן־ענת ויך את־פלשׁתים שׁשׁ־מאות אישׁ במלמד הבקר וישׁע גם־הוא את־ישׂראל׃

\chapter{4}

\par 1 ויספו בני ישׂראל לעשׂות הרע בעיני יהוה ואהוד מת׃
\par 2 וימכרם יהוה ביד יבין מלך־כנען אשׁר מלך בחצור ושׂר־צבאו סיסרא והוא יושׁב בחרשׁת הגוים׃
\par 3 ויצעקו בני־ישׂראל אל־יהוה כי תשׁע מאות רכב־ברזל לו והוא לחץ את־בני ישׂראל בחזקה עשׂרים שׁנה׃
\par 4 ודבורה אשׁה נביאה אשׁת לפידות היא שׁפטה את־ישׂראל בעת ההיא׃
\par 5 והיא יושׁבת תחת־תמר דבורה בין הרמה ובין בית־אל בהר אפרים ויעלו אליה בני ישׂראל למשׁפט׃
\par 6 ותשׁלח ותקרא לברק בן־אבינעם מקדשׁ נפתלי ותאמר אליו הלא צוה יהוה אלהי־ישׂראל לך ומשׁכת בהר תבור ולקחת עמך עשׂרת אלפים אישׁ מבני נפתלי ומבני זבלון׃
\par 7 ומשׁכתי אליך אל־נחל קישׁון את־סיסרא שׂר־צבא יבין ואת־רכבו ואת־המונו ונתתיהו בידך׃
\par 8 ויאמר אליה ברק אם־תלכי עמי והלכתי ואם־לא תלכי עמי לא אלך׃
\par 9 ותאמר הלך אלך עמך אפס כי לא תהיה תפארתך על־הדרך אשׁר אתה הולך כי ביד־אשׁה ימכר יהוה את־סיסרא ותקם דבורה ותלך עם־ברק קדשׁה׃
\par 10 ויזעק ברק את־זבולן ואת־נפתלי קדשׁה ויעל ברגליו עשׂרת אלפי אישׁ ותעל עמו דבורה׃
\par 11 וחבר הקיני נפרד מקין מבני חבב חתן משׁה ויט אהלו עד־אלון בצענים אשׁר את־קדשׁ׃
\par 12 ויגדו לסיסרא כי עלה ברק בן־אבינעם הר־תבור׃
\par 13 ויזעק סיסרא את־כל־רכבו תשׁע מאות רכב ברזל ואת־כל־העם אשׁר אתו מחרשׁת הגוים אל־נחל קישׁון׃
\par 14 ותאמר דברה אל־ברק קום כי זה היום אשׁר נתן יהוה את־סיסרא בידך הלא יהוה יצא לפניך וירד ברק מהר תבור ועשׂרת אלפים אישׁ אחריו׃
\par 15 ויהם יהוה את־סיסרא ואת־כל־הרכב ואת־כל־המחנה לפי־חרב לפני ברק וירד סיסרא מעל המרכבה וינס ברגליו׃
\par 16 וברק רדף אחרי הרכב ואחרי המחנה עד חרשׁת הגוים ויפל כל־מחנה סיסרא לפי־חרב לא נשׁאר עד־אחד׃
\par 17 וסיסרא נס ברגליו אל־אהל יעל אשׁת חבר הקיני כי שׁלום בין יבין מלך־חצור ובין בית חבר הקיני׃
\par 18 ותצא יעל לקראת סיסרא ותאמר אליו סורה אדני סורה אלי אל־תירא ויסר אליה האהלה ותכסהו בשׂמיכה׃
\par 19 ויאמר אליה השׁקיני־נא מעט־מים כי צמאתי ותפתח את־נאוד החלב ותשׁקהו ותכסהו׃
\par 20 ויאמר אליה עמד פתח האהל והיה אם־אישׁ יבוא ושׁאלך ואמר הישׁ־פה אישׁ ואמרת אין׃
\par 21 ותקח יעל אשׁת־חבר את־יתד האהל ותשׂם את־המקבת בידה ותבוא אליו בלאט ותתקע את־היתד ברקתו ותצנח בארץ והוא־נרדם ויעף וימת׃
\par 22 והנה ברק רדף את־סיסרא ותצא יעל לקראתו ותאמר לו לך ואראך את־האישׁ אשׁר־אתה מבקשׁ ויבא אליה והנה סיסרא נפל מת והיתד ברקתו׃
\par 23 ויכנע אלהים ביום ההוא את יבין מלך־כנען לפני בני ישׂראל׃
\par 24 ותלך יד בני־ישׂראל הלוך וקשׁה על יבין מלך־כנען עד אשׁר הכריתו את יבין מלך־כנען׃

\chapter{5}

\par 1 ותשׁר דבורה וברק בן־אבינעם ביום ההוא לאמר׃
\par 2 בפרע פרעות בישׂראל בהתנדב עם ברכו יהוה׃
\par 3 שׁמעו מלכים האזינו רזנים אנכי ליהוה אנכי אשׁירה אזמר ליהוה אלהי ישׂראל׃
\par 4 יהוה בצאתך משׂעיר בצעדך משׂדה אדום ארץ רעשׁה גם־שׁמים נטפו גם־עבים נטפו מים׃
\par 5 הרים נזלו מפני יהוה זה סיני מפני יהוה אלהי ישׂראל׃
\par 6 בימי שׁמגר בן־ענת בימי יעל חדלו ארחות והלכי נתיבות ילכו ארחות עקלקלות׃
\par 7 חדלו פרזון בישׂראל חדלו עד שׁקמתי דבורה שׁקמתי אם בישׂראל׃
\par 8 יבחר אלהים חדשׁים אז לחם שׁערים מגן אם־יראה ורמח בארבעים אלף בישׂראל׃
\par 9 לבי לחוקקי ישׂראל המתנדבים בעם ברכו יהוה׃
\par 10 רכבי אתנות צחרות ישׁבי על־מדין והלכי על־דרך שׂיחו׃
\par 11 מקול מחצצים בין משׁאבים שׁם יתנו צדקות יהוה צדקת פרזנו בישׂראל אז ירדו לשׁערים עם־יהוה׃
\par 12 עורי עורי דבורה עורי עורי דברי־שׁיר קום ברק ושׁבה שׁביך בן־אבינעם׃
\par 13 אז ירד שׂריד לאדירים עם יהוה ירד־לי בגבורים׃
\par 14 מני אפרים שׁרשׁם בעמלק אחריך בנימין בעממיך מני מכיר ירדו מחקקים ומזבולן משׁכים בשׁבט ספר׃
\par 15 ושׂרי בישׂשכר עם־דברה וישׂשכר כן ברק בעמק שׁלח ברגליו בפלגות ראובן גדלים חקקי־לב׃
\par 16 למה ישׁבת בין המשׁפתים לשׁמע שׁרקות עדרים לפלגות ראובן גדולים חקרי־לב׃
\par 17 גלעד בעבר הירדן שׁכן ודן למה יגור אניות אשׁר ישׁב לחוף ימים ועל מפרציו ישׁכון׃
\par 18 זבלון עם חרף נפשׁו למות ונפתלי על מרומי שׂדה׃
\par 19 באו מלכים נלחמו אז נלחמו מלכי כנען בתענך על־מי מגדו בצע כסף לא לקחו׃
\par 20 מן־שׁמים נלחמו הכוכבים ממסלותם נלחמו עם־סיסרא׃
\par 21 נחל קישׁון גרפם נחל קדומים נחל קישׁון תדרכי נפשׁי עז׃
\par 22 אז הלמו עקבי־סוס מדהרות דהרות אביריו׃
\par 23 אורו מרוז אמר מלאך יהוה ארו ארור ישׁביה כי לא־באו לעזרת יהוה לעזרת יהוה בגבורים׃
\par 24 תברך מנשׁים יעל אשׁת חבר הקיני מנשׁים באהל תברך׃
\par 25 מים שׁאל חלב נתנה בספל אדירים הקריבה חמאה׃
\par 26 ידה ליתד תשׁלחנה וימינה להלמות עמלים והלמה סיסרא מחקה ראשׁו ומחצה וחלפה רקתו׃
\par 27 בין רגליה כרע נפל שׁכב בין רגליה כרע נפל באשׁר כרע שׁם נפל שׁדוד׃
\par 28 בעד החלון נשׁקפה ותיבב אם סיסרא בעד האשׁנב מדוע בשׁשׁ רכבו לבוא מדוע אחרו פעמי מרכבותיו׃
\par 29 חכמות שׂרותיה תענינה אף־היא תשׁיב אמריה לה׃
\par 30 הלא ימצאו יחלקו שׁלל רחם רחמתים לראשׁ גבר שׁלל צבעים לסיסרא שׁלל צבעים רקמה צבע רקמתים לצוארי שׁלל׃
\par 31 כן יאבדו כל־אויביך יהוה ואהביו כצאת השׁמשׁ בגברתו ותשׁקט הארץ ארבעים שׁנה׃

\chapter{6}

\par 1 ויעשׂו בני־ישׂראל הרע בעיני יהוה ויתנם יהוה ביד־מדין שׁבע שׁנים׃
\par 2 ותעז יד־מדין על־ישׂראל מפני מדין עשׂו להם בני ישׂראל את־המנהרות אשׁר בהרים ואת־המערות ואת־המצדות׃
\par 3 והיה אם־זרע ישׂראל ועלה מדין ועמלק ובני־קדם ועלו עליו׃
\par 4 ויחנו עליהם וישׁחיתו את־יבול הארץ עד־בואך עזה ולא־ישׁאירו מחיה בישׂראל ושׂה ושׁור וחמור׃
\par 5 כי הם ומקניהם יעלו ואהליהם יבאו כדי־ארבה לרב ולהם ולגמליהם אין מספר ויבאו בארץ לשׁחתה׃
\par 6 וידל ישׂראל מאד מפני מדין ויזעקו בני־ישׂראל אל־יהוה׃
\par 7 ויהי כי־זעקו בני־ישׂראל אל־יהוה על אדות מדין׃
\par 8 וישׁלח יהוה אישׁ נביא אל־בני ישׂראל ויאמר להם כה־אמר יהוה אלהי ישׂראל אנכי העליתי אתכם ממצרים ואציא אתכם מבית עבדים׃
\par 9 ואצל אתכם מיד מצרים ומיד כל־לחציכם ואגרשׁ אותם מפניכם ואתנה לכם את־ארצם׃
\par 10 ואמרה לכם אני יהוה אלהיכם לא תיראו את־אלהי האמרי אשׁר אתם יושׁבים בארצם ולא שׁמעתם בקולי׃
\par 11 ויבא מלאך יהוה וישׁב תחת האלה אשׁר בעפרה אשׁר ליואשׁ אבי העזרי וגדעון בנו חבט חטים בגת להניס מפני מדין׃
\par 12 וירא אליו מלאך יהוה ויאמר אליו יהוה עמך גבור החיל׃
\par 13 ויאמר אליו גדעון בי אדני וישׁ יהוה עמנו ולמה מצאתנו כל־זאת ואיה כל־נפלאתיו אשׁר ספרו־לנו אבותינו לאמר הלא ממצרים העלנו יהוה ועתה נטשׁנו יהוה ויתננו בכף־מדין׃
\par 14 ויפן אליו יהוה ויאמר לך בכחך זה והושׁעת את־ישׂראל מכף מדין הלא שׁלחתיך׃
\par 15 ויאמר אליו בי אדני במה אושׁיע את־ישׂראל הנה אלפי הדל במנשׁה ואנכי הצעיר בבית אבי׃
\par 16 ויאמר אליו יהוה כי אהיה עמך והכית את־מדין כאישׁ אחד׃
\par 17 ויאמר אליו אם־נא מצאתי חן בעיניך ועשׂית לי אות שׁאתה מדבר עמי׃
\par 18 אל־נא תמשׁ מזה עד־באי אליך והצאתי את־מנחתי והנחתי לפניך ויאמר אנכי אשׁב עד שׁובך׃
\par 19 וגדעון בא ויעשׂ גדי־עזים ואיפת־קמח מצות הבשׂר שׂם בסל והמרק שׂם בפרור ויוצא אליו אל־תחת האלה ויגשׁ׃
\par 20 ויאמר אליו מלאך האלהים קח את־הבשׂר ואת־המצות והנח אל־הסלע הלז ואת־המרק שׁפוך ויעשׂ כן׃
\par 21 וישׁלח מלאך יהוה את־קצה המשׁענת אשׁר בידו ויגע בבשׂר ובמצות ותעל האשׁ מן־הצור ותאכל את־הבשׂר ואת־המצות ומלאך יהוה הלך מעיניו׃
\par 22 וירא גדעון כי־מלאך יהוה הוא ויאמר גדעון אהה אדני יהוה כי־על־כן ראיתי מלאך יהוה פנים אל־פנים׃
\par 23 ויאמר לו יהוה שׁלום לך אל־תירא לא תמות׃
\par 24 ויבן שׁם גדעון מזבח ליהוה ויקרא־לו יהוה שׁלום עד היום הזה עודנו בעפרת אבי העזרי׃
\par 25 ויהי בלילה ההוא ויאמר לו יהוה קח את־פר־השׁור אשׁר לאביך ופר השׁני שׁבע שׁנים והרסת את־מזבח הבעל אשׁר לאביך ואת־האשׁרה אשׁר־עליו תכרת׃
\par 26 ובנית מזבח ליהוה אלהיך על ראשׁ המעוז הזה במערכה ולקחת את־הפר השׁני והעלית עולה בעצי האשׁרה אשׁר תכרת׃
\par 27 ויקח גדעון עשׂרה אנשׁים מעבדיו ויעשׂ כאשׁר דבר אליו יהוה ויהי כאשׁר ירא את־בית אביו ואת־אנשׁי העיר מעשׂות יומם ויעשׂ לילה׃
\par 28 וישׁכימו אנשׁי העיר בבקר והנה נתץ מזבח הבעל והאשׁרה אשׁר־עליו כרתה ואת הפר השׁני העלה על־המזבח הבנוי׃
\par 29 ויאמרו אישׁ אל־רעהו מי עשׂה הדבר הזה וידרשׁו ויבקשׁו ויאמרו גדעון בן־יואשׁ עשׂה הדבר הזה׃
\par 30 ויאמרו אנשׁי העיר אל־יואשׁ הוצא את־בנך וימת כי נתץ את־מזבח הבעל וכי כרת האשׁרה אשׁר־עליו׃
\par 31 ויאמר יואשׁ לכל אשׁר־עמדו עליו האתם תריבון לבעל אם־אתם תושׁיעון אותו אשׁר יריב לו יומת עד־הבקר אם־אלהים הוא ירב לו כי נתץ את־מזבחו׃
\par 32 ויקרא־לו ביום־ההוא ירבעל לאמר ירב בו הבעל כי נתץ את־מזבחו׃
\par 33 וכל־מדין ועמלק ובני־קדם נאספו יחדו ויעברו ויחנו בעמק יזרעאל׃
\par 34 ורוח יהוה לבשׁה את־גדעון ויתקע בשׁופר ויזעק אביעזר אחריו׃
\par 35 ומלאכים שׁלח בכל־מנשׁה ויזעק גם־הוא אחריו ומלאכים שׁלח באשׁר ובזבלון ובנפתלי ויעלו לקראתם׃
\par 36 ויאמר גדעון אל־האלהים אם־ישׁך מושׁיע בידי את־ישׂראל כאשׁר דברת׃
\par 37 הנה אנכי מציג את־גזת הצמר בגרן אם טל יהיה על־הגזה לבדה ועל־כל־הארץ חרב וידעתי כי־תושׁיע בידי את־ישׂראל כאשׁר דברת׃
\par 38 ויהי־כן וישׁכם ממחרת ויזר את־הגזה וימץ טל מן־הגזה מלוא הספל מים׃
\par 39 ויאמר גדעון אל־האלהים אל־יחר אפך בי ואדברה אך הפעם אנסה נא־רק־הפעם בגזה יהי־נא חרב אל־הגזה לבדה ועל־כל־הארץ יהיה־טל׃
\par 40 ויעשׂ אלהים כן בלילה ההוא ויהי־חרב אל־הגזה לבדה ועל־כל־הארץ היה טל׃

\chapter{7}

\par 1 וישׁכם ירבעל הוא גדעון וכל־העם אשׁר אתו ויחנו על־עין חרד ומחנה מדין היה־לו מצפון מגבעת המורה בעמק׃
\par 2 ויאמר יהוה אל־גדעון רב העם אשׁר אתך מתתי את־מדין בידם פן־יתפאר עלי ישׂראל לאמר ידי הושׁיעה לי׃
\par 3 ועתה קרא נא באזני העם לאמר מי־ירא וחרד ישׁב ויצפר מהר הגלעד וישׁב מן־העם עשׂרים ושׁנים אלף ועשׂרת אלפים נשׁארו׃
\par 4 ויאמר יהוה אל־גדעון עוד העם רב הורד אותם אל־המים ואצרפנו לך שׁם והיה אשׁר אמר אליך זה ילך אתך הוא ילך אתך וכל אשׁר־אמר אליך זה לא־ילך עמך הוא לא ילך׃
\par 5 ויורד את־העם אל־המים ויאמר יהוה אל־גדעון כל אשׁר־ילק בלשׁונו מן־המים כאשׁר ילק הכלב תציג אותו לבד וכל אשׁר־יכרע על־ברכיו לשׁתות׃
\par 6 ויהי מספר המלקקים בידם אל־פיהם שׁלשׁ מאות אישׁ וכל יתר העם כרעו על־ברכיהם לשׁתות מים׃
\par 7 ויאמר יהוה אל־גדעון בשׁלשׁ מאות האישׁ המלקקים אושׁיע אתכם ונתתי את־מדין בידך וכל־העם ילכו אישׁ למקמו׃
\par 8 ויקחו את־צדה העם בידם ואת שׁופרתיהם ואת כל־אישׁ ישׂראל שׁלח אישׁ לאהליו ובשׁלשׁ־מאות האישׁ החזיק ומחנה מדין היה לו מתחת בעמק׃
\par 9 ויהי בלילה ההוא ויאמר אליו יהוה קום רד במחנה כי נתתיו בידך׃
\par 10 ואם־ירא אתה לרדת רד אתה ופרה נערך אל־המחנה׃
\par 11 ושׁמעת מה־ידברו ואחר תחזקנה ידיך וירדת במחנה וירד הוא ופרה נערו אל־קצה החמשׁים אשׁר במחנה׃
\par 12 ומדין ועמלק וכל־בני־קדם נפלים בעמק כארבה לרב ולגמליהם אין מספר כחול שׁעל־שׂפת הים לרב׃
\par 13 ויבא גדעון והנה־אישׁ מספר לרעהו חלום ויאמר הנה חלום חלמתי והנה צלול לחם שׂערים מתהפך במחנה מדין ויבא עד־האהל ויכהו ויפל ויהפכהו למעלה ונפל האהל׃
\par 14 ויען רעהו ויאמר אין זאת בלתי אם־חרב גדעון בן־יואשׁ אישׁ ישׂראל נתן האלהים בידו את־מדין ואת־כל־המחנה׃
\par 15 ויהי כשׁמע גדעון את־מספר החלום ואת־שׁברו וישׁתחו וישׁב אל־מחנה ישׂראל ויאמר קומו כי־נתן יהוה בידכם את־מחנה מדין׃
\par 16 ויחץ את־שׁלשׁ־מאות האישׁ שׁלשׁה ראשׁים ויתן שׁופרות ביד־כלם וכדים רקים ולפדים בתוך הכדים׃
\par 17 ויאמר אליהם ממני תראו וכן תעשׂו והנה אנכי בא בקצה המחנה והיה כאשׁר־אעשׂה כן תעשׂון׃
\par 18 ותקעתי בשׁופר אנכי וכל־אשׁר אתי ותקעתם בשׁופרות גם־אתם סביבות כל־המחנה ואמרתם ליהוה ולגדעון׃
\par 19 ויבא גדעון ומאה־אישׁ אשׁר־אתו בקצה המחנה ראשׁ האשׁמרת התיכונה אך הקם הקימו את־השׁמרים ויתקעו בשׁופרות ונפוץ הכדים אשׁר בידם׃
\par 20 ויתקעו שׁלשׁת הראשׁים בשׁופרות וישׁברו הכדים ויחזיקו ביד־שׂמאולם בלפדים וביד־ימינם השׁופרות לתקוע ויקראו חרב ליהוה ולגדעון׃
\par 21 ויעמדו אישׁ תחתיו סביב למחנה וירץ כל־המחנה ויריעו ויניסו׃
\par 22 ויתקעו שׁלשׁ־מאות השׁופרות וישׂם יהוה את חרב אישׁ ברעהו ובכל־המחנה וינס המחנה עד־בית השׁטה צררתה עד שׂפת־אבל מחולה על־טבת׃
\par 23 ויצעק אישׁ־ישׂראל מנפתלי ומן־אשׁר ומן־כל־מנשׁה וירדפו אחרי מדין׃
\par 24 ומלאכים שׁלח גדעון בכל־הר אפרים לאמר רדו לקראת מדין ולכדו להם את־המים עד בית ברה ואת־הירדן ויצעק כל־אישׁ אפרים וילכדו את־המים עד בית ברה ואת־הירדן׃
\par 25 וילכדו שׁני־שׂרי מדין את־ערב ואת־זאב ויהרגו את־עורב בצור־עורב ואת־זאב הרגו ביקב־זאב וירדפו אל־מדין וראשׁ־ערב וזאב הביאו אל־גדעון מעבר לירדן׃

\chapter{8}

\par 1 ויאמרו אליו אישׁ אפרים מה־הדבר הזה עשׂית לנו לבלתי קראות לנו כי הלכת להלחם במדין ויריבון אתו בחזקה׃
\par 2 ויאמר אליהם מה־עשׂיתי עתה ככם הלוא טוב עללות אפרים מבציר אביעזר׃
\par 3 בידכם נתן אלהים את־שׂרי מדין את־ערב ואת־זאב ומה־יכלתי עשׂות ככם אז רפתה רוחם מעליו בדברו הדבר הזה׃
\par 4 ויבא גדעון הירדנה עבר הוא ושׁלשׁ־מאות האישׁ אשׁר אתו עיפים ורדפים׃
\par 5 ויאמר לאנשׁי סכות תנו־נא ככרות לחם לעם אשׁר ברגלי כי־עיפים הם ואנכי רדף אחרי זבח וצלמנע מלכי מדין׃
\par 6 ויאמר שׂרי סכות הכף זבח וצלמנע עתה בידך כי־נתן לצבאך לחם׃
\par 7 ויאמר גדעון לכן בתת יהוה את־זבח ואת־צלמנע בידי ודשׁתי את־בשׂרכם את־קוצי המדבר ואת־הברקנים׃
\par 8 ויעל משׁם פנואל וידבר אליהם כזאת ויענו אותו אנשׁי פנואל כאשׁר ענו אנשׁי סכות׃
\par 9 ויאמר גם־לאנשׁי פנואל לאמר בשׁובי בשׁלום אתץ את־המגדל הזה׃
\par 10 וזבח וצלמנע בקרקר ומחניהם עמם כחמשׁת עשׂר אלף כל הנותרים מכל מחנה בני־קדם והנפלים מאה ועשׂרים אלף אישׁ שׁלף חרב׃
\par 11 ויעל גדעון דרך השׁכוני באהלים מקדם לנבח ויגבהה ויך את־המחנה והמחנה היה בטח׃
\par 12 וינוסו זבח וצלמנע וירדף אחריהם וילכד את־שׁני מלכי מדין את־זבח ואת־צלמנע וכל־המחנה החריד׃
\par 13 וישׁב גדעון בן־יואשׁ מן־המלחמה מלמעלה החרס׃
\par 14 וילכד־נער מאנשׁי סכות וישׁאלהו ויכתב אליו את־שׂרי סכות ואת־זקניה שׁבעים ושׁבעה אישׁ׃
\par 15 ויבא אל־אנשׁי סכות ויאמר הנה זבח וצלמנע אשׁר חרפתם אותי לאמר הכף זבח וצלמנע עתה בידך כי נתן לאנשׁיך היעפים לחם׃
\par 16 ויקח את־זקני העיר ואת־קוצי המדבר ואת־הברקנים וידע בהם את אנשׁי סכות׃
\par 17 ואת־מגדל פנואל נתץ ויהרג את־אנשׁי העיר׃
\par 18 ויאמר אל־זבח ואל־צלמנע איפה האנשׁים אשׁר הרגתם בתבור ויאמרו כמוך כמוהם אחד כתאר בני המלך׃
\par 19 ויאמר אחי בני־אמי הם חי־יהוה לו החיתם אותם לא הרגתי אתכם׃
\par 20 ויאמר ליתר בכורו קום הרג אותם ולא־שׁלף הנער חרבו כי ירא כי עודנו נער׃
\par 21 ויאמר זבח וצלמנע קום אתה ופגע־בנו כי כאישׁ גבורתו ויקם גדעון ויהרג את־זבח ואת־צלמנע ויקח את־השׂהרנים אשׁר בצוארי גמליהם׃
\par 22 ויאמרו אישׁ־ישׂראל אל־גדעון משׁל־בנו גם־אתה גם־בנך גם בן־בנך כי הושׁעתנו מיד מדין׃
\par 23 ויאמר אלהם גדעון לא־אמשׁל אני בכם ולא־ימשׁל בני בכם יהוה ימשׁל בכם׃
\par 24 ויאמר אלהם גדעון אשׁאלה מכם שׁאלה ותנו־לי אישׁ נזם שׁללו כי־נזמי זהב להם כי ישׁמעאלים הם׃
\par 25 ויאמרו נתון נתן ויפרשׂו את־השׂמלה וישׁליכו שׁמה אישׁ נזם שׁללו׃
\par 26 ויהי משׁקל נזמי הזהב אשׁר שׁאל אלף ושׁבע־מאות זהב לבד מן־השׂהרנים והנטפות ובגדי הארגמן שׁעל מלכי מדין ולבד מן־הענקות אשׁר בצוארי גמליהם׃
\par 27 ויעשׂ אותו גדעון לאפוד ויצג אותו בעירו בעפרה ויזנו כל־ישׂראל אחריו שׁם ויהי לגדעון ולביתו למוקשׁ׃
\par 28 ויכנע מדין לפני בני ישׂראל ולא יספו לשׂאת ראשׁם ותשׁקט הארץ ארבעים שׁנה בימי גדעון׃
\par 29 וילך ירבעל בן־יואשׁ וישׁב בביתו׃
\par 30 ולגדעון היו שׁבעים בנים יצאי ירכו כי־נשׁים רבות היו לו׃
\par 31 ופילגשׁו אשׁר בשׁכם ילדה־לו גם־היא בן וישׂם את־שׁמו אבימלך׃
\par 32 וימת גדעון בן־יואשׁ בשׂיבה טובה ויקבר בקבר יואשׁ אביו בעפרה אבי העזרי׃
\par 33 ויהי כאשׁר מת גדעון וישׁובו בני ישׂראל ויזנו אחרי הבעלים וישׂימו להם בעל ברית לאלהים׃
\par 34 ולא זכרו בני ישׂראל את־יהוה אלהיהם המציל אותם מיד כל־איביהם מסביב׃
\par 35 ולא־עשׂו חסד עם־בית ירבעל גדעון ככל־הטובה אשׁר עשׂה עם־ישׂראל׃

\chapter{9}

\par 1 וילך אבימלך בן־ירבעל שׁכמה אל־אחי אמו וידבר אליהם ואל־כל־משׁפחת בית־אבי אמו לאמר׃
\par 2 דברו־נא באזני כל־בעלי שׁכם מה־טוב לכם המשׁל בכם שׁבעים אישׁ כל בני ירבעל אם־משׁל בכם אישׁ אחד וזכרתם כי־עצמכם ובשׂרכם אני׃
\par 3 וידברו אחי־אמו עליו באזני כל־בעלי שׁכם את כל־הדברים האלה ויט לבם אחרי אבימלך כי אמרו אחינו הוא׃
\par 4 ויתנו־לו שׁבעים כסף מבית בעל ברית וישׂכר בהם אבימלך אנשׁים ריקים ופחזים וילכו אחריו׃
\par 5 ויבא בית־אביו עפרתה ויהרג את־אחיו בני־ירבעל שׁבעים אישׁ על־אבן אחת ויותר יותם בן־ירבעל הקטן כי נחבא׃
\par 6 ויאספו כל־בעלי שׁכם וכל־בית מלוא וילכו וימליכו את־אבימלך למלך עם־אלון מצב אשׁר בשׁכם׃
\par 7 ויגדו ליותם וילך ויעמד בראשׁ הר־גרזים וישׂא קולו ויקרא ויאמר להם שׁמעו אלי בעלי שׁכם וישׁמע אליכם אלהים׃
\par 8 הלוך הלכו העצים למשׁח עליהם מלך ויאמרו לזית מלוכה עלינו׃
\par 9 ויאמר להם הזית החדלתי את־דשׁני אשׁר־בי יכבדו אלהים ואנשׁים והלכתי לנוע על־העצים׃
\par 10 ויאמרו העצים לתאנה לכי־את מלכי עלינו׃
\par 11 ותאמר להם התאנה החדלתי את־מתקי ואת־תנובתי הטובה והלכתי לנוע על־העצים׃
\par 12 ויאמרו העצים לגפן לכי־את מלוכי עלינו׃
\par 13 ותאמר להם הגפן החדלתי את־תירושׁי המשׂמח אלהים ואנשׁים והלכתי לנוע על־העצים׃
\par 14 ויאמרו כל־העצים אל־האטד לך אתה מלך־עלינו׃
\par 15 ויאמר האטד אל־העצים אם באמת אתם משׁחים אתי למלך עליכם באו חסו בצלי ואם־אין תצא אשׁ מן־האטד ותאכל את־ארזי הלבנון׃
\par 16 ועתה אם־באמת ובתמים עשׂיתם ותמליכו את־אבימלך ואם־טובה עשׂיתם עם־ירבעל ועם־ביתו ואם־כגמול ידיו עשׂיתם לו׃
\par 17 אשׁר־נלחם אבי עליכם וישׁלך את־נפשׁו מנגד ויצל אתכם מיד מדין׃
\par 18 ואתם קמתם על־בית אבי היום ותהרגו את־בניו שׁבעים אישׁ על־אבן אחת ותמליכו את־אבימלך בן־אמתו על־בעלי שׁכם כי אחיכם הוא׃
\par 19 ואם־באמת ובתמים עשׂיתם עם־ירבעל ועם־ביתו היום הזה שׂמחו באבימלך וישׂמח גם־הוא בכם׃
\par 20 ואם־אין תצא אשׁ מאבימלך ותאכל את־בעלי שׁכם ואת־בית מלוא ותצא אשׁ מבעלי שׁכם ומבית מלוא ותאכל את־אבימלך׃
\par 21 וינס יותם ויברח וילך בארה וישׁב שׁם מפני אבימלך אחיו׃
\par 22 וישׂר אבימלך על־ישׂראל שׁלשׁ שׁנים׃
\par 23 וישׁלח אלהים רוח רעה בין אבימלך ובין בעלי שׁכם ויבגדו בעלי־שׁכם באבימלך׃
\par 24 לבוא חמס שׁבעים בני־ירבעל ודמם לשׂום על־אבימלך אחיהם אשׁר הרג אותם ועל בעלי שׁכם אשׁר־חזקו את־ידיו להרג את־אחיו׃
\par 25 וישׂימו לו בעלי שׁכם מארבים על ראשׁי ההרים ויגזלו את כל־אשׁר־יעבר עליהם בדרך ויגד לאבימלך׃
\par 26 ויבא געל בן־עבד ואחיו ויעברו בשׁכם ויבטחו־בו בעלי שׁכם׃
\par 27 ויצאוהשׂדה ויבצרו את־כרמיהם וידרכו ויעשׂו הלולים ויבאו בית אלהיהם ויאכלו וישׁתו ויקללו את־אבימלך׃
\par 28 ויאמר געל בן־עבד מי־אבימלך ומי־שׁכם כי נעבדנו הלא בן־ירבעל וזבל פקידו עבדו את־אנשׁי חמור אבי שׁכם ומדוע נעבדנו אנחנו׃
\par 29 ומי יתן את־העם הזה בידי ואסירה את־אבימלך ויאמר לאבימלך רבה צבאך וצאה׃
\par 30 וישׁמע זבל שׂר־העיר את־דברי געל בן־עבד ויחר אפו׃
\par 31 וישׁלח מלאכים אל־אבימלך בתרמה לאמר הנה געל בן־עבד ואחיו באים שׁכמה והנם צרים את־העיר עליך׃
\par 32 ועתה קום לילה אתה והעם אשׁר־אתך וארב בשׂדה׃
\par 33 והיה בבקר כזרח השׁמשׁ תשׁכים ופשׁטת על־העיר והנה־הוא והעם אשׁר־אתו יצאים אליך ועשׂית לו כאשׁר תמצא ידך׃
\par 34 ויקם אבימלך וכל־העם אשׁר־עמו לילה ויארבו על־שׁכם ארבעה ראשׁים׃
\par 35 ויצא געל בן־עבד ויעמד פתח שׁער העיר ויקם אבימלך והעם אשׁר־אתו מן־המארב׃
\par 36 וירא־געל את־העם ויאמר אל־זבל הנה־עם יורד מראשׁי ההרים ויאמר אליו זבל את צל ההרים אתה ראה כאנשׁים׃
\par 37 ויסף עוד געל לדבר ויאמר הנה־עם יורדים מעם טבור הארץ וראשׁ־אחד בא מדרך אלון מעוננים׃
\par 38 ויאמר אליו זבל איה אפוא פיך אשׁר תאמר מי אבימלך כי נעבדנו הלא זה העם אשׁר מאסתה בו צא־נא עתה והלחם בו׃
\par 39 ויצא געל לפני בעלי שׁכם וילחם באבימלך׃
\par 40 וירדפהו אבימלך וינס מפניו ויפלו חללים רבים עד־פתח השׁער׃
\par 41 וישׁב אבימלך בארומה ויגרשׁ זבל את־געל ואת־אחיו משׁבת בשׁכם׃
\par 42 ויהי ממחרת ויצא העם השׂדה ויגדו לאבימלך׃
\par 43 ויקח את־העם ויחצם לשׁלשׁה ראשׁים ויארב בשׂדה וירא והנה העם יצא מן־העיר ויקם עליהם ויכם׃
\par 44 ואבימלך והראשׁים אשׁר עמו פשׁטו ויעמדו פתח שׁער העיר ושׁני הראשׁים פשׁטו על־כל־אשׁר בשׂדה ויכום׃
\par 45 ואבימלך נלחם בעיר כל היום ההוא וילכד את־העיר ואת־העם אשׁר־בה הרג ויתץ את־העיר ויזרעה מלח׃
\par 46 וישׁמעו כל־בעלי מגדל־שׁכם ויבאו אל־צריח בית אל ברית׃
\par 47 ויגד לאבימלך כי התקבצו כל־בעלי מגדל־שׁכם׃
\par 48 ויעל אבימלך הר־צלמון הוא וכל־העם אשׁר־אתו ויקח אבימלך את־הקרדמות בידו ויכרת שׂוכת עצים וישׂאה וישׂם על־שׁכמו ויאמר אל־העם אשׁר־עמו מה ראיתם עשׂיתי מהרו עשׂו כמוני׃
\par 49 ויכרתו גם־כל־העם אישׁ שׂוכה וילכו אחרי אבימלך וישׂימו על־הצריח ויציתו עליהם את־הצריח באשׁ וימתו גם כל־אנשׁי מגדל־שׁכם כאלף אישׁ ואשׁה׃
\par 50 וילך אבימלך אל־תבץ ויחן בתבץ וילכדה׃
\par 51 ומגדל־עז היה בתוך־העיר וינסו שׁמה כל־האנשׁים והנשׁים וכל בעלי העיר ויסגרו בעדם ויעלו על־גג המגדל׃
\par 52 ויבא אבימלך עד־המגדל וילחם בו ויגשׁ עד־פתח המגדל לשׂרפו באשׁ׃
\par 53 ותשׁלך אשׁה אחת פלח רכב על־ראשׁ אבימלך ותרץ את־גלגלתו׃
\par 54 ויקרא מהרה אל־הנער נשׂא כליו ויאמר לו שׁלף חרבך ומותתני פן־יאמרו לי אשׁה הרגתהו וידקרהו נערו וימת׃
\par 55 ויראו אישׁ־ישׂראל כי מת אבימלך וילכו אישׁ למקמו׃
\par 56 וישׁב אלהים את רעת אבימלך אשׁר עשׂה לאביו להרג את־שׁבעים אחיו׃
\par 57 ואת כל־רעת אנשׁי שׁכם השׁיב אלהים בראשׁם ותבא אליהם קללת יותם בן־ירבעל׃

\chapter{10}

\par 1 ויקם אחרי אבימלך להושׁיע את־ישׂראל תולע בן־פואה בן־דודו אישׁ ישׂשכר והוא־ישׁב בשׁמיר בהר אפרים׃
\par 2 וישׁפט את־ישׂראל עשׂרים ושׁלשׁ שׁנה וימת ויקבר בשׁמיר׃
\par 3 ויקם אחריו יאיר הגלעדי וישׁפט את־ישׂראל עשׂרים ושׁתים שׁנה׃
\par 4 ויהי־לו שׁלשׁים בנים רכבים על־שׁלשׁים עירים ושׁלשׁים עירים להם להם יקראו חות יאיר עד היום הזה אשׁר בארץ הגלעד׃
\par 5 וימת יאיר ויקבר בקמון׃
\par 6 ויספו בני ישׂראל לעשׂות הרע בעיני יהוה ויעבדו את־הבעלים ואת־העשׁתרות ואת־אלהי ארם ואת־אלהי צידון ואת אלהי מואב ואת אלהי בני־עמון ואת אלהי פלשׁתים ויעזבו את־יהוה ולא עבדוהו׃
\par 7 ויחר־אף יהוה בישׂראל וימכרם ביד־פלשׁתים וביד בני עמון׃
\par 8 וירעצו וירצצו את־בני ישׂראל בשׁנה ההיא שׁמנה עשׂרה שׁנה את־כל־בני ישׂראל אשׁר בעבר הירדן בארץ האמרי אשׁר בגלעד׃
\par 9 ויעברו בני־עמון את־הירדן להלחם גם־ביהודה ובבנימין ובבית אפרים ותצר לישׂראל מאד׃
\par 10 ויזעקו בני ישׂראל אל־יהוה לאמר חטאנו לך וכי עזבנו את־אלהינו ונעבד את־הבעלים׃
\par 11 ויאמר יהוה אל־בני ישׂראל הלא ממצרים ומן־האמרי ומן־בני עמון ומן־פלשׁתים׃
\par 12 וצידונים ועמלק ומעון לחצו אתכם ותצעקו אלי ואושׁיעה אתכם מידם׃
\par 13 ואתם עזבתם אותי ותעבדו אלהים אחרים לכן לא־אוסיף להושׁיע אתכם׃
\par 14 לכו וזעקו אל־האלהים אשׁר בחרתם בם המה יושׁיעו לכם בעת צרתכם׃
\par 15 ויאמרו בני־ישׂראל אל־יהוה חטאנו עשׂה־אתה לנו ככל־הטוב בעיניך אך הצילנו נא היום הזה׃
\par 16 ויסירו את־אלהי הנכר מקרבם ויעבדו את־יהוה ותקצר נפשׁו בעמל ישׂראל׃
\par 17 ויצעקו בני עמון ויחנו בגלעד ויאספו בני ישׂראל ויחנו במצפה׃
\par 18 ויאמרו העם שׂרי גלעד אישׁ אל־רעהו מי האישׁ אשׁר יחל להלחם בבני עמון יהיה לראשׁ לכל ישׁבי גלעד׃

\chapter{11}

\par 1 ויפתח הגלעדי היה גבור חיל והוא בן־אשׁה זונה ויולד גלעד את־יפתח׃
\par 2 ותלד אשׁת־גלעד לו בנים ויגדלו בני־האשׁה ויגרשׁו את־יפתח ויאמרו לו לא־תנחל בבית־אבינו כי בן־אשׁה אחרת אתה׃
\par 3 ויברח יפתח מפני אחיו וישׁב בארץ טוב ויתלקטו אל־יפתח אנשׁים ריקים ויצאו עמו׃
\par 4 ויהי מימים וילחמו בני־עמון עם־ישׂראל׃
\par 5 ויהי כאשׁר־נלחמו בני־עמון עם־ישׂראל וילכו זקני גלעד לקחת את־יפתח מארץ טוב׃
\par 6 ויאמרו ליפתח לכה והייתה לנו לקצין ונלחמה בבני עמון׃
\par 7 ויאמר יפתח לזקני גלעד הלא אתם שׂנאתם אותי ותגרשׁוני מבית אבי ומדוע באתם אלי עתה כאשׁר צר לכם׃
\par 8 ויאמרו זקני גלעד אל־יפתח לכן עתה שׁבנו אליך והלכת עמנו ונלחמת בבני עמון והיית לנו לראשׁ לכל ישׁבי גלעד׃
\par 9 ויאמר יפתח אל־זקני גלעד אם־משׁיבים אתם אותי להלחם בבני עמון ונתן יהוה אותם לפני אנכי אהיה לכם לראשׁ׃
\par 10 ויאמרו זקני־גלעד אל־יפתח יהוה יהיה שׁמע בינותינו אם־לא כדברך כן נעשׂה׃
\par 11 וילך יפתח עם־זקני גלעד וישׂימו העם אותו עליהם לראשׁ ולקצין וידבר יפתח את־כל־דבריו לפני יהוה במצפה׃
\par 12 וישׁלח יפתח מלאכים אל־מלך בני־עמון לאמר מה־לי ולך כי־באת אלי להלחם בארצי׃
\par 13 ויאמר מלך בני־עמון אל־מלאכי יפתח כי־לקח ישׂראל את־ארצי בעלותו ממצרים מארנון ועד־היבק ועד־הירדן ועתה השׁיבה אתהן בשׁלום׃
\par 14 ויוסף עוד יפתח וישׁלח מלאכים אל־מלך בני עמון׃
\par 15 ויאמר לו כה אמר יפתח לא־לקח ישׂראל את־ארץ מואב ואת־ארץ בני עמון׃
\par 16 כי בעלותם ממצרים וילך ישׂראל במדבר עד־ים־סוף ויבא קדשׁה׃
\par 17 וישׁלח ישׂראל מלאכים אל־מלך אדום לאמר אעברה־נא בארצך ולא שׁמע מלך אדום וגם אל־מלך מואב שׁלח ולא אבה וישׁב ישׂראל בקדשׁ׃
\par 18 וילך במדבר ויסב את־ארץ אדום ואת־ארץ מואב ויבא ממזרח־שׁמשׁ לארץ מואב ויחנון בעבר ארנון ולא־באו בגבול מואב כי ארנון גבול מואב׃
\par 19 וישׁלח ישׂראל מלאכים אל־סיחון מלך־האמרי מלך חשׁבון ויאמר לו ישׂראל נעברה־נא בארצך עד־מקומי׃
\par 20 ולא־האמין סיחון את־ישׂראל עבר בגבלו ויאסף סיחון את־כל־עמו ויחנו ביהצה וילחם עם־ישׂראל׃
\par 21 ויתן יהוה אלהי־ישׂראל את־סיחון ואת־כל־עמו ביד ישׂראל ויכום ויירשׁ ישׂראל את כל־ארץ האמרי יושׁב הארץ ההיא׃
\par 22 ויירשׁו את כל־גבול האמרי מארנון ועד־היבק ומן־המדבר ועד־הירדן׃
\par 23 ועתה יהוה אלהי ישׂראל הורישׁ את־האמרי מפני עמו ישׂראל ואתה תירשׁנו׃
\par 24 הלא את אשׁר יורישׁך כמושׁ אלהיך אותו תירשׁ ואת כל־אשׁר הורישׁ יהוה אלהינו מפנינו אותו נירשׁ׃
\par 25 ועתה הטוב טוב אתה מבלק בן־צפור מלך מואב הרוב רב עם־ישׂראל אם־נלחם נלחם בם׃
\par 26 בשׁבת ישׂראל בחשׁבון ובבנותיה ובערעור ובבנותיה ובכל־הערים אשׁר על־ידי ארנון שׁלשׁ מאות שׁנה ומדוע לא־הצלתם בעת ההיא׃
\par 27 ואנכי לא־חטאתי לך ואתה עשׂה אתי רעה להלחם בי ישׁפט יהוה השׁפט היום בין בני ישׂראל ובין בני עמון׃
\par 28 ולא שׁמע מלך בני עמון אל־דברי יפתח אשׁר שׁלח אליו׃
\par 29 ותהי על־יפתח רוח יהוה ויעבר את־הגלעד ואת־מנשׁה ויעבר את־מצפה גלעד וממצפה גלעד עבר בני עמון׃
\par 30 וידר יפתח נדר ליהוה ויאמר אם־נתון תתן את־בני עמון בידי׃
\par 31 והיה היוצא אשׁר יצא מדלתי ביתי לקראתי בשׁובי בשׁלום מבני עמון והיה ליהוה והעליתהו עולה׃
\par 32 ויעבר יפתח אל־בני עמון להלחם בם ויתנם יהוה בידו׃
\par 33 ויכם מערוער ועד־בואך מנית עשׂרים עיר ועד אבל כרמים מכה גדולה מאד ויכנעו בני עמון מפני בני ישׂראל׃
\par 34 ויבא יפתח המצפה אל־ביתו והנה בתו יצאת לקראתו בתפים ובמחלות ורק היא יחידה אין־לו ממנו בן או־בת׃
\par 35 ויהי כראותו אותה ויקרע את־בגדיו ויאמר אהה בתי הכרע הכרעתני ואת היית בעכרי ואנכי פציתי־פי אל־יהוה ולא אוכל לשׁוב׃
\par 36 ותאמר אליו אבי פציתה את־פיך אל־יהוה עשׂה לי כאשׁר יצא מפיך אחרי אשׁר עשׂה לך יהוה נקמות מאיביך מבני עמון׃
\par 37 ותאמר אל־אביה יעשׂה לי הדבר הזה הרפה ממני שׁנים חדשׁים ואלכה וירדתי על־ההרים ואבכה על־בתולי אנכי ורעיתי׃
\par 38 ויאמר לכי וישׁלח אותה שׁני חדשׁים ותלך היא ורעותיה ותבך על־בתוליה על־ההרים׃
\par 39 ויהי מקץ שׁנים חדשׁים ותשׁב אל־אביה ויעשׂ לה את־נדרו אשׁר נדר והיא לא־ידעה אישׁ ותהי־חק בישׂראל׃
\par 40 מימים ימימה תלכנה בנות ישׂראל לתנות לבת־יפתח הגלעדי ארבעת ימים בשׁנה׃

\chapter{12}

\par 1 ויצעק אישׁ אפרים ויעבר צפונה ויאמרו ליפתח מדוע עברת להלחם בבני־עמון ולנו לא קראת ללכת עמך ביתך נשׂרף עליך באשׁ׃
\par 2 ויאמר יפתח אליהם אישׁ ריב הייתי אני ועמי ובני־עמון מאד ואזעק אתכם ולא־הושׁעתם אותי מידם׃
\par 3 ואראה כי־אינך מושׁיע ואשׂימה נפשׁי בכפי ואעברה אל־בני עמון ויתנם יהוה בידי ולמה עליתם אלי היום הזה להלחם בי׃
\par 4 ויקבץ יפתח את־כל־אנשׁי גלעד וילחם את־אפרים ויכו אנשׁי גלעד את־אפרים כי אמרו פליטי אפרים אתם גלעד בתוך אפרים בתוך מנשׁה׃
\par 5 וילכד גלעד את־מעברות הירדן לאפרים והיה כי יאמרו פליטי אפרים אעברה ויאמרו לו אנשׁי־גלעד האפרתי אתה ויאמר לא׃
\par 6 ויאמרו לו אמר־נא שׁבלת ויאמר סבלת ולא יכין לדבר כן ויאחזו אותו וישׁחטוהו אל־מעברות הירדן ויפל בעת ההיא מאפרים ארבעים ושׁנים אלף׃
\par 7 וישׁפט יפתח את־ישׂראל שׁשׁ שׁנים וימת יפתח הגלעדי ויקבר בערי גלעד׃
\par 8 וישׁפט אחריו את־ישׂראל אבצן מבית לחם׃
\par 9 ויהי־לו שׁלשׁים בנים ושׁלשׁים בנות שׁלח החוצה ושׁלשׁים בנות הביא לבניו מן־החוץ וישׁפט את־ישׂראל שׁבע שׁנים׃
\par 10 וימת אבצן ויקבר בבית לחם׃
\par 11 וישׁפט אחריו את־ישׂראל אילון הזבולני וישׁפט את־ישׂראל עשׂר שׁנים׃
\par 12 וימת אלון הזבולני ויקבר באילון בארץ זבולן׃
\par 13 וישׁפט אחריו את־ישׂראל עבדון בן־הלל הפרעתוני׃
\par 14 ויהי־לו ארבעים בנים ושׁלשׁים בני בנים רכבים על־שׁבעים עירם וישׁפט את־ישׂראל שׁמנה שׁנים׃
\par 15 וימת עבדון בן־הלל הפרעתוני ויקבר בפרעתון בארץ אפרים בהר העמלקי׃

\chapter{13}

\par 1 ויספו בני ישׂראל לעשׂות הרע בעיני יהוה ויתנם יהוה ביד־פלשׁתים ארבעים שׁנה׃
\par 2 ויהי אישׁ אחד מצרעה ממשׁפחת הדני ושׁמו מנוח ואשׁתו עקרה ולא ילדה׃
\par 3 וירא מלאך־יהוה אל־האשׁה ויאמר אליה הנה־נא את־עקרה ולא ילדת והרית וילדת בן׃
\par 4 ועתה השׁמרי נא ואל־תשׁתי יין ושׁכר ואל־תאכלי כל־טמא׃
\par 5 כי הנך הרה וילדת בן ומורה לא־יעלה על־ראשׁו כי־נזיר אלהים יהיה הנער מן־הבטן והוא יחל להושׁיע את־ישׂראל מיד פלשׁתים׃
\par 6 ותבא האשׁה ותאמר לאישׁה לאמר אישׁ האלהים בא אלי ומראהו כמראה מלאך האלהים נורא מאד ולא שׁאלתיהו אי־מזה הוא ואת־שׁמו לא־הגיד לי׃
\par 7 ויאמר לי הנך הרה וילדת בן ועתה אל־תשׁתי יין ושׁכר ואל־תאכלי כל־טמאה כי־נזיר אלהים יהיה הנער מן־הבטן עד־יום מותו׃
\par 8 ויעתר מנוח אל־יהוה ויאמר בי אדוני אישׁ האלהים אשׁר שׁלחת יבוא־נא עוד אלינו ויורנו מה־נעשׂה לנער היולד׃
\par 9 וישׁמע האלהים בקול מנוח ויבא מלאך האלהים עוד אל־האשׁה והיא יושׁבת בשׂדה ומנוח אישׁה אין עמה׃
\par 10 ותמהר האשׁה ותרץ ותגד לאישׁה ותאמר אליו הנה נראה אלי האישׁ אשׁר־בא ביום אלי׃
\par 11 ויקם וילך מנוח אחרי אשׁתו ויבא אל־האישׁ ויאמר לו האתה האישׁ אשׁר־דברת אל־האשׁה ויאמר אני׃
\par 12 ויאמר מנוח עתה יבא דבריך מה־יהיה משׁפט־הנער ומעשׂהו׃
\par 13 ויאמר מלאך יהוה אל־מנוח מכל אשׁר־אמרתי אל־האשׁה תשׁמר׃
\par 14 מכל אשׁר־יצא מגפן היין לא תאכל ויין ושׁכר אל־תשׁת וכל־טמאה אל־תאכל כל אשׁר־צויתיה תשׁמר׃
\par 15 ויאמר מנוח אל־מלאך יהוה נעצרה־נא אותך ונעשׂה לפניך גדי עזים׃
\par 16 ויאמר מלאך יהוה אל־מנוח אם־תעצרני לא־אכל בלחמך ואם־תעשׂה עלה ליהוה תעלנה כי לא־ידע מנוח כי־מלאך יהוה הוא׃
\par 17 ויאמר מנוח אל־מלאך יהוה מי שׁמך כי־יבא דבריך וכבדנוך׃
\par 18 ויאמר לו מלאך יהוה למה זה תשׁאל לשׁמי והוא־פלאי׃
\par 19 ויקח מנוח את־גדי העזים ואת־המנחה ויעל על־הצור ליהוה ומפלא לעשׂות ומנוח ואשׁתו ראים׃
\par 20 ויהי בעלות הלהב מעל המזבח השׁמימה ויעל מלאך־יהוה בלהב המזבח ומנוח ואשׁתו ראים ויפלו על־פניהם ארצה׃
\par 21 ולא־יסף עוד מלאך יהוה להראה אל־מנוח ואל־אשׁתו אז ידע מנוח כי־מלאך יהוה הוא׃
\par 22 ויאמר מנוח אל־אשׁתו מות נמות כי אלהים ראינו׃
\par 23 ותאמר לו אשׁתו לו חפץ יהוה להמיתנו לא־לקח מידנו עלה ומנחה ולא הראנו את־כל־אלה וכעת לא השׁמיענו כזאת׃
\par 24 ותלד האשׁה בן ותקרא את־שׁמו שׁמשׁון ויגדל הנער ויברכהו יהוה׃
\par 25 ותחל רוח יהוה לפעמו במחנה־דן בין צרעה ובין אשׁתאל׃

\chapter{14}

\par 1 וירד שׁמשׁון תמנתה וירא אשׁה בתמנתה מבנות פלשׁתים׃
\par 2 ויעל ויגד לאביו ולאמו ויאמר אשׁה ראיתי בתמנתה מבנות פלשׁתים ועתה קחו־אותה לי לאשׁה׃
\par 3 ויאמר לו אביו ואמו האין בבנות אחיך ובכל־עמי אשׁה כי־אתה הולך לקחת אשׁה מפלשׁתים הערלים ויאמר שׁמשׁון אל־אביו אותה קח־לי כי־היא ישׁרה בעיני׃
\par 4 ואביו ואמו לא ידעו כי מיהוה היא כי־תאנה הוא־מבקשׁ מפלשׁתים ובעת ההיא פלשׁתים משׁלים בישׂראל׃
\par 5 וירד שׁמשׁון ואביו ואמו תמנתה ויבאו עד־כרמי תמנתה והנה כפיר אריות שׁאג לקראתו׃
\par 6 ותצלח עליו רוח יהוה וישׁסעהו כשׁסע הגדי ומאומה אין בידו ולא הגיד לאביו ולאמו את אשׁר עשׂה׃
\par 7 וירד וידבר לאשׁה ותישׁר בעיני שׁמשׁון׃
\par 8 וישׁב מימים לקחתה ויסר לראות את מפלת האריה והנה עדת דבורים בגוית האריה ודבשׁ׃
\par 9 וירדהו אל־כפיו וילך הלוך ואכל וילך אל־אביו ואל־אמו ויתן להם ויאכלו ולא־הגיד להם כי מגוית האריה רדה הדבשׁ׃
\par 10 וירד אביהו אל־האשׁה ויעשׂ שׁם שׁמשׁון משׁתה כי כן יעשׂו הבחורים׃
\par 11 ויהי כראותם אותו ויקחו שׁלשׁים מרעים ויהיו אתו׃
\par 12 ויאמר להם שׁמשׁון אחודה־נא לכם חידה אם־הגד תגידו אותה לי שׁבעת ימי המשׁתה ומצאתם ונתתי לכם שׁלשׁים סדינים ושׁלשׁים חלפת בגדים׃
\par 13 ואם־לא תוכלו להגיד לי ונתתם אתם לי שׁלשׁים סדינים ושׁלשׁים חליפות בגדים ויאמרו לו חודה חידתך ונשׁמענה׃
\par 14 ויאמר להם מהאכל יצא מאכל ומעז יצא מתוק ולא יכלו להגיד החידה שׁלשׁת ימים׃
\par 15 ויהי ביום השׁביעי ויאמרו לאשׁת־שׁמשׁון פתי את־אישׁך ויגד־לנו את־החידה פן־נשׂרף אותך ואת־בית אביך באשׁ הלירשׁנו קראתם לנו הלא׃
\par 16 ותבך אשׁת שׁמשׁון עליו ותאמר רק־שׂנאתני ולא אהבתני החידה חדת לבני עמי ולי לא הגדתה ויאמר לה הנה לאבי ולאמי לא הגדתי ולך אגיד׃
\par 17 ותבך עליו שׁבעת הימים אשׁר־היה להם המשׁתה ויהי ביום השׁביעי ויגד־לה כי הציקתהו ותגד החידה לבני עמה׃
\par 18 ויאמרו לו אנשׁי העיר ביום השׁביעי בטרם יבא החרסה מה־מתוק מדבשׁ ומה עז מארי ויאמר להם לולא חרשׁתם בעגלתי לא מצאתם חידתי׃
\par 19 ותצלח עליו רוח יהוה וירד אשׁקלון ויך מהם שׁלשׁים אישׁ ויקח את־חליצותם ויתן החליפות למגידי החידה ויחר אפו ויעל בית אביהו׃
\par 20 ותהי אשׁת שׁמשׁון למרעהו אשׁר רעה לו׃

\chapter{15}

\par 1 ויהי מימים בימי קציר־חטים ויפקד שׁמשׁון את־אשׁתו בגדי עזים ויאמר אבאה אל־אשׁתי החדרה ולא־נתנו אביה לבוא׃
\par 2 ויאמר אביה אמר אמרתי כי־שׂנא שׂנאתה ואתננה למרעך הלא אחתה הקטנה טובה ממנה תהי־נא לך תחתיה׃
\par 3 ויאמר להם שׁמשׁון נקיתי הפעם מפלשׁתים כי־עשׂה אני עמם רעה׃
\par 4 וילך שׁמשׁון וילכד שׁלשׁ־מאות שׁועלים ויקח לפדים ויפן זנב אל־זנב וישׂם לפיד אחד בין־שׁני הזנבות בתוך׃
\par 5 ויבער־אשׁ בלפידים וישׁלח בקמות פלשׁתים ויבער מגדישׁ ועד־קמה ועד־כרם זית׃
\par 6 ויאמרו פלשׁתים מי עשׂה זאת ויאמרו שׁמשׁון חתן התמני כי לקח את־אשׁתו ויתנה למרעהו ויעלו פלשׁתים וישׂרפו אותה ואת־אביה באשׁ׃
\par 7 ויאמר להם שׁמשׁון אם־תעשׂון כזאת כי אם־נקמתי בכם ואחר אחדל׃
\par 8 ויך אותם שׁוק על־ירך מכה גדולה וירד וישׁב בסעיף סלע עיטם׃
\par 9 ויעלו פלשׁתים ויחנו ביהודה וינטשׁו בלחי׃
\par 10 ויאמרו אישׁ יהודה למה עליתם עלינו ויאמרו לאסור את־שׁמשׁון עלינו לעשׂות לו כאשׁר עשׂה לנו׃
\par 11 וירדו שׁלשׁת אלפים אישׁ מיהודה אל־סעיף סלע עיטם ויאמרו לשׁמשׁון הלא ידעת כי־משׁלים בנו פלשׁתים ומה־זאת עשׂית לנו ויאמר להם כאשׁר עשׂו לי כן עשׂיתי להם׃
\par 12 ויאמרו לו לאסרך ירדנו לתתך ביד־פלשׁתים ויאמר להם שׁמשׁון השׁבעו לי פן־תפגעון בי אתם׃
\par 13 ויאמרו לו לאמר לא כי־אסר נאסרך ונתנוך בידם והמת לא נמיתך ויאסרהו בשׁנים עבתים חדשׁים ויעלוהו מן־הסלע׃
\par 14 הוא־בא עד־לחי ופלשׁתים הריעו לקראתו ותצלח עליו רוח יהוה ותהיינה העבתים אשׁר על־זרועותיו כפשׁתים אשׁר בערו באשׁ וימסו אסוריו מעל ידיו׃
\par 15 וימצא לחי־חמור טריה וישׁלח ידו ויקחה ויך־בה אלף אישׁ׃
\par 16 ויאמר שׁמשׁון בלחי החמור חמור חמרתים בלחי החמור הכיתי אלף אישׁ׃
\par 17 ויהי ככלתו לדבר וישׁלך הלחי מידו ויקרא למקום ההוא רמת לחי׃
\par 18 ויצמא מאד ויקרא אל־יהוה ויאמר אתה נתת ביד־עבדך את־התשׁועה הגדלה הזאת ועתה אמות בצמא ונפלתי ביד הערלים׃
\par 19 ויבקע אלהים את־המכתשׁ אשׁר־בלחי ויצאו ממנו מים וישׁת ותשׁב רוחו ויחי על־כן קרא שׁמה עין הקורא אשׁר בלחי עד היום הזה׃
\par 20 וישׁפט את־ישׂראל בימי פלשׁתים עשׂרים שׁנה׃

\chapter{16}

\par 1 וילך שׁמשׁון עזתה וירא־שׁם אשׁה זונה ויבא אליה׃
\par 2 לעזתים לאמר בא שׁמשׁון הנה ויסבו ויארבו־לו כל־הלילה בשׁער העיר ויתחרשׁו כל־הלילה לאמר עד־אור הבקר והרגנהו׃
\par 3 וישׁכב שׁמשׁון עד־חצי הלילה ויקם בחצי הלילה ויאחז בדלתות שׁער־העיר ובשׁתי המזוזות ויסעם עם־הבריח וישׂם על־כתפיו ויעלם אל־ראשׁ ההר אשׁר על־פני חברון׃
\par 4 ויהי אחרי־כן ויאהב אשׁה בנחל שׂרק ושׁמה דלילה׃
\par 5 ויעלו אליה סרני פלשׁתים ויאמרו לה פתי אותו וראי במה כחו גדול ובמה נוכל לו ואסרנהו לענתו ואנחנו נתן־לך אישׁ אלף ומאה כסף׃
\par 6 ותאמר דלילה אל־שׁמשׁון הגידה־נא לי במה כחך גדול ובמה תאסר לענותך׃
\par 7 ויאמר אליה שׁמשׁון אם־יאסרני בשׁבעה יתרים לחים אשׁר לא־חרבו וחליתי והייתי כאחד האדם׃
\par 8 ויעלו־לה סרני פלשׁתים שׁבעה יתרים לחים אשׁר לא־חרבו ותאסרהו בהם׃
\par 9 והארב ישׁב לה בחדר ותאמר אליו פלשׁתים עליך שׁמשׁון וינתק את־היתרים כאשׁר ינתק פתיל־הנערת בהריחו אשׁ ולא נודע כחו׃
\par 10 ותאמר דלילה אל־שׁמשׁון הנה התלת בי ותדבר אלי כזבים עתה הגידה־נא לי במה תאסר׃
\par 11 ויאמר אליה אם־אסור יאסרוני בעבתים חדשׁים אשׁר לא־נעשׂה בהם מלאכה וחליתי והייתי כאחד האדם׃
\par 12 ותקח דלילה עבתים חדשׁים ותאסרהו בהם ותאמר אליו פלשׁתים עליך שׁמשׁון והארב ישׁב בחדר וינתקם מעל זרעתיו כחוט׃
\par 13 ותאמר דלילה אל־שׁמשׁון עד־הנה התלת בי ותדבר אלי כזבים הגידה לי במה תאסר ויאמר אליה אם־תארגי את־שׁבע מחלפות ראשׁי עם־המסכת׃
\par 14 ותתקע ביתד ותאמר אליו פלשׁתים עליך שׁמשׁון וייקץ משׁנתו ויסע את־היתד הארג ואת־המסכת׃
\par 15 ותאמר אליו איך תאמר אהבתיך ולבך אין אתי זה שׁלשׁ פעמים התלת בי ולא־הגדת לי במה כחך גדול׃
\par 16 ויהי כי־הציקה לו בדבריה כל־הימים ותאלצהו ותקצר נפשׁו למות׃
\par 17 ויגד־לה את־כל־לבו ויאמר לה מורה לא־עלה על־ראשׁי כי־נזיר אלהים אני מבטן אמי אם־גלחתי וסר ממני כחי וחליתי והייתי ככל־האדם׃
\par 18 ותרא דלילה כי־הגיד לה את־כל־לבו ותשׁלח ותקרא לסרני פלשׁתים לאמר עלו הפעם כי־הגיד לה את־כל־לבו ועלו אליה סרני פלשׁתים ויעלו הכסף בידם׃
\par 19 ותישׁנהו על־ברכיה ותקרא לאישׁ ותגלח את־שׁבע מחלפות ראשׁו ותחל לענותו ויסר כחו מעליו׃
\par 20 ותאמר פלשׁתים עליך שׁמשׁון ויקץ משׁנתו ויאמר אצא כפעם בפעם ואנער והוא לא ידע כי יהוה סר מעליו׃
\par 21 ויאחזוהו פלשׁתים וינקרו את־עיניו ויורידו אותו עזתה ויאסרוהו בנחשׁתים ויהי טוחן בבית האסירים׃
\par 22 ויחל שׂער־ראשׁו לצמח כאשׁר גלח׃
\par 23 וסרני פלשׁתים נאספו לזבח זבח־גדול לדגון אלהיהם ולשׂמחה ויאמרו נתן אלהינו בידנו את שׁמשׁון אויבינו׃
\par 24 ויראו אתו העם ויהללו את־אלהיהם כי אמרו נתן אלהינו בידנו את־אויבנו ואת מחריב ארצנו ואשׁר הרבה את־חללינו׃
\par 25 ויהי כי טוב לבם ויאמרו קראו לשׁמשׁון וישׂחק־לנו ויקראו לשׁמשׁון מבית האסירים ויצחק לפניהם ויעמידו אותו בין העמודים׃
\par 26 ויאמר שׁמשׁון אל־הנער המחזיק בידו הניחה אותי והימשׁני את־העמדים אשׁר הבית נכון עליהם ואשׁען עליהם׃
\par 27 והבית מלא האנשׁים והנשׁים ושׁמה כל סרני פלשׁתים ועל־הגג כשׁלשׁת אלפים אישׁ ואשׁה הראים בשׂחוק שׁמשׁון׃
\par 28 ויקרא שׁמשׁון אל־יהוה ויאמר אדני יהוה זכרני נא וחזקני נא אך הפעם הזה האלהים ואנקמה נקם־אחת משׁתי עיני מפלשׁתים׃
\par 29 וילפת שׁמשׁון את־שׁני עמודי התוך אשׁר הבית נכון עליהם ויסמך עליהם אחד בימינו ואחד בשׂמאלו׃
\par 30 ויאמר שׁמשׁון תמות נפשׁי עם־פלשׁתים ויט בכח ויפל הבית על־הסרנים ועל־כל־העם אשׁר־בו ויהיו המתים אשׁר המית במותו רבים מאשׁר המית בחייו׃
\par 31 וירדו אחיו וכל־בית אביהו וישׂאו אתו ויעלו ויקברו אותו בין צרעה ובין אשׁתאל בקבר מנוח אביו והוא שׁפט את־ישׂראל עשׂרים שׁנה׃

\chapter{17}

\par 1 ויהי־אישׁ מהר־אפרים ושׁמו מיכיהו׃
\par 2 ויאמר לאמו אלף ומאה הכסף אשׁר לקח־לך ואתי אלית וגם אמרת באזני הנה־הכסף אתי אני לקחתיו ותאמר אמו ברוך בני ליהוה׃
\par 3 וישׁב את־אלף־ומאה הכסף לאמו ותאמר אמו הקדשׁ הקדשׁתי את־הכסף ליהוה מידי לבני לעשׂות פסל ומסכה ועתה אשׁיבנו לך׃
\par 4 וישׁב את־הכסף לאמו ותקח אמו מאתים כסף ותתנהו לצורף ויעשׂהו פסל ומסכה ויהי בבית מיכיהו׃
\par 5 והאישׁ מיכה לו בית אלהים ויעשׂ אפוד ותרפים וימלא את־יד אחד מבניו ויהי־לו לכהן׃
\par 6 בימים ההם אין מלך בישׂראל אישׁ הישׁר בעיניו יעשׂה׃
\par 7 ויהי־נער מבית לחם יהודה ממשׁפחת יהודה והוא לוי והוא גר־שׁם׃
\par 8 וילך האישׁ מהעיר מבית לחם יהודה לגור באשׁר ימצא ויבא הר־אפרים עד־בית מיכה לעשׂות דרכו׃
\par 9 ויאמר־לו מיכה מאין תבוא ויאמר אליו לוי אנכי מבית לחם יהודה ואנכי הלך לגור באשׁר אמצא׃
\par 10 ויאמר לו מיכה שׁבה עמדי והיה־לי לאב ולכהן ואנכי אתן־לך עשׂרת כסף לימים וערך בגדים ומחיתך וילך הלוי׃
\par 11 ויואל הלוי לשׁבת את־האישׁ ויהי הנער לו כאחד מבניו׃
\par 12 וימלא מיכה את־יד הלוי ויהי־לו הנער לכהן ויהי בבית מיכה׃
\par 13 ויאמר מיכה עתה ידעתי כי־ייטיב יהוה לי כי היה־לי הלוי לכהן׃

\chapter{18}

\par 1 בימים ההם אין מלך בישׂראל ובימים ההם שׁבט הדני מבקשׁ־לו נחלה לשׁבת כי לא־נפלה לו עד־היום ההוא בתוך־שׁבטי ישׂראל בנחלה׃
\par 2 וישׁלחו בני־דן ממשׁפחתם חמשׁה אנשׁים מקצותם אנשׁים בני־חיל מצרעה ומאשׁתאל לרגל את־הארץ ולחקרה ויאמרו אלהם לכו חקרו את־הארץ ויבאו הר־אפרים עד־בית מיכה וילינו שׁם׃
\par 3 המה עם־בית מיכה והמה הכירו את־קול הנער הלוי ויסורו שׁם ויאמרו לו מי־הביאך הלם ומה־אתה עשׂה בזה ומה־לך פה׃
\par 4 ויאמר אלהם כזה וכזה עשׂה לי מיכה וישׂכרני ואהי־לו לכהן׃
\par 5 ויאמרו לו שׁאל־נא באלהים ונדעה התצליח דרכנו אשׁר אנחנו הלכים עליה׃
\par 6 ויאמר להם הכהן לכו לשׁלום נכח יהוה דרככם אשׁר תלכו־בה׃
\par 7 וילכו חמשׁת האנשׁים ויבאו לישׁה ויראו את־העם אשׁר־בקרבה יושׁבת־לבטח כמשׁפט צדנים שׁקט ובטח ואין־מכלים דבר בארץ יורשׁ עצר ורחקים המה מצדנים ודבר אין־להם עם־אדם׃
\par 8 ויבאו אל־אחיהם צרעה ואשׁתאל ויאמרו להם אחיהם מה אתם׃
\par 9 ויאמרו קומה ונעלה עליהם כי ראינו את־הארץ והנה טובה מאד ואתם מחשׁים אל־תעצלו ללכת לבא לרשׁת את־הארץ׃
\par 10 כבאכם תבאו אל־עם בטח והארץ רחבת ידים כי־נתנה אלהים בידכם מקום אשׁר אין־שׁם מחסור כל־דבר אשׁר בארץ׃
\par 11 ויסעו משׁם ממשׁפחת הדני מצרעה ומאשׁתאל שׁשׁ־מאות אישׁ חגור כלי מלחמה׃
\par 12 ויעלו ויחנו בקרית יערים ביהודה על־כן קראו למקום ההוא מחנה־דן עד היום הזה הנה אחרי קרית יערים׃
\par 13 ויעברו משׁם הר־אפרים ויבאו עד־בית מיכה׃
\par 14 ויענו חמשׁת האנשׁים ההלכים לרגל את־הארץ לישׁ ויאמרו אל־אחיהם הידעתם כי ישׁ בבתים האלה אפוד ותרפים ופסל ומסכה ועתה דעו מה־תעשׂו׃
\par 15 ויסורו שׁמה ויבאו אל־בית־הנער הלוי בית מיכה וישׁאלו־לו לשׁלום׃
\par 16 ושׁשׁ־מאות אישׁ חגורים כלי מלחמתם נצבים פתח השׁער אשׁר מבני־דן׃
\par 17 ויעלו חמשׁת האנשׁים ההלכים לרגל את־הארץ באו שׁמה לקחו את־הפסל ואת־האפוד ואת־התרפים ואת־המסכה והכהן נצב פתח השׁער ושׁשׁ־מאות האישׁ החגור כלי המלחמה׃
\par 18 ואלה באו בית מיכה ויקחו את־פסל האפוד ואת־התרפים ואת־המסכה ויאמר אליהם הכהן מה אתם עשׂים׃
\par 19 ויאמרו לו החרשׁ שׂים־ידך על־פיך ולך עמנו והיה־לנו לאב ולכהן הטוב היותך כהן לבית אישׁ אחד או היותך כהן לשׁבט ולמשׁפחה בישׂראל׃
\par 20 וייטב לב הכהן ויקח את־האפוד ואת־התרפים ואת־הפסל ויבא בקרב העם׃
\par 21 ויפנו וילכו וישׂימו את־הטף ואת־המקנה ואת־הכבודה לפניהם׃
\par 22 המה הרחיקו מבית מיכה והאנשׁים אשׁר בבתים אשׁר עם־בית מיכה נזעקו וידביקו את־בני־דן׃
\par 23 ויקראו אל־בני־דן ויסבו פניהם ויאמרו למיכה מה־לך כי נזעקת׃
\par 24 ויאמר את־אלהי אשׁר־עשׂיתי לקחתם ואת־הכהן ותלכו ומה־לי עוד ומה־זה תאמרו אלי מה־לך׃
\par 25 ויאמרו אליו בני־דן אל־תשׁמע קולך עמנו פן־יפגעו בכם אנשׁים מרי נפשׁ ואספתה נפשׁך ונפשׁ ביתך׃
\par 26 וילכו בני־דן לדרכם וירא מיכה כי־חזקים המה ממנו ויפן וישׁב אל־ביתו׃
\par 27 והמה לקחו את אשׁר־עשׂה מיכה ואת־הכהן אשׁר היה־לו ויבאו על־לישׁ על־עם שׁקט ובטח ויכו אותם לפי־חרב ואת־העיר שׂרפו באשׁ׃
\par 28 ואין מציל כי רחוקה־היא מצידון ודבר אין־להם עם־אדם והיא בעמק אשׁר לבית־רחוב ויבנו את־העיר וישׁבו בה׃
\par 29 ויקראו שׁם־העיר דן בשׁם דן אביהם אשׁר יולד לישׂראל ואולם לישׁ שׁם־העיר לראשׁנה׃
\par 30 ויקימו להם בני־דן את־הפסל ויהונתן בן־גרשׁם בן־מנשׁה הוא ובניו היו כהנים לשׁבט הדני עד־יום גלות הארץ׃
\par 31 וישׂימו להם את־פסל מיכה אשׁר עשׂה כל־ימי היות בית־האלהים בשׁלה׃

\chapter{19}

\par 1 ויהי בימים ההם ומלך אין בישׂראל ויהי אישׁ לוי גר בירכתי הר־אפרים ויקח־לו אשׁה פילגשׁ מבית לחם יהודה׃
\par 2 ותזנה עליו פילגשׁו ותלך מאתו אל־בית אביה אל־בית לחם יהודה ותהי־שׁם ימים ארבעה חדשׁים׃
\par 3 ויקם אישׁה וילך אחריה לדבר על־לבה להשׁיבו ונערו עמו וצמד חמרים ותביאהו בית אביה ויראהו אבי הנערה וישׂמח לקראתו׃
\par 4 ויחזק־בו חתנו אבי הנערה וישׁב אתו שׁלשׁת ימים ויאכלו וישׁתו וילינו שׁם׃
\par 5 ויהי ביום הרביעי וישׁכימו בבקר ויקם ללכת ויאמר אבי הנערה אל־חתנו סעד לבך פת־לחם ואחר תלכו׃
\par 6 וישׁבו ויאכלו שׁניהם יחדו וישׁתו ויאמר אבי הנערה אל־האישׁ הואל־נא ולין ויטב לבך׃
\par 7 ויקם האישׁ ללכת ויפצר־בו חתנו וישׁב וילן שׁם׃
\par 8 וישׁכם בבקר ביום החמישׁי ללכת ויאמר אבי הנערה סעד־נא לבבך והתמהמהו עד־נטות היום ויאכלו שׁניהם׃
\par 9 ויקם האישׁ ללכת הוא ופילגשׁו ונערו ויאמר לו חתנו אבי הנערה הנה נא רפה היום לערב לינו־נא הנה חנות היום לין פה וייטב לבבך והשׁכמתם מחר לדרככם והלכת לאהלך׃
\par 10 ולא־אבה האישׁ ללון ויקם וילך ויבא עד־נכח יבוס היא ירושׁלם ועמו צמד חמורים חבושׁים ופילגשׁו עמו׃
\par 11 הם עם־יבוס והיום רד מאד ויאמר הנער אל־אדניו לכה־נא ונסורה אל־עיר־היבוסי הזאת ונלין בה׃
\par 12 ויאמר אליו אדניו לא נסור אל־עיר נכרי אשׁר לא־מבני ישׂראל הנה ועברנו עד־גבעה׃
\par 13 ויאמר לנערו לך ונקרבה באחד המקמות ולנו בגבעה או ברמה׃
\par 14 ויעברו וילכו ותבא להם השׁמשׁ אצל הגבעה אשׁר לבנימן׃
\par 15 ויסרו שׁם לבוא ללון בגבעה ויבא וישׁב ברחוב העיר ואין אישׁ מאסף־אותם הביתה ללון׃
\par 16 והנה אישׁ זקן בא מן־מעשׂהו מן־השׂדה בערב והאישׁ מהר אפרים והוא־גר בגבעה ואנשׁי המקום בני ימיני׃
\par 17 וישׂא עיניו וירא את־האישׁ הארח ברחב העיר ויאמר האישׁ הזקן אנה תלך ומאין תבוא׃
\par 18 ויאמר אליו עברים אנחנו מבית־לחם יהודה עד־ירכתי הר־אפרים משׁם אנכי ואלך עד־בית לחם יהודה ואת־בית יהוה אני הלך ואין אישׁ מאסף אותי הביתה׃
\par 19 וגם־תבן גם־מספוא ישׁ לחמורינו וגם לחם ויין ישׁ־לי ולאמתך ולנער עם־עבדיך אין מחסור כל־דבר׃
\par 20 ויאמר האישׁ הזקן שׁלום לך רק כל־מחסורך עלי רק ברחוב אל־תלן׃
\par 21 ויביאהו לביתו ויבול לחמורים וירחצו רגליהם ויאכלו וישׁתו׃
\par 22 המה מיטיבים את־לבם והנה אנשׁי העיר אנשׁי בני־בליעל נסבו את־הבית מתדפקים על־הדלת ויאמרו אל־האישׁ בעל הבית הזקן לאמר הוצא את־האישׁ אשׁר־בא אל־ביתך ונדענו׃
\par 23 ויצא אליהם האישׁ בעל הבית ויאמר אלהם אל־אחי אל־תרעו נא אחרי אשׁר־בא האישׁ הזה אל־ביתי אל־תעשׂו את־הנבלה הזאת׃
\par 24 הנה בתי הבתולה ופילגשׁהו אוציאה־נא אותם וענו אותם ועשׂו להם הטוב בעיניכם ולאישׁ הזה לא תעשׂו דבר הנבלה הזאת׃
\par 25 ולא־אבו האנשׁים לשׁמע לו ויחזק האישׁ בפילגשׁו ויצא אליהם החוץ וידעו אותה ויתעללו־בה כל־הלילה עד־הבקר וישׁלחוה בעלות השׁחר׃
\par 26 ותבא האשׁה לפנות הבקר ותפל פתח בית־האישׁ אשׁר־אדוניה שׁם עד־האור׃
\par 27 ויקם אדניה בבקר ויפתח דלתות הבית ויצא ללכת לדרכו והנה האשׁה פילגשׁו נפלת פתח הבית וידיה על־הסף׃
\par 28 ויאמר אליה קומי ונלכה ואין ענה ויקחה על־החמור ויקם האישׁ וילך למקמו׃
\par 29 ויבא אל־ביתו ויקח את־המאכלת ויחזק בפילגשׁו וינתחה לעצמיה לשׁנים עשׂר נתחים וישׁלחה בכל גבול ישׂראל׃
\par 30 והיה כל־הראה ואמר לא־נהיתה ולא־נראתה כזאת למיום עלות בני־ישׂראל מארץ מצרים עד היום הזה שׂימו־לכם עליה עצו ודברו׃

\chapter{20}

\par 1 ויצאו כל־בני ישׂראל ותקהל העדה כאישׁ אחד למדן ועד־באר שׁבע וארץ הגלעד אל־יהוה המצפה׃
\par 2 ויתיצבו פנות כל־העם כל שׁבטי ישׂראל בקהל עם האלהים ארבע מאות אלף אישׁ רגלי שׁלף חרב׃
\par 3 וישׁמעו בני בנימן כי־עלו בני־ישׂראל המצפה ויאמרו בני ישׂראל דברו איכה נהיתה הרעה הזאת׃
\par 4 ויען האישׁ הלוי אישׁ האשׁה הנרצחה ויאמר הגבעתה אשׁר לבנימן באתי אני ופילגשׁי ללון׃
\par 5 ויקמו עלי בעלי הגבעה ויסבו עלי את־הבית לילה אותי דמו להרג ואת־פילגשׁי ענו ותמת׃
\par 6 ואחז בפילגשׁי ואנתחה ואשׁלחה בכל־שׂדה נחלת ישׂראל כי עשׂו זמה ונבלה בישׂראל׃
\par 7 הנה כלכם בני ישׂראל הבו לכם דבר ועצה הלם׃
\par 8 ויקם כל־העם כאישׁ אחד לאמר לא נלך אישׁ לאהלו ולא נסור אישׁ לביתו׃
\par 9 ועתה זה הדבר אשׁר נעשׂה לגבעה עליה בגורל׃
\par 10 ולקחנו עשׂרה אנשׁים למאה לכל שׁבטי ישׂראל ומאה לאלף ואלף לרבבה לקחת צדה לעם לעשׂות לבואם לגבע בנימן ככל־הנבלה אשׁר עשׂה בישׂראל׃
\par 11 ויאסף כל־אישׁ ישׂראל אל־העיר כאישׁ אחד חברים׃
\par 12 וישׁלחו שׁבטי ישׂראל אנשׁים בכל־שׁבטי בנימן לאמר מה הרעה הזאת אשׁר נהיתה בכם׃
\par 13 ועתה תנו את־האנשׁים בני־בליעל אשׁר בגבעה ונמיתם ונבערה רעה מישׂראל ולא אבו בנימן לשׁמע בקול אחיהם בני־ישׂראל׃
\par 14 ויאספו בני־בנימן מן־הערים הגבעתה לצאת למלחמה עם־בני ישׂראל׃
\par 15 ויתפקדו בני בנימן ביום ההוא מהערים עשׂרים ושׁשׁה אלף אישׁ שׁלף חרב לבד מישׁבי הגבעה התפקדו שׁבע מאות אישׁ בחור׃
\par 16 מכל העם הזה שׁבע מאות אישׁ בחור אטר יד־ימינו כל־זה קלע באבן אל־השׂערה ולא יחטא׃
\par 17 ואישׁ ישׂראל התפקדו לבד מבנימן ארבע מאות אלף אישׁ שׁלף חרב כל־זה אישׁ מלחמה׃
\par 18 ויקמו ויעלו בית־אל וישׁאלו באלהים ויאמרו בני ישׂראל מי יעלה־לנו בתחלה למלחמה עם־בני בנימן ויאמר יהוה יהודה בתחלה׃
\par 19 ויקומו בני־ישׂראל בבקר ויחנו על־הגבעה׃
\par 20 ויצא אישׁ ישׂראל למלחמה עם־בנימן ויערכו אתם אישׁ־ישׂראל מלחמה אל־הגבעה׃
\par 21 ויצאו בני־בנימן מן־הגבעה וישׁחיתו בישׂראל ביום ההוא שׁנים ועשׂרים אלף אישׁ ארצה׃
\par 22 ויתחזק העם אישׁ ישׂראל ויספו לערך מלחמה במקום אשׁר־ערכו שׁם ביום הראשׁון׃
\par 23 ויעלו בני־ישׂראל ויבכו לפני־יהוה עד־הערב וישׁאלו ביהוה לאמר האוסיף לגשׁת למלחמה עם־בני בנימן אחי ויאמר יהוה עלו אליו׃
\par 24 ויקרבו בני־ישׂראל אל־בני בנימן ביום השׁני׃
\par 25 ויצא בנימן לקראתם מן־הגבעה ביום השׁני וישׁחיתו בבני ישׂראל עוד שׁמנת עשׂר אלף אישׁ ארצה כל־אלה שׁלפי חרב׃
\par 26 ויעלו כל־בני ישׂראל וכל־העם ויבאו בית־אל ויבכו וישׁבו שׁם לפני יהוה ויצומו ביום־ההוא עד־הערב ויעלו עלות ושׁלמים לפני יהוה׃
\par 27 וישׁאלו בני־ישׂראל ביהוה ושׁם ארון ברית האלהים בימים ההם׃
\par 28 ופינחס בן־אלעזר בן־אהרן עמד לפניו בימים ההם לאמר האוסף עוד לצאת למלחמה עם־בני־בנימן אחי אם־אחדל ויאמר יהוה עלו כי מחר אתננו בידך׃
\par 29 וישׂם ישׂראל ארבים אל־הגבעה סביב׃
\par 30 ויעלו בני־ישׂראל אל־בני בנימן ביום השׁלישׁי ויערכו אל־הגבעה כפעם בפעם׃
\par 31 ויצאו בני־בנימן לקראת העם הנתקו מן־העיר ויחלו להכות מהעם חללים כפעם בפעם במסלות אשׁר אחת עלה בית־אל ואחת גבעתה בשׂדה כשׁלשׁים אישׁ בישׂראל׃
\par 32 ויאמרו בני בנימן נגפים הם לפנינו כבראשׁנה ובני ישׂראל אמרו ננוסה ונתקנהו מן־העיר אל־המסלות׃
\par 33 וכל אישׁ ישׂראל קמו ממקומו ויערכו בבעל תמר וארב ישׂראל מגיח ממקמו ממערה־גבע׃
\par 34 ויבאו מנגד לגבעה עשׂרת אלפים אישׁ בחור מכל־ישׂראל והמלחמה כבדה והם לא ידעו כי־נגעת עליהם הרעה׃
\par 35 ויגף יהוה את־בנימן לפני ישׂראל וישׁחיתו בני ישׂראל בבנימן ביום ההוא עשׂרים וחמשׁה אלף ומאה אישׁ כל־אלה שׁלף חרב׃
\par 36 ויראו בני־בנימן כי נגפו ויתנו אישׁ־ישׂראל מקום לבנימן כי בטחו אל־הארב אשׁר שׂמו אל־הגבעה׃
\par 37 והארב החישׁו ויפשׁטו אל־הגבעה וימשׁך הארב ויך את־כל־העיר לפי־חרב׃
\par 38 והמועד היה לאישׁ ישׂראל עם־הארב הרב להעלותם משׂאת העשׁן מן־העיר׃
\par 39 ויהפך אישׁ־ישׂראל במלחמה ובנימן החל להכות חללים באישׁ־ישׂראל כשׁלשׁים אישׁ כי אמרו אך נגוף נגף הוא לפנינו כמלחמה הראשׁנה׃
\par 40 והמשׂאת החלה לעלות מן־העיר עמוד עשׁן ויפן בנימן אחריו והנה עלה כליל־העיר השׁמימה׃
\par 41 ואישׁ ישׂראל הפך ויבהל אישׁ בנימן כי ראה כי־נגעה עליו הרעה׃
\par 42 ויפנו לפני אישׁ ישׂראל אל־דרך המדבר והמלחמה הדביקתהו ואשׁר מהערים משׁחיתים אותו בתוכו׃
\par 43 כתרו את־בנימן הרדיפהו מנוחה הדריכהו עד נכח הגבעה ממזרח־שׁמשׁ׃
\par 44 ויפלו מבנימן שׁמנה־עשׂר אלף אישׁ את־כל־אלה אנשׁי־חיל׃
\par 45 ויפנו וינסו המדברה אל־סלע הרמון ויעללהו במסלות חמשׁת אלפים אישׁ וידביקו אחריו עד־גדעם ויכו ממנו אלפים אישׁ׃
\par 46 ויהי כל־הנפלים מבנימן עשׂרים וחמשׁה אלף אישׁ שׁלף חרב ביום ההוא את־כל־אלה אנשׁי־חיל׃
\par 47 ויפנו וינסו המדברה אל־סלע הרמון שׁשׁ מאות אישׁ וישׁבו בסלע רמון ארבעה חדשׁים׃
\par 48 ואישׁ ישׂראל שׁבו אל־בני בנימן ויכום לפי־חרב מעיר מתם עד־בהמה עד כל־הנמצא גם כל־הערים הנמצאות שׁלחו באשׁ׃

\chapter{21}

\par 1 ואישׁ ישׂראל נשׁבע במצפה לאמר אישׁ ממנו לא־יתן בתו לבנימן לאשׁה׃
\par 2 ויבא העם בית־אל וישׁבו שׁם עד־הערב לפני האלהים וישׂאו קולם ויבכו בכי גדול׃
\par 3 ויאמרו למה יהוה אלהי ישׂראל היתה זאת בישׂראל להפקד היום מישׂראל שׁבט אחד׃
\par 4 ויהי ממחרת וישׁכימו העם ויבנו־שׁם מזבח ויעלו עלות ושׁלמים׃
\par 5 ויאמרו בני ישׂראל מי אשׁר לא־עלה בקהל מכל־שׁבטי ישׂראל אל־יהוה כי השׁבועה הגדולה היתה לאשׁר לא־עלה אל־יהוה המצפה לאמר מות יומת׃
\par 6 וינחמו בני ישׂראל אל־בנימן אחיו ויאמרו נגדע היום שׁבט אחד מישׂראל׃
\par 7 מה־נעשׂה להם לנותרים לנשׁים ואנחנו נשׁבענו ביהוה לבלתי תת־להם מבנותינו לנשׁים׃
\par 8 ויאמרו מי אחד משׁבטי ישׂראל אשׁר לא־עלה אל־יהוה המצפה והנה לא בא־אישׁ אל־המחנה מיבישׁ גלעד אל־הקהל׃
\par 9 ויתפקד העם והנה אין־שׁם אישׁ מיושׁבי יבשׁ גלעד׃
\par 10 וישׁלחו־שׁם העדה שׁנים־עשׂר אלף אישׁ מבני החיל ויצוו אותם לאמר לכו והכיתם את־יושׁבי יבשׁ גלעד לפי־חרב והנשׁים והטף׃
\par 11 וזה הדבר אשׁר תעשׂו כל־זכר וכל־אשׁה ידעת משׁכב־זכר תחרימו׃
\par 12 וימצאו מיושׁבי יבישׁ גלעד ארבע מאות נערה בתולה אשׁר לא־ידעה אישׁ למשׁכב זכר ויביאו אותם אל־המחנה שׁלה אשׁר בארץ כנען׃
\par 13 וישׁלחו כל־העדה וידברו אל־בני בנימן אשׁר בסלע רמון ויקראו להם שׁלום׃
\par 14 וישׁב בנימן בעת ההיא ויתנו להם הנשׁים אשׁר חיו מנשׁי יבשׁ גלעד ולא־מצאו להם כן׃
\par 15 והעם נחם לבנימן כי־עשׂה יהוה פרץ בשׁבטי ישׂראל׃
\par 16 ויאמרו זקני העדה מה־נעשׂה לנותרים לנשׁים כי־נשׁמדה מבנימן אשׁה׃
\par 17 ויאמרו ירשׁת פליטה לבנימן ולא־ימחה שׁבט מישׂראל׃
\par 18 ואנחנו לא נוכל לתת־להם נשׁים מבנותינו כי־נשׁבעו בני־ישׂראל לאמר ארור נתן אשׁה לבנימן׃
\par 19 ויאמרו הנה חג־יהוה בשׁלו מימים ימימה אשׁר מצפונה לבית־אל מזרחה השׁמשׁ למסלה העלה מבית־אל שׁכמה ומנגב ללבונה׃
\par 20 ויצו את־בני בנימן לאמר לכו וארבתם בכרמים׃
\par 21 וראיתם והנה אם־יצאו בנות־שׁילו לחול במחלות ויצאתם מן־הכרמים וחטפתם לכם אישׁ אשׁתו מבנות שׁילו והלכתם ארץ בנימן׃
\par 22 והיה כי־יבאו אבותם או אחיהם לרוב אלינו ואמרנו אליהם חנונו אותם כי לא לקחנו אישׁ אשׁתו במלחמה כי לא אתם נתתם להם כעת תאשׁמו׃
\par 23 ויעשׂו־כן בני בנימן וישׂאו נשׁים למספרם מן־המחללות אשׁר גזלו וילכו וישׁובו אל־נחלתם ויבנו את־הערים וישׁבו בהם׃
\par 24 ויתהלכו משׁם בני־ישׂראל בעת ההיא אישׁ לשׁבטו ולמשׁפחתו ויצאו משׁם אישׁ לנחלתו׃
\par 25 בימים ההם אין מלך בישׂראל אישׁ הישׁר בעיניו יעשׂה׃

\chapter{1}

\par 1 ויהי בימי שׁפט השׁפטים ויהי רעב בארץ וילך אישׁ מבית לחם יהודה לגור בשׂדי מואב הוא ואשׁתו ושׁני בניו׃
\par 2 ושׁם האישׁ אלימלך ושׁם אשׁתו נעמי ושׁם שׁני־בניו מחלון וכליון אפרתים מבית לחם יהודה ויבאו שׂדי־מואב ויהיו־שׁם׃
\par 3 וימת אלימלך אישׁ נעמי ותשׁאר היא ושׁני בניה׃
\par 4 וישׂאו להם נשׁים מאביות שׁם האחת ערפה ושׁם השׁנית רות וישׁבו שׁם כעשׂר שׁנים׃
\par 5 וימותו גם־שׁניהם מחלון וכליון ותשׁאר האשׁה משׁני ילדיה ומאישׁה׃
\par 6 ותקם היא וכלתיה ותשׁב משׂדי מואב כי שׁמעה בשׂדה מואב כי־פקד יהוה את־עמו לתת להם לחם׃
\par 7 ותצא מן־המקום אשׁר היתה־שׁמה ושׁתי כלתיה עמה ותלכנה בדרך לשׁוב אל־ארץ יהודה׃
\par 8 ותאמר נעמי לשׁתי כלתיה לכנה שׁבנה אשׁה לבית אמה יעשׂה יהוה עמכם חסד כאשׁר עשׂיתם עם־המתים ועמדי׃
\par 9 יתן יהוה לכם ומצאן מנוחה אשׁה בית אישׁה ותשׁק להן ותשׂאנה קולן ותבכינה׃
\par 10 ותאמרנה־לה כי־אתך נשׁוב לעמך׃
\par 11 ותאמר נעמי שׁבנה בנתי למה תלכנה עמי העוד־לי בנים במעי והיו לכם לאנשׁים׃
\par 12 שׁבנה בנתי לכן כי זקנתי מהיות לאישׁ כי אמרתי ישׁ־לי תקוה גם הייתי הלילה לאישׁ וגם ילדתי בנים׃
\par 13 הלהן תשׂברנה עד אשׁר יגדלו הלהן תעגנה לבלתי היות לאישׁ אל בנתי כי־מר־לי מאד מכם כי־יצאה בי יד־יהוה׃
\par 14 ותשׂנה קולן ותבכינה עוד ותשׁק ערפה לחמותה ורות דבקה בה׃
\par 15 ותאמר הנה שׁבה יבמתך אל־עמה ואל־אלהיה שׁובי אחרי יבמתך׃
\par 16 ותאמר רות אל־תפגעי־בי לעזבך לשׁוב מאחריך כי אל־אשׁר תלכי אלך ובאשׁר תליני אלין עמך עמי ואלהיך אלהי׃
\par 17 באשׁר תמותי אמות ושׁם אקבר כה יעשׂה יהוה לי וכה יסיף כי המות יפריד ביני ובינך׃
\par 18 ותרא כי־מתאמצת היא ללכת אתה ותחדל לדבר אליה׃
\par 19 ותלכנה שׁתיהם עד־באנה בית לחם ויהי כבאנה בית לחם ותהם כל־העיר עליהן ותאמרנה הזאת נעמי׃
\par 20 ותאמר אליהן אל־תקראנה לי נעמי קראן לי מרא כי־המר שׁדי לי מאד׃
\par 21 אני מלאה הלכתי וריקם השׁיבני יהוה למה תקראנה לי נעמי ויהוה ענה בי ושׁדי הרע לי׃
\par 22 ותשׁב נעמי ורות המואביה כלתה עמה השׁבה משׂדי מואב והמה באו בית לחם בתחלת קציר שׂערים׃

\chapter{2}

\par 1 ולנעמי מידע לאישׁה אישׁ גבור חיל ממשׁפחת אלימלך ושׁמו בעז׃
\par 2 ותאמר רות המואביה אל־נעמי אלכה־נא השׂדה ואלקטה בשׁבלים אחר אשׁר אמצא־חן בעיניו ותאמר לה לכי בתי׃
\par 3 ותלך ותבוא ותלקט בשׂדה אחרי הקצרים ויקר מקרה חלקת השׂדה לבעז אשׁר ממשׁפחת אלימלך׃
\par 4 והנה־בעז בא מבית לחם ויאמר לקוצרים יהוה עמכם ויאמרו לו יברכך יהוה׃
\par 5 ויאמר בעז לנערו הנצב על־הקוצרים למי הנערה הזאת׃
\par 6 ויען הנער הנצב על־הקוצרים ויאמר נערה מואביה היא השׁבה עם־נעמי משׂדה מואב׃
\par 7 ותאמר אלקטה־נא ואספתי בעמרים אחרי הקוצרים ותבוא ותעמוד מאז הבקר ועד־עתה זה שׁבתה הבית מעט׃
\par 8 ויאמר בעז אל־רות הלוא שׁמעת בתי אל־תלכי ללקט בשׂדה אחר וגם לא תעבורי מזה וכה תדבקין עם־נערתי׃
\par 9 עיניך בשׂדה אשׁר־יקצרון והלכת אחריהן הלוא צויתי את־הנערים לבלתי נגעך וצמת והלכת אל־הכלים ושׁתית מאשׁר ישׁאבון הנערים׃
\par 10 ותפל על־פניה ותשׁתחו ארצה ותאמר אליו מדוע מצאתי חן בעיניך להכירני ואנכי נכריה׃
\par 11 ויען בעז ויאמר לה הגד הגד לי כל אשׁר־עשׂית את־חמותך אחרי מות אישׁך ותעזבי אביך ואמך וארץ מולדתך ותלכי אל־עם אשׁר לא־ידעת תמול שׁלשׁום׃
\par 12 ישׁלם יהוה פעלך ותהי משׂכרתך שׁלמה מעם יהוה אלהי ישׂראל אשׁר־באת לחסות תחת־כנפיו׃
\par 13 ותאמר אמצא־חן בעיניך אדני כי נחמתני וכי דברת על־לב שׁפחתך ואנכי לא אהיה כאחת שׁפחתיך׃
\par 14 ויאמר לה בעז לעת האכל גשׁי הלם ואכלת מן־הלחם וטבלת פתך בחמץ ותשׁב מצד הקוצרים ויצבט־לה קלי ותאכל ותשׂבע ותתר׃
\par 15 ותקם ללקט ויצו בעז את־נעריו לאמר גם בין העמרים תלקט ולא תכלימוה׃
\par 16 וגם שׁל־תשׁלו לה מן־הצבתים ועזבתם ולקטה ולא תגערו־בה׃
\par 17 ותלקט בשׂדה עד־הערב ותחבט את אשׁר־לקטה ויהי כאיפה שׂערים׃
\par 18 ותשׂא ותבוא העיר ותרא חמותה את אשׁר־לקטה ותוצא ותתן־לה את אשׁר־הותרה משׂבעה׃
\par 19 ותאמר לה חמותה איפה לקטת היום ואנה עשׂית יהי מכירך ברוך ותגד לחמותה את אשׁר־עשׂתה עמו ותאמר שׁם האישׁ אשׁר עשׂיתי עמו היום בעז׃
\par 20 ותאמר נעמי לכלתה ברוך הוא ליהוה אשׁר לא־עזב חסדו את־החיים ואת־המתים ותאמר לה נעמי קרוב לנו האישׁ מגאלנו הוא׃
\par 21 ותאמר רות המואביה גם כי־אמר אלי עם־הנערים אשׁר־לי תדבקין עד אם־כלו את כל־הקציר אשׁר־לי׃
\par 22 ותאמר נעמי אל־רות כלתה טוב בתי כי תצאי עם־נערותיו ולא יפגעו־בך בשׂדה אחר׃
\par 23 ותדבק בנערות בעז ללקט עד־כלות קציר־השׂערים וקציר החטים ותשׁב את־חמותה׃

\chapter{3}

\par 1 ותאמר לה נעמי חמותה בתי הלא אבקשׁ־לך מנוח אשׁר ייטב־לך׃
\par 2 ועתה הלא בעז מדעתנו אשׁר היית את־נערותיו הנה־הוא זרה את־גרן השׂערים הלילה׃
\par 3 ורחצת וסכת ושׂמת שׂמלתך עליך וירדתי הגרן אל־תודעי לאישׁ עד כלתו לאכל ולשׁתות׃
\par 4 ויהי בשׁכבו וידעת את־המקום אשׁר ישׁכב־שׁם ובאת וגלית מרגלתיו ושׁכבתי והוא יגיד לך את אשׁר תעשׂין׃
\par 5 ותאמר אליה כל אשׁר־תאמרי אעשׂה׃
\par 6 ותרד הגרן ותעשׂ ככל אשׁר־צותה חמותה׃
\par 7 ויאכל בעז וישׁת וייטב לבו ויבא לשׁכב בקצה הערמה ותבא בלט ותגל מרגלתיו ותשׁכב׃
\par 8 ויהי בחצי הלילה ויחרד האישׁ וילפת והנה אשׁה שׁכבת מרגלתיו׃
\par 9 ויאמר מי־את ותאמר אנכי רות אמתך ופרשׂת כנפך על־אמתך כי גאל אתה׃
\par 10 ויאמר ברוכה את ליהוה בתי היטבת חסדך האחרון מן־הראשׁון לבלתי־לכת אחרי הבחורים אם־דל ואם־עשׁיר׃
\par 11 ועתה בתי אל־תיראי כל אשׁר־תאמרי אעשׂה־לך כי יודע כל־שׁער עמי כי אשׁת חיל את׃
\par 12 ועתה כי אמנם כי אם גאל אנכי וגם ישׁ גאל קרוב ממני׃
\par 13 ליני הלילה והיה בבקר אם־יגאלך טוב יגאל ואם־לא יחפץ לגאלך וגאלתיך אנכי חי־יהוה שׁכבי עד־הבקר׃
\par 14 ותשׁכב מרגלתו עד־הבקר ותקם בטרום יכיר אישׁ את־רעהו ויאמר אל־יודע כי־באה האשׁה הגרן׃
\par 15 ויאמר הבי המטפחת אשׁר־עליך ואחזי־בה ותאחז בה וימד שׁשׁ־שׂערים וישׁת עליה ויבא העיר׃
\par 16 ותבוא אל־חמותה ותאמר מי־את בתי ותגד־לה את כל־אשׁר עשׂה־לה האישׁ׃
\par 17 ותאמר שׁשׁ־השׂערים האלה נתן לי כי אמר אל־תבואי ריקם אל־חמותך׃
\par 18 ותאמר שׁבי בתי עד אשׁר תדעין איך יפל דבר כי לא ישׁקט האישׁ כי־אם־כלה הדבר היום׃

\chapter{4}

\par 1 ובעז עלה השׁער וישׁב שׁם והנה הגאל עבר אשׁר דבר־בעז ויאמר סורה שׁבה־פה פלני אלמני ויסר וישׁב׃
\par 2 ויקח עשׂרה אנשׁים מזקני העיר ויאמר שׁבו־פה וישׁבו׃
\par 3 ויאמר לגאל חלקת השׂדה אשׁר לאחינו לאלימלך מכרה נעמי השׁבה משׂדה מואב׃
\par 4 ואני אמרתי אגלה אזנך לאמר קנה נגד הישׁבים ונגד זקני עמי אם־תגאל גאל ואם־לא יגאל הגידה לי ואדע כי אין זולתך לגאול ואנכי אחריך ויאמר אנכי אגאל׃
\par 5 ויאמר בעז ביום־קנותך השׂדה מיד נעמי ומאת רות המואביה אשׁת־המת קניתי להקים שׁם־המת על־נחלתו׃
\par 6 ויאמר הגאל לא אוכל לגאול־לי פן־אשׁחית את־נחלתי גאל־לך אתה את־גאלתי כי לא־אוכל לגאל׃
\par 7 וזאת לפנים בישׂראל על־הגאולה ועל־התמורה לקים כל־דבר שׁלף אישׁ נעלו ונתן לרעהו וזאת התעודה בישׂראל׃
\par 8 ויאמר הגאל לבעז קנה־לך וישׁלף נעלו׃
\par 9 ויאמר בעז לזקנים וכל־העם עדים אתם היום כי קניתי את־כל־אשׁר לאלימלך ואת כל־אשׁר לכליון ומחלון מיד נעמי׃
\par 10 וגם את־רות המאביה אשׁת מחלון קניתי לי לאשׁה להקים שׁם־המת על־נחלתו ולא־יכרת שׁם־המת מעם אחיו ומשׁער מקומו עדים אתם היום׃
\par 11 ויאמרו כל־העם אשׁר־בשׁער והזקנים עדים יתן יהוה את־האשׁה הבאה אל־ביתך כרחל וכלאה אשׁר בנו שׁתיהם את־בית ישׂראל ועשׂה־חיל באפרתה וקרא־שׁם בבית לחם׃
\par 12 ויהי ביתך כבית פרץ אשׁר־ילדה תמר ליהודה מן־הזרע אשׁר יתן יהוה לך מן־הנערה הזאת׃
\par 13 ויקח בעז את־רות ותהי־לו לאשׁה ויבא אליה ויתן יהוה לה הריון ותלד בן׃
\par 14 ותאמרנה הנשׁים אל־נעמי ברוך יהוה אשׁר לא השׁבית לך גאל היום ויקרא שׁמו בישׂראל׃
\par 15 והיה לך למשׁיב נפשׁ ולכלכל את־שׂיבתך כי כלתך אשׁר־אהבתך ילדתו אשׁר־היא טובה לך משׁבעה בנים׃
\par 16 ותקח נעמי את־הילד ותשׁתהו בחיקה ותהי־לו לאמנת׃
\par 17 ותקראנה לו השׁכנות שׁם לאמר ילד־בן לנעמי ותקראנה שׁמו עובד הוא אבי־ישׁי אבי דוד׃
\par 18 ואלה תולדות פרץ פרץ הוליד את־חצרון׃
\par 19 וחצרון הוליד את־רם ורם הוליד את־עמינדב׃
\par 20 ועמינדב הוליד את־נחשׁון ונחשׁון הוליד את־שׂלמה׃
\par 21 ושׂלמון הוליד את־בעז ובעז הוליד את־עובד׃
\par 22 ועבד הוליד את־ישׁי וישׁי הוליד את־דוד׃


\end{document}