\begin{document}

\title{1 Samuel}

1Sa 1:1  ויהי אישׁ אחד מן־הרמתים צופים מהר אפרים ושׁמו אלקנה בן־ירחם בן־אליהוא בן־תחו בן־צוף אפרתי׃
1Sa 1:2  ולו שׁתי נשׁים שׁם אחת חנה ושׁם השׁנית פננה ויהי לפננה ילדים ולחנה אין ילדים׃
1Sa 1:3  ועלה האישׁ ההוא מעירו מימים ימימה להשׁתחות ולזבח ליהוה צבאות בשׁלה ושׁם שׁני בני־עלי חפני ופנחס כהנים ליהוה׃
1Sa 1:4  ויהי היום ויזבח אלקנה ונתן לפננה אשׁתו ולכל־בניה ובנותיה מנות׃
1Sa 1:5  ולחנה יתן מנה אחת אפים כי את־חנה אהב ויהוה סגר רחמה׃
1Sa 1:6  וכעסתה צרתה גם־כעס בעבור הרעמה כי־סגר יהוה בעד רחמה׃
1Sa 1:7  וכן יעשׂה שׁנה בשׁנה מדי עלתה בבית יהוה כן תכעסנה ותבכה ולא תאכל׃
1Sa 1:8  ויאמר לה אלקנה אישׁה חנה למה תבכי ולמה לא תאכלי ולמה ירע לבבך הלוא אנכי טוב לך מעשׂרה בנים׃
1Sa 1:9  ותקם חנה אחרי אכלה בשׁלה ואחרי שׁתה ועלי הכהן ישׁב על־הכסא על־מזוזת היכל יהוה׃
1Sa 1:10  והיא מרת נפשׁ ותתפלל על־יהוה ובכה תבכה׃
1Sa 1:11  ותדר נדר ותאמר יהוה צבאות אם־ראה תראה בעני אמתך וזכרתני ולא־תשׁכח את־אמתך ונתתה לאמתך זרע אנשׁים ונתתיו ליהוה כל־ימי חייו ומורה לא־יעלה על־ראשׁו׃
1Sa 1:12  והיה כי הרבתה להתפלל לפני יהוה ועלי שׁמר את־פיה׃
1Sa 1:13  וחנה היא מדברת על־לבה רק שׂפתיה נעות וקולה לא ישׁמע ויחשׁבה עלי לשׁכרה׃
1Sa 1:14  ויאמר אליה עלי עד־מתי תשׁתכרין הסירי את־יינך מעליך׃
1Sa 1:15  ותען חנה ותאמר לא אדני אשׁה קשׁת־רוח אנכי ויין ושׁכר לא שׁתיתי ואשׁפך את־נפשׁי לפני יהוה׃
1Sa 1:16  אל־תתן את־אמתך לפני בת־בליעל כי־מרב שׂיחי וכעסי דברתי עד־הנה׃
1Sa 1:17  ויען עלי ויאמר לכי לשׁלום ואלהי ישׂראל יתן את־שׁלתך אשׁר שׁאלת מעמו׃
1Sa 1:18  ותאמר תמצא שׁפחתך חן בעיניך ותלך האשׁה לדרכה ותאכל ופניה לא־היו־לה עוד׃
1Sa 1:19  וישׁכמו בבקר וישׁתחוו לפני יהוה וישׁבו ויבאו אל־ביתם הרמתה וידע אלקנה את־חנה אשׁתו ויזכרה יהוה׃
1Sa 1:20  ויהי לתקפות הימים ותהר חנה ותלד בן ותקרא את־שׁמו שׁמואל כי מיהוה שׁאלתיו׃
1Sa 1:21  ויעל האישׁ אלקנה וכל־ביתו לזבח ליהוה את־זבח הימים ואת־נדרו׃
1Sa 1:22  וחנה לא עלתה כי־אמרה לאישׁה עד יגמל הנער והבאתיו ונראה את־פני יהוה וישׁב שׁם עד־עולם׃
1Sa 1:23  ויאמר לה אלקנה אישׁה עשׂי הטוב בעיניך שׁבי עד־גמלך אתו אך יקם יהוה את־דברו ותשׁב האשׁה ותינק את־בנה עד־גמלה אתו׃
1Sa 1:24  ותעלהו עמה כאשׁר גמלתו בפרים שׁלשׁה ואיפה אחת קמח ונבל יין ותבאהו בית־יהוה שׁלו והנער נער׃
1Sa 1:25  וישׁחטו את־הפר ויביאו את־הנער אל־עלי׃
1Sa 1:26  ותאמר בי אדני חי נפשׁך אדני אני האשׁה הנצבת עמכה בזה להתפלל אל־יהוה׃
1Sa 1:27  אל־הנער הזה התפללתי ויתן יהוה לי את־שׁאלתי אשׁר שׁאלתי מעמו׃
1Sa 1:28  וגם אנכי השׁאלתהו ליהוה כל־הימים אשׁר היה הוא שׁאול ליהוה וישׁתחו שׁם ליהוה׃
1Sa 2:1  ותתפלל חנה ותאמר עלץ לבי ביהוה רמה קרני ביהוה רחב פי על־אויבי כי שׂמחתי בישׁועתך׃
1Sa 2:2  אין־קדושׁ כיהוה כי אין בלתך ואין צור כאלהינו׃
1Sa 2:3  אל־תרבו תדברו גבהה גבהה יצא עתק מפיכם כי אל דעות יהוה ולא נתכנו עללות׃
1Sa 2:4  קשׁת גברים חתים ונכשׁלים אזרו חיל׃
1Sa 2:5  שׂבעים בלחם נשׂכרו ורעבים חדלו עד־עקרה ילדה שׁבעה ורבת בנים אמללה׃
1Sa 2:6  יהוה ממית ומחיה מוריד שׁאול ויעל׃
1Sa 2:7  יהוה מורישׁ ומעשׁיר משׁפיל אף־מרומם׃
1Sa 2:8  מקים מעפר דל מאשׁפת ירים אביון להושׁיב עם־נדיבים וכסא כבוד ינחלם כי ליהוה מצקי ארץ וישׁת עליהם תבל׃
1Sa 2:9  רגלי חסידו ישׁמר ורשׁעים בחשׁך ידמו כי־לא בכח יגבר־אישׁ׃
1Sa 2:10  יהוה יחתו מריבו עלו בשׁמים ירעם יהוה ידין אפסי־ארץ ויתן־עז למלכו וירם קרן משׁיחו׃
1Sa 2:11  וילך אלקנה הרמתה על־ביתו והנער היה משׁרת את־יהוה את־פני עלי הכהן׃
1Sa 2:12  ובני עלי בני בליעל לא ידעו את־יהוה׃
1Sa 2:13  ומשׁפט הכהנים את־העם כל־אישׁ זבח זבח ובא נער הכהן כבשׁל הבשׂר והמזלג שׁלשׁ־השׁנים בידו׃
1Sa 2:14  והכה בכיור או בדוד או בקלחת או בפרור כל אשׁר יעלה המזלג יקח הכהן בו ככה יעשׂו לכל־ישׂראל הבאים שׁם בשׁלה׃
1Sa 2:15  גם בטרם יקטרון את־החלב ובא נער הכהן ואמר לאישׁ הזבח תנה בשׂר לצלות לכהן ולא־יקח ממך בשׂר מבשׁל כי אם־חי׃
1Sa 2:16  ויאמר אליו האישׁ קטר יקטירון כיום החלב וקח־לך כאשׁר תאוה נפשׁך ואמר לו כי עתה תתן ואם־לא לקחתי בחזקה׃
1Sa 2:17  ותהי חטאת הנערים גדולה מאד את־פני יהוה כי נאצו האנשׁים את מנחת יהוה׃
1Sa 2:18  ושׁמואל משׁרת את־פני יהוה נער חגור אפוד בד׃
1Sa 2:19  ומעיל קטן תעשׂה־לו אמו והעלתה לו מימים ימימה בעלותה את־אישׁה לזבח את־זבח הימים׃
1Sa 2:20  וברך עלי את־אלקנה ואת־אשׁתו ואמר ישׂם יהוה לך זרע מן־האשׁה הזאת תחת השׁאלה אשׁר שׁאל ליהוה והלכו למקמו׃
1Sa 2:21  כי־פקד יהוה את־חנה ותהר ותלד שׁלשׁה־בנים ושׁתי בנות ויגדל הנער שׁמואל עם־יהוה׃
1Sa 2:22  ועלי זקן מאד ושׁמע את כל־אשׁר יעשׂון בניו לכל־ישׂראל ואת אשׁר־ישׁכבון את־הנשׁים הצבאות פתח אהל מועד׃
1Sa 2:23  ויאמר להם למה תעשׂון כדברים האלה אשׁר אנכי שׁמע את־דבריכם רעים מאת כל־העם אלה׃
1Sa 2:24  אל בני כי לוא־טובה השׁמעה אשׁר אנכי שׁמע מעברים עם־יהוה׃
1Sa 2:25  אם־יחטא אישׁ לאישׁ ופללו אלהים ואם ליהוה יחטא־אישׁ מי יתפלל־לו ולא ישׁמעו לקול אביהם כי־חפץ יהוה להמיתם׃
1Sa 2:26  והנער שׁמואל הלך וגדל וטוב גם עם־יהוה וגם עם־אנשׁים׃
1Sa 2:27  ויבא אישׁ־אלהים אל־עלי ויאמר אליו כה אמר יהוה הנגלה נגליתי אל־בית אביך בהיותם במצרים לבית פרעה׃
1Sa 2:28  ובחר אתו מכל־שׁבטי ישׂראל לי לכהן לעלות על־מזבחי להקטיר קטרת לשׂאת אפוד לפני ואתנה לבית אביך את־כל־אשׁי בני ישׂראל׃
1Sa 2:29  למה תבעטו בזבחי ובמנחתי אשׁר צויתי מעון ותכבד את־בניך ממני להבריאכם מראשׁית כל־מנחת ישׂראל לעמי׃
1Sa 2:30  לכן נאם־יהוה אלהי ישׂראל אמור אמרתי ביתך ובית אביך יתהלכו לפני עד־עולם ועתה נאם־יהוה חלילה לי כי־מכבדי אכבד ובזי יקלו׃
1Sa 2:31  הנה ימים באים וגדעתי את־זרעך ואת־זרע בית אביך מהיות זקן בביתך׃
1Sa 2:32  והבטת צר מעון בכל אשׁר־ייטיב את־ישׂראל ולא־יהיה זקן בביתך כל־הימים׃
1Sa 2:33  ואישׁ לא־אכרית לך מעם מזבחי לכלות את־עיניך ולאדיב את־נפשׁך וכל־מרבית ביתך ימותו אנשׁים׃
1Sa 2:34  וזה־לך האות אשׁר יבא אל־שׁני בניך אל־חפני ופינחס ביום אחד ימותו שׁניהם׃
1Sa 2:35  והקימתי לי כהן נאמן כאשׁר בלבבי ובנפשׁי יעשׂה ובניתי לו בית נאמן והתהלך לפני־משׁיחי כל־הימים׃
1Sa 2:36  והיה כל־הנותר בביתך יבוא להשׁתחות לו לאגורת כסף וככר־לחם ואמר ספחני נא אל־אחת הכהנות לאכל פת־לחם׃
1Sa 3:1  והנער שׁמואל משׁרת את־יהוה לפני עלי ודבר־יהוה היה יקר בימים ההם אין חזון נפרץ׃
1Sa 3:2  ויהי ביום ההוא ועלי שׁכב במקמו ועינו החלו כהות לא יוכל לראות׃
1Sa 3:3  ונר אלהים טרם יכבה ושׁמואל שׁכב בהיכל יהוה אשׁר־שׁם ארון אלהים׃
1Sa 3:4  ויקרא יהוה אל־שׁמואל ויאמר הנני׃
1Sa 3:5  וירץ אל־עלי ויאמר הנני כי־קראת לי ויאמר לא־קראתי שׁוב שׁכב וילך וישׁכב׃
1Sa 3:6  ויסף יהוה קרא עוד שׁמואל ויקם שׁמואל וילך אל־עלי ויאמר הנני כי קראת לי ויאמר לא־קראתי בני שׁוב שׁכב׃
1Sa 3:7  ושׁמואל טרם ידע את־יהוה וטרם יגלה אליו דבר־יהוה׃
1Sa 3:8  ויסף יהוה קרא־שׁמואל בשׁלשׁית ויקם וילך אל־עלי ויאמר הנני כי קראת לי ויבן עלי כי יהוה קרא לנער׃
1Sa 3:9  ויאמר עלי לשׁמואל לך שׁכב והיה אם־יקרא אליך ואמרת דבר יהוה כי שׁמע עבדך וילך שׁמואל וישׁכב במקומו׃
1Sa 3:10  ויבא יהוה ויתיצב ויקרא כפעם־בפעם שׁמואל שׁמואל ויאמר שׁמואל דבר כי שׁמע עבדך׃
1Sa 3:11  ויאמר יהוה אל־שׁמואל הנה אנכי עשׂה דבר בישׂראל אשׁר כל־שׁמעו תצלינה שׁתי אזניו׃
1Sa 3:12  ביום ההוא אקים אל־עלי את כל־אשׁר דברתי אל־ביתו החל וכלה׃
1Sa 3:13  והגדתי לו כי־שׁפט אני את־ביתו עד־עולם בעון אשׁר־ידע כי־מקללים להם בניו ולא כהה בם׃
1Sa 3:14  ולכן נשׁבעתי לבית עלי אם־יתכפר עון בית־עלי בזבח ובמנחה עד־עולם׃
1Sa 3:15  וישׁכב שׁמואל עד־הבקר ויפתח את־דלתות בית־יהוה ושׁמואל ירא מהגיד את־המראה אל־עלי׃
1Sa 3:16  ויקרא עלי את־שׁמואל ויאמר שׁמואל בני ויאמר הנני׃
1Sa 3:17  ויאמר מה הדבר אשׁר דבר אליך אל־נא תכחד ממני כה יעשׂה־לך אלהים וכה יוסיף אם־תכחד ממני דבר מכל־הדבר אשׁר־דבר אליך׃
1Sa 3:18  ויגד־לו שׁמואל את־כל־הדברים ולא כחד ממנו ויאמר יהוה הוא הטוב בעינו יעשׂה׃
1Sa 3:19  ויגדל שׁמואל ויהוה היה עמו ולא־הפיל מכל־דבריו ארצה׃
1Sa 3:20  וידע כל־ישׂראל מדן ועד־באר שׁבע כי נאמן שׁמואל לנביא ליהוה׃
1Sa 3:21  ויסף יהוה להראה בשׁלה כי־נגלה יהוה אל־שׁמואל בשׁלו בדבר יהוה׃
1Sa 4:1  ויהי דבר־שׁמואל לכל־ישׂראל ויצא ישׂראל לקראת פלשׁתים למלחמה ויחנו על־האבן העזר ופלשׁתים חנו באפק׃
1Sa 4:2  ויערכו פלשׁתים לקראת ישׂראל ותטשׁ המלחמה וינגף ישׂראל לפני פלשׁתים ויכו במערכה בשׂדה כארבעת אלפים אישׁ׃
1Sa 4:3  ויבא העם אל־המחנה ויאמרו זקני ישׂראל למה נגפנו יהוה היום לפני פלשׁתים נקחה אלינו משׁלה את־ארון ברית יהוה ויבא בקרבנו וישׁענו מכף איבינו׃
1Sa 4:4  וישׁלח העם שׁלה וישׂאו משׁם את ארון ברית־יהוה צבאות ישׁב הכרבים ושׁם שׁני בני־עלי עם־ארון ברית האלהים חפני ופינחס׃
1Sa 4:5  ויהי כבוא ארון ברית־יהוה אל־המחנה וירעו כל־ישׂראל תרועה גדולה ותהם הארץ׃
1Sa 4:6  וישׁמעו פלשׁתים את־קול התרועה ויאמרו מה קול התרועה הגדולה הזאת במחנה העברים וידעו כי ארון יהוה בא אל־המחנה׃
1Sa 4:7  ויראו הפלשׁתים כי אמרו בא אלהים אל־המחנה ויאמרו אוי לנו כי לא היתה כזאת אתמול שׁלשׁם׃
1Sa 4:8  אוי לנו מי יצילנו מיד האלהים האדירים האלה אלה הם האלהים המכים את־מצרים בכל־מכה במדבר׃
1Sa 4:9  התחזקו והיו לאנשׁים פלשׁתים פן תעבדו לעברים כאשׁר עבדו לכם והייתם לאנשׁים ונלחמתם׃
1Sa 4:10  וילחמו פלשׁתים וינגף ישׂראל וינסו אישׁ לאהליו ותהי המכה גדולה מאד ויפל מישׂראל שׁלשׁים אלף רגלי׃
1Sa 4:11  וארון אלהים נלקח ושׁני בני־עלי מתו חפני ופינחס׃
1Sa 4:12  וירץ אישׁ־בנימן מהמערכה ויבא שׁלה ביום ההוא ומדיו קרעים ואדמה על־ראשׁו׃
1Sa 4:13  ויבוא והנה עלי ישׁב על־הכסא יך דרך מצפה כי־היה לבו חרד על ארון האלהים והאישׁ בא להגיד בעיר ותזעק כל־העיר׃
1Sa 4:14  וישׁמע עלי את־קול הצעקה ויאמר מה קול ההמון הזה והאישׁ מהר ויבא ויגד לעלי׃
1Sa 4:15  ועלי בן־תשׁעים ושׁמנה שׁנה ועיניו קמה ולא יכול לראות׃
1Sa 4:16  ויאמר האישׁ אל־עלי אנכי הבא מן־המערכה ואני מן־המערכה נסתי היום ויאמר מה־היה הדבר בני׃
1Sa 4:17  ויען המבשׂר ויאמר נס ישׂראל לפני פלשׁתים וגם מגפה גדולה היתה בעם וגם־שׁני בניך מתו חפני ופינחס וארון האלהים נלקחה׃
1Sa 4:18  ויהי כהזכירו את־ארון האלהים ויפל מעל־הכסא אחרנית בעד יד השׁער ותשׁבר מפרקתו וימת כי־זקן האישׁ וכבד והוא שׁפט את־ישׂראל ארבעים שׁנה׃
1Sa 4:19  וכלתו אשׁת־פינחס הרה ללת ותשׁמע את־השׁמעה אל־הלקח ארון האלהים ומת חמיה ואישׁה ותכרע ותלד כי־נהפכו עליה צריה׃
1Sa 4:20  וכעת מותה ותדברנה הנצבות עליה אל־תיראי כי בן ילדת ולא ענתה ולא־שׁתה לבה׃
1Sa 4:21  ותקרא לנער אי־כבוד לאמר גלה כבוד מישׂראל אל־הלקח ארון האלהים ואל־חמיה ואישׁה׃
1Sa 4:22  ותאמר גלה כבוד מישׂראל כי נלקח ארון האלהים׃
1Sa 5:1  ופלשׁתים לקחו את ארון האלהים ויבאהו מאבן העזר אשׁדודה׃
1Sa 5:2  ויקחו פלשׁתים את־ארון האלהים ויביאו אתו בית דגון ויציגו אתו אצל דגון׃
1Sa 5:3  וישׁכמו אשׁדודים ממחרת והנה דגון נפל לפניו ארצה לפני ארון יהוה ויקחו את־דגון וישׁבו אתו למקומו׃
1Sa 5:4  וישׁכמו בבקר ממחרת והנה דגון נפל לפניו ארצה לפני ארון יהוה וראשׁ דגון ושׁתי כפות ידיו כרתות אל־המפתן רק דגון נשׁאר עליו׃
1Sa 5:5  על־כן לא־ידרכו כהני דגון וכל־הבאים בית־דגון על־מפתן דגון באשׁדוד עד היום הזה׃
1Sa 5:6  ותכבד יד־יהוה אל־האשׁדודים וישׁמם ויך אתם בעפלים את־אשׁדוד ואת־גבוליה׃
1Sa 5:7  ויראו אנשׁי־אשׁדוד כי־כן ואמרו לא־ישׁב ארון אלהי ישׂראל עמנו כי־קשׁתה ידו עלינו ועל דגון אלהינו׃
1Sa 5:8  וישׁלחו ויאספו את־כל־סרני פלשׁתים אליהם ויאמרו מה־נעשׂה לארון אלהי ישׂראל ויאמרו גת יסב ארון אלהי ישׂראל ויסבו את־ארון אלהי ישׂראל׃
1Sa 5:9  ויהי אחרי הסבו אתו ותהי יד־יהוה בעיר מהומה גדולה מאד ויך את־אנשׁי העיר מקטן ועד־גדול וישׂתרו להם עפלים׃
1Sa 5:10  וישׁלחו את־ארון האלהים עקרון ויהי כבוא ארון האלהים עקרון ויזעקו העקרנים לאמר הסבו אלי את־ארון אלהי ישׂראל להמיתני ואת־עמי׃
1Sa 5:11  וישׁלחו ויאספו את־כל־סרני פלשׁתים ויאמרו שׁלחו את־ארון אלהי ישׂראל וישׁב למקמו ולא־ימית אתי ואת־עמי כי־היתה מהומת־מות בכל־העיר כבדה מאד יד האלהים שׁם׃
1Sa 5:12  והאנשׁים אשׁר לא־מתו הכו בעפלים ותעל שׁועת העיר השׁמים׃
1Sa 6:1  ויהי ארון־יהוה בשׂדה פלשׁתים שׁבעה חדשׁים׃
1Sa 6:2  ויקראו פלשׁתים לכהנים ולקסמים לאמר מה־נעשׂה לארון יהוה הודענו במה נשׁלחנו למקומו׃
1Sa 6:3  ויאמרו אם־משׁלחים את־ארון אלהי ישׂראל אל־תשׁלחו אתו ריקם כי־השׁב תשׁיבו לו אשׁם אז תרפאו ונודע לכם למה לא־תסור ידו מכם׃
1Sa 6:4  ויאמרו מה האשׁם אשׁר נשׁיב לו ויאמרו מספר סרני פלשׁתים חמשׁה עפלי זהב וחמשׁה עכברי זהב כי־מגפה אחת לכלם ולסרניכם׃
1Sa 6:5  ועשׂיתם צלמי עפליכם וצלמי עכבריכם המשׁחיתם את־הארץ ונתתם לאלהי ישׂראל כבוד אולי יקל את־ידו מעליכם ומעל אלהיכם ומעל ארצכם׃
1Sa 6:6  ולמה תכבדו את־לבבכם כאשׁר כבדו מצרים ופרעה את־לבם הלוא כאשׁר התעלל בהם וישׁלחום וילכו׃
1Sa 6:7  ועתה קחו ועשׂו עגלה חדשׁה אחת ושׁתי פרות עלות אשׁר לא־עלה עליהם על ואסרתם את־הפרות בעגלה והשׁיבתם בניהם מאחריהם הביתה׃
1Sa 6:8  ולקחתם את־ארון יהוה ונתתם אתו אל־העגלה ואת כלי הזהב אשׁר השׁבתם לו אשׁם תשׂימו בארגז מצדו ושׁלחתם אתו והלך׃
1Sa 6:9  וראיתם אם־דרך גבולו יעלה בית שׁמשׁ הוא עשׂה לנו את־הרעה הגדולה הזאת ואם־לא וידענו כי לא ידו נגעה בנו מקרה הוא היה לנו׃
1Sa 6:10  ויעשׂו האנשׁים כן ויקחו שׁתי פרות עלות ויאסרום בעגלה ואת־בניהם כלו בבית׃
1Sa 6:11  וישׂמו את־ארון יהוה אל־העגלה ואת הארגז ואת עכברי הזהב ואת צלמי טחריהם׃
1Sa 6:12  וישׁרנה הפרות בדרך על־דרך בית שׁמשׁ במסלה אחת הלכו הלך וגעו ולא־סרו ימין ושׂמאול וסרני פלשׁתים הלכים אחריהם עד־גבול בית שׁמשׁ׃
1Sa 6:13  ובית שׁמשׁ קצרים קציר־חטים בעמק וישׂאו את־עיניהם ויראו את־הארון וישׂמחו לראות׃
1Sa 6:14  והעגלה באה אל־שׂדה יהושׁע בית־השׁמשׁי ותעמד שׁם ושׁם אבן גדולה ויבקעו את־עצי העגלה ואת־הפרות העלו עלה ליהוה׃
1Sa 6:15  והלוים הורידו את־ארון יהוה ואת־הארגז אשׁר־אתו אשׁר־בו כלי־זהב וישׂמו אל־האבן הגדולה ואנשׁי בית־שׁמשׁ העלו עלות ויזבחו זבחים ביום ההוא ליהוה׃
1Sa 6:16  וחמשׁה סרני־פלשׁתים ראו וישׁבו עקרון ביום ההוא׃
1Sa 6:17  ואלה טחרי הזהב אשׁר השׁיבו פלשׁתים אשׁם ליהוה לאשׁדוד אחד לעזה אחד לאשׁקלון אחד לגת אחד לעקרון אחד׃
1Sa 6:18  ועכברי הזהב מספר כל־ערי פלשׁתים לחמשׁת הסרנים מעיר מבצר ועד כפר הפרזי ועד אבל הגדולה אשׁר הניחו עליה את ארון יהוה עד היום הזה בשׂדה יהושׁע בית־השׁמשׁי׃
1Sa 6:19  ויך באנשׁי בית־שׁמשׁ כי ראו בארון יהוה ויך בעם שׁבעים אישׁ חמשׁים אלף אישׁ ויתאבלו העם כי־הכה יהוה בעם מכה גדולה׃
1Sa 6:20  ויאמרו אנשׁי בית־שׁמשׁ מי יוכל לעמד לפני יהוה האלהים הקדושׁ הזה ואל־מי יעלה מעלינו׃
1Sa 6:21  וישׁלחו מלאכים אל־יושׁבי קרית־יערים לאמר השׁבו פלשׁתים את־ארון יהוה רדו העלו אתו אליכם׃
1Sa 7:1  ויבאו אנשׁי קרית יערים ויעלו את־ארון יהוה ויבאו אתו אל־בית אבינדב בגבעה ואת־אלעזר בנו קדשׁו לשׁמר את־ארון יהוה׃
1Sa 7:2  ויהי מיום שׁבת הארון בקרית יערים וירבו הימים ויהיו עשׂרים שׁנה וינהו כל־בית ישׂראל אחרי יהוה׃
1Sa 7:3  ויאמר שׁמואל אל־כל־בית ישׂראל לאמר אם־בכל־לבבכם אתם שׁבים אל־יהוה הסירו את־אלהי הנכר מתוככם והעשׁתרות והכינו לבבכם אל־יהוה ועבדהו לבדו ויצל אתכם מיד פלשׁתים׃
1Sa 7:4  ויסירו בני ישׂראל את־הבעלים ואת־העשׁתרת ויעבדו את־יהוה לבדו׃
1Sa 7:5  ויאמר שׁמואל קבצו את־כל־ישׂראל המצפתה ואתפלל בעדכם אל־יהוה׃
1Sa 7:6  ויקבצו המצפתה וישׁאבו־מים וישׁפכו לפני יהוה ויצומו ביום ההוא ויאמרו שׁם חטאנו ליהוה וישׁפט שׁמואל את־בני ישׂראל במצפה׃
1Sa 7:7  וישׁמעו פלשׁתים כי־התקבצו בני־ישׂראל המצפתה ויעלו סרני־פלשׁתים אל־ישׂראל וישׁמעו בני ישׂראל ויראו מפני פלשׁתים׃
1Sa 7:8  ויאמרו בני־ישׂראל אל־שׁמואל אל־תחרשׁ ממנו מזעק אל־יהוה אלהינו וישׁענו מיד פלשׁתים׃
1Sa 7:9  ויקח שׁמואל טלה חלב אחד ויעלה עולה כליל ליהוה ויזעק שׁמואל אל־יהוה בעד ישׂראל ויענהו יהוה׃
1Sa 7:10  ויהי שׁמואל מעלה העולה ופלשׁתים נגשׁו למלחמה בישׂראל וירעם יהוה בקול־גדול ביום ההוא על־פלשׁתים ויהמם וינגפו לפני ישׂראל׃
1Sa 7:11  ויצאו אנשׁי ישׂראל מן־המצפה וירדפו את־פלשׁתים ויכום עד־מתחת לבית כר׃
1Sa 7:12  ויקח שׁמואל אבן אחת וישׂם בין־המצפה ובין השׁן ויקרא את־שׁמה אבן העזר ויאמר עד־הנה עזרנו יהוה׃
1Sa 7:13  ויכנעו הפלשׁתים ולא־יספו עוד לבוא בגבול ישׂראל ותהי יד־יהוה בפלשׁתים כל ימי שׁמואל׃
1Sa 7:14  ותשׁבנה הערים אשׁר לקחו־פלשׁתים מאת ישׂראל לישׂראל מעקרון ועד־גת ואת־גבולן הציל ישׂראל מיד פלשׁתים ויהי שׁלום בין ישׂראל ובין האמרי׃
1Sa 7:15  וישׁפט שׁמואל את־ישׂראל כל ימי חייו׃
1Sa 7:16  והלך מדי שׁנה בשׁנה וסבב בית־אל והגלגל והמצפה ושׁפט את־ישׂראל את כל־המקומות האלה׃
1Sa 7:17  ותשׁבתו הרמתה כי־שׁם ביתו ושׁם שׁפט את־ישׂראל ויבן־שׁם מזבח ליהוה׃
1Sa 8:1  ויהי כאשׁר זקן שׁמואל וישׂם את־בניו שׁפטים לישׂראל׃
1Sa 8:2  ויהי שׁם־בנו הבכור יואל ושׁם משׁנהו אביה שׁפטים בבאר שׁבע׃
1Sa 8:3  ולא־הלכו בניו בדרכו ויטו אחרי הבצע ויקחו־שׁחד ויטו משׁפט׃
1Sa 8:4  ויתקבצו כל זקני ישׂראל ויבאו אל־שׁמואל הרמתה׃
1Sa 8:5  ויאמרו אליו הנה אתה זקנת ובניך לא הלכו בדרכיך עתה שׂימה־לנו מלך לשׁפטנו ככל־הגוים׃
1Sa 8:6  וירע הדבר בעיני שׁמואל כאשׁר אמרו תנה־לנו מלך לשׁפטנו ויתפלל שׁמואל אל־יהוה׃
1Sa 8:7  ויאמר יהוה אל־שׁמואל שׁמע בקול העם לכל אשׁר־יאמרו אליך כי לא אתך מאסו כי־אתי מאסו ממלך עליהם׃
1Sa 8:8  ככל־המעשׂים אשׁר־עשׂו מיום העלתי אתם ממצרים ועד־היום הזה ויעזבני ויעבדו אלהים אחרים כן המה עשׂים גם־לך׃
1Sa 8:9  ועתה שׁמע בקולם אך כי־העד תעיד בהם והגדת להם משׁפט המלך אשׁר ימלך עליהם׃
1Sa 8:10  ויאמר שׁמואל את כל־דברי יהוה אל־העם השׁאלים מאתו מלך׃
1Sa 8:11  ויאמר זה יהיה משׁפט המלך אשׁר ימלך עליכם את־בניכם יקח ושׂם לו במרכבתו ובפרשׁיו ורצו לפני מרכבתו׃
1Sa 8:12  ולשׂום לו שׂרי אלפים ושׂרי חמשׁים ולחרשׁ חרישׁו ולקצר קצירו ולעשׂות כלי־מלחמתו וכלי רכבו׃
1Sa 8:13  ואת־בנותיכם יקח לרקחות ולטבחות ולאפות׃
1Sa 8:14  ואת־שׂדותיכם ואת־כרמיכם וזיתיכם הטובים יקח ונתן לעבדיו׃
1Sa 8:15  וזרעיכם וכרמיכם יעשׂר ונתן לסריסיו ולעבדיו׃
1Sa 8:16  ואת־עבדיכם ואת־שׁפחותיכם ואת־בחוריכם הטובים ואת־חמוריכם יקח ועשׂה למלאכתו׃
1Sa 8:17  צאנכם יעשׂר ואתם תהיו־לו לעבדים׃
1Sa 8:18  וזעקתם ביום ההוא מלפני מלככם אשׁר בחרתם לכם ולא־יענה יהוה אתכם ביום ההוא׃
1Sa 8:19  וימאנו העם לשׁמע בקול שׁמואל ויאמרו לא כי אם־מלך יהיה עלינו׃
1Sa 8:20  והיינו גם־אנחנו ככל־הגוים ושׁפטנו מלכנו ויצא לפנינו ונלחם את־מלחמתנו׃
1Sa 8:21  וישׁמע שׁמואל את כל־דברי העם וידברם באזני יהוה׃
1Sa 8:22  ויאמר יהוה אל־שׁמואל שׁמע בקולם והמלכת להם מלך ויאמר שׁמואל אל־אנשׁי ישׂראל לכו אישׁ לעירו׃
1Sa 9:1  ויהי־אישׁ מבן־ימין ושׁמו קישׁ בן־אביאל בן־צרור בן־בכורת בן־אפיח בן־אישׁ ימיני גבור חיל׃
1Sa 9:2  ולו־היה בן ושׁמו שׁאול בחור וטוב ואין אישׁ מבני ישׂראל טוב ממנו משׁכמו ומעלה גבה מכל־העם׃
1Sa 9:3  ותאבדנה האתנות לקישׁ אבי שׁאול ויאמר קישׁ אל־שׁאול בנו קח־נא אתך את־אחד מהנערים וקום לך בקשׁ את־האתנת׃
1Sa 9:4  ויעבר בהר־אפרים ויעבר בארץ־שׁלשׁה ולא מצאו ויעברו בארץ־שׁעלים ואין ויעבר בארץ־ימיני ולא מצאו׃
1Sa 9:5  המה באו בארץ צוף ושׁאול אמר לנערו אשׁר־עמו לכה ונשׁובה פן־יחדל אבי מן־האתנות ודאג לנו׃
1Sa 9:6  ויאמר לו הנה־נא אישׁ־אלהים בעיר הזאת והאישׁ נכבד כל אשׁר־ידבר בוא יבוא עתה נלכה שׁם אולי יגיד לנו את־דרכנו אשׁר־הלכנו עליה׃
1Sa 9:7  ויאמר שׁאול לנערו והנה נלך ומה־נביא לאישׁ כי הלחם אזל מכלינו ותשׁורה אין־להביא לאישׁ האלהים מה אתנו׃
1Sa 9:8  ויסף הנער לענות את־שׁאול ויאמר הנה נמצא בידי רבע שׁקל כסף ונתתי לאישׁ האלהים והגיד לנו את־דרכנו׃
1Sa 9:9  לפנים בישׂראל כה־אמר האישׁ בלכתו לדרושׁ אלהים לכו ונלכה עד־הראה כי לנביא היום יקרא לפנים הראה׃
1Sa 9:10  ויאמר שׁאול לנערו טוב דברך לכה נלכה וילכו אל־העיר אשׁר־שׁם אישׁ האלהים׃
1Sa 9:11  המה עלים במעלה העיר והמה מצאו נערות יצאות לשׁאב מים ויאמרו להן הישׁ בזה הראה׃
1Sa 9:12  ותענינה אותם ותאמרנה ישׁ הנה לפניך מהר עתה כי היום בא לעיר כי זבח היום לעם בבמה׃
1Sa 9:13  כבאכם העיר כן תמצאון אתו בטרם יעלה הבמתה לאכל כי לא־יאכל העם עד־באו כי־הוא יברך הזבח אחרי־כן יאכלו הקראים ועתה עלו כי־אתו כהיום תמצאון אתו׃
1Sa 9:14  ויעלו העיר המה באים בתוך העיר והנה שׁמואל יצא לקראתם לעלות הבמה׃
1Sa 9:15  ויהוה גלה את־אזן שׁמואל יום אחד לפני בוא־שׁאול לאמר׃
1Sa 9:16  כעת מחר אשׁלח אליך אישׁ מארץ בנימן ומשׁחתו לנגיד על־עמי ישׂראל והושׁיע את־עמי מיד פלשׁתים כי ראיתי את־עמי כי באה צעקתו אלי׃
1Sa 9:17  ושׁמואל ראה את־שׁאול ויהוה ענהו הנה האישׁ אשׁר אמרתי אליך זה יעצר בעמי׃
1Sa 9:18  ויגשׁ שׁאול את־שׁמואל בתוך השׁער ויאמר הגידה־נא לי אי־זה בית הראה׃
1Sa 9:19  ויען שׁמואל את־שׁאול ויאמר אנכי הראה עלה לפני הבמה ואכלתם עמי היום ושׁלחתיך בבקר וכל אשׁר בלבבך אגיד לך׃
1Sa 9:20  ולאתנות האבדות לך היום שׁלשׁת הימים אל־תשׂם את־לבך להם כי נמצאו ולמי כל־חמדת ישׂראל הלוא לך ולכל בית אביך׃
1Sa 9:21  ויען שׁאול ויאמר הלוא בן־ימיני אנכי מקטני שׁבטי ישׂראל ומשׁפחתי הצערה מכל־משׁפחות שׁבטי בנימן ולמה דברת אלי כדבר הזה׃
1Sa 9:22  ויקח שׁמואל את־שׁאול ואת־נערו ויביאם לשׁכתה ויתן להם מקום בראשׁ הקרואים והמה כשׁלשׁים אישׁ׃
1Sa 9:23  ויאמר שׁמואל לטבח תנה את־המנה אשׁר נתתי לך אשׁר אמרתי אליך שׂים אתה עמך׃
1Sa 9:24  וירם הטבח את־השׁוק והעליה וישׂם לפני שׁאול ויאמר הנה הנשׁאר שׂים־לפניך אכל כי למועד שׁמור־לך לאמר העם קראתי ויאכל שׁאול עם־שׁמואל ביום ההוא׃
1Sa 9:25  וירדו מהבמה העיר וידבר עם־שׁאול על־הגג׃
1Sa 9:26  וישׁכמו ויהי כעלות השׁחר ויקרא שׁמואל אל־שׁאול הגג לאמר קומה ואשׁלחך ויקם שׁאול ויצאו שׁניהם הוא ושׁמואל החוצה׃
1Sa 9:27  המה יורדים בקצה העיר ושׁמואל אמר אל־שׁאול אמר לנער ויעבר לפנינו ויעבר ואתה עמד כיום ואשׁמיעך את־דבר אלהים׃
1Sa 10:1  ויקח שׁמואל את־פך השׁמן ויצק על־ראשׁו וישׁקהו ויאמר הלוא כי־משׁחך יהוה על־נחלתו לנגיד׃
1Sa 10:2  בלכתך היום מעמדי ומצאת שׁני אנשׁים עם־קברת רחל בגבול בנימן בצלצח ואמרו אליך נמצאו האתנות אשׁר הלכת לבקשׁ והנה נטשׁ אביך את־דברי האתנות ודאג לכם לאמר מה אעשׂה לבני׃
1Sa 10:3  וחלפת משׁם והלאה ובאת עד־אלון תבור ומצאוך שׁם שׁלשׁה אנשׁים עלים אל־האלהים בית־אל אחד נשׂא שׁלשׁה גדיים ואחד נשׂא שׁלשׁת ככרות לחם ואחד נשׂא נבל־יין׃
1Sa 10:4  ושׁאלו לך לשׁלום ונתנו לך שׁתי־לחם ולקחת מידם׃
1Sa 10:5  אחר כן תבוא גבעת האלהים אשׁר־שׁם נצבי פלשׁתים ויהי כבאך שׁם העיר ופגעת חבל נביאים ירדים מהבמה ולפניהם נבל ותף וחליל וכנור והמה מתנבאים׃
1Sa 10:6  וצלחה עליך רוח יהוה והתנבית עמם ונהפכת לאישׁ אחר׃
1Sa 10:7  והיה כי תבאינה האתות האלה לך עשׂה לך אשׁר תמצא ידך כי האלהים עמך׃
1Sa 10:8  וירדת לפני הגלגל והנה אנכי ירד אליך להעלות עלות לזבח זבחי שׁלמים שׁבעת ימים תוחל עד־בואי אליך והודעתי לך את אשׁר תעשׂה׃
1Sa 10:9  והיה כהפנתו שׁכמו ללכת מעם שׁמואל ויהפך־לו אלהים לב אחר ויבאו כל־האתות האלה ביום ההוא׃
1Sa 10:10  ויבאו שׁם הגבעתה והנה חבל־נבאים לקראתו ותצלח עליו רוח אלהים ויתנבא בתוכם׃
1Sa 10:11  ויהי כל־יודעו מאתמול שׁלשׁום ויראו והנה עם־נבאים נבא ויאמר העם אישׁ אל־רעהו מה־זה היה לבן־קישׁ הגם שׁאול בנביאים׃
1Sa 10:12  ויען אישׁ משׁם ויאמר ומי אביהם על־כן היתה למשׁל הגם שׁאול בנבאים׃
1Sa 10:13  ויכל מהתנבות ויבא הבמה׃
1Sa 10:14  ויאמר דוד שׁאול אליו ואל־נערו אן הלכתם ויאמר לבקשׁ את־האתנות ונראה כי־אין ונבוא אל־שׁמואל׃
1Sa 10:15  ויאמר דוד שׁאול הגידה־נא לי מה־אמר לכם שׁמואל׃
1Sa 10:16  ויאמר שׁאול אל־דודו הגד הגיד לנו כי נמצאו האתנות ואת־דבר המלוכה לא־הגיד לו אשׁר אמר שׁמואל׃
1Sa 10:17  ויצעק שׁמואל את־העם אל־יהוה המצפה׃
1Sa 10:18  ויאמר אל־בני ישׂראל כה־אמר יהוה אלהי ישׂראל אנכי העליתי את־ישׂראל ממצרים ואציל אתכם מיד מצרים ומיד כל־הממלכות הלחצים אתכם׃
1Sa 10:19  ואתם היום מאסתם את־אלהיכם אשׁר־הוא מושׁיע לכם מכל־רעותיכם וצרתיכם ותאמרו לו כי־מלך תשׂים עלינו ועתה התיצבו לפני יהוה לשׁבטיכם ולאלפיכם׃
1Sa 10:20  ויקרב שׁמואל את כל־שׁבטי ישׂראל וילכד שׁבט בנימן׃
1Sa 10:21  ויקרב את־שׁבט בנימן למשׁפחתו ותלכד משׁפחת המטרי וילכד שׁאול בן־קישׁ ויבקשׁהו ולא נמצא׃
1Sa 10:22  וישׁאלו־עוד ביהוה הבא עוד הלם אישׁ ויאמר יהוה הנה־הוא נחבא אל־הכלים׃
1Sa 10:23  וירצו ויקחהו משׁם ויתיצב בתוך העם ויגבה מכל־העם משׁכמו ומעלה׃
1Sa 10:24  ויאמר שׁמואל אל־כל־העם הראיתם אשׁר בחר־בו יהוה כי אין כמהו בכל־העם וירעו כל־העם ויאמרו יחי המלך׃
1Sa 10:25  וידבר שׁמואל אל־העם את משׁפט המלכה ויכתב בספר וינח לפני יהוה וישׁלח שׁמואל את־כל־העם אישׁ לביתו׃
1Sa 10:26  וגם־שׁאול הלך לביתו גבעתה וילכו עמו החיל אשׁר־נגע אלהים בלבם׃
1Sa 10:27  ובני בליעל אמרו מה־ישׁענו זה ויבזהו ולא־הביאו לו מנחה ויהי כמחרישׁ׃
1Sa 11:1  ויעל נחשׁ העמוני ויחן על־יבשׁ גלעד ויאמרו כל־אנשׁי יבישׁ אל־נחשׁ כרת־לנו ברית ונעבדך׃
1Sa 11:2  ויאמר אליהם נחשׁ העמוני בזאת אכרת לכם בנקור לכם כל־עין ימין ושׂמתיה חרפה על־כל־ישׂראל׃
1Sa 11:3  ויאמרו אליו זקני יבישׁ הרף לנו שׁבעת ימים ונשׁלחה מלאכים בכל גבול ישׂראל ואם־אין מושׁיע אתנו ויצאנו אליך׃
1Sa 11:4  ויבאו המלאכים גבעת שׁאול וידברו הדברים באזני העם וישׂאו כל־העם את־קולם ויבכו׃
1Sa 11:5  והנה שׁאול בא אחרי הבקר מן־השׂדה ויאמר שׁאול מה־לעם כי יבכו ויספרו־לו את־דברי אנשׁי יבישׁ׃
1Sa 11:6  ותצלח רוח־אלהים על־שׁאול בשׁמעו את־הדברים האלה ויחר אפו מאד׃
1Sa 11:7  ויקח צמד בקר וינתחהו וישׁלח בכל־גבול ישׂראל ביד המלאכים לאמר אשׁר איננו יצא אחרי שׁאול ואחר שׁמואל כה יעשׂה לבקרו ויפל פחד־יהוה על־העם ויצאו כאישׁ אחד׃
1Sa 11:8  ויפקדם בבזק ויהיו בני־ישׂראל שׁלשׁ מאות אלף ואישׁ יהודה שׁלשׁים אלף׃
1Sa 11:9  ויאמרו למלאכים הבאים כה תאמרון לאישׁ יבישׁ גלעד מחר תהיה־לכם תשׁועה בחם השׁמשׁ ויבאו המלאכים ויגידו לאנשׁי יבישׁ וישׂמחו׃
1Sa 11:10  ויאמרו אנשׁי יבישׁ מחר נצא אליכם ועשׂיתם לנו ככל־הטוב בעיניכם׃
1Sa 11:11  ויהי ממחרת וישׂם שׁאול את־העם שׁלשׁה ראשׁים ויבאו בתוך־המחנה באשׁמרת הבקר ויכו את־עמון עד־חם היום ויהי הנשׁארים ויפצו ולא נשׁארו־בם שׁנים יחד׃
1Sa 11:12  ויאמר העם אל־שׁמואל מי האמר שׁאול ימלך עלינו תנו האנשׁים ונמיתם׃
1Sa 11:13  ויאמר שׁאול לא־יומת אישׁ ביום הזה כי היום עשׂה־יהוה תשׁועה בישׂראל׃
1Sa 11:14  ויאמר שׁמואל אל־העם לכו ונלכה הגלגל ונחדשׁ שׁם המלוכה׃
1Sa 11:15  וילכו כל־העם הגלגל וימלכו שׁם את־שׁאול לפני יהוה בגלגל ויזבחו־שׁם זבחים שׁלמים לפני יהוה וישׂמח שׁם שׁאול וכל־אנשׁי ישׂראל עד־מאד׃
1Sa 12:1  ויאמר שׁמואל אל־כל־ישׂראל הנה שׁמעתי בקלכם לכל אשׁר־אמרתם לי ואמליך עליכם מלך׃
1Sa 12:2  ועתה הנה המלך מתהלך לפניכם ואני זקנתי ושׂבתי ובני הנם אתכם ואני התהלכתי לפניכם מנערי עד־היום הזה׃
1Sa 12:3  הנני ענו בי נגד יהוה ונגד משׁיחו את־שׁור מי לקחתי וחמור מי לקחתי ואת־מי עשׁקתי את־מי רצותי ומיד־מי לקחתי כפר ואעלים עיני בו ואשׁיב לכם׃
1Sa 12:4  ויאמרו לא עשׁקתנו ולא רצותנו ולא־לקחת מיד־אישׁ מאומה׃
1Sa 12:5  ויאמר אליהם עד יהוה בכם ועד משׁיחו היום הזה כי לא מצאתם בידי מאומה ויאמר עד׃
1Sa 12:6  ויאמר שׁמואל אל־העם יהוה אשׁר עשׂה את־משׁה ואת־אהרן ואשׁר העלה את־אבתיכם מארץ מצרים׃
1Sa 12:7  ועתה התיצבו ואשׁפטה אתכם לפני יהוה את כל־צדקות יהוה אשׁר־עשׂה אתכם ואת־אבותיכם׃
1Sa 12:8  כאשׁר־בא יעקב מצרים ויזעקו אבותיכם אל־יהוה וישׁלח יהוה את־משׁה ואת־אהרן ויוציאו את־אבתיכם ממצרים וישׁבום במקום הזה׃
1Sa 12:9  וישׁכחו את־יהוה אלהיהם וימכר אתם ביד סיסרא שׂר־צבא חצור וביד־פלשׁתים וביד מלך מואב וילחמו בם׃
1Sa 12:10  ויזעקו אל־יהוה ויאמר חטאנו כי עזבנו את־יהוה ונעבד את־הבעלים ואת־העשׁתרות ועתה הצילנו מיד איבינו ונעבדך׃
1Sa 12:11  וישׁלח יהוה את־ירבעל ואת־בדן ואת־יפתח ואת־שׁמואל ויצל אתכם מיד איביכם מסביב ותשׁבו בטח׃
1Sa 12:12  ותראו כי־נחשׁ מלך בני־עמון בא עליכם ותאמרו לי לא כי־מלך ימלך עלינו ויהוה אלהיכם מלככם׃
1Sa 12:13  ועתה הנה המלך אשׁר בחרתם אשׁר שׁאלתם והנה נתן יהוה עליכם מלך׃
1Sa 12:14  אם־תיראו את־יהוה ועבדתם אתו ושׁמעתם בקלו ולא תמרו את־פי יהוה והיתם גם־אתם וגם־המלך אשׁר מלך עליכם אחר יהוה אלהיכם׃
1Sa 12:15  ואם־לא תשׁמעו בקול יהוה ומריתם את־פי יהוה והיתה יד־יהוה בכם ובאבתיכם׃
1Sa 12:16  גם־עתה התיצבו וראו את־הדבר הגדול הזה אשׁר יהוה עשׂה לעיניכם׃
1Sa 12:17  הלוא קציר־חטים היום אקרא אל־יהוה ויתן קלות ומטר ודעו וראו כי־רעתכם רבה אשׁר עשׂיתם בעיני יהוה לשׁאול לכם מלך׃
1Sa 12:18  ויקרא שׁמואל אל־יהוה ויתן יהוה קלת ומטר ביום ההוא ויירא כל־העם מאד את־יהוה ואת־שׁמואל׃
1Sa 12:19  ויאמרו כל־העם אל־שׁמואל התפלל בעד־עבדיך אל־יהוה אלהיך ואל־נמות כי־יספנו על־כל־חטאתינו רעה לשׁאל לנו מלך׃
1Sa 12:20  ויאמר שׁמואל אל־העם אל־תיראו אתם עשׂיתם את כל־הרעה הזאת אך אל־תסורו מאחרי יהוה ועבדתם את־יהוה בכל־לבבכם׃
1Sa 12:21  ולא תסורו כי אחרי התהו אשׁר לא־יועילו ולא יצילו כי־תהו המה׃
1Sa 12:22  כי לא־יטשׁ יהוה את־עמו בעבור שׁמו הגדול כי הואיל יהוה לעשׂות אתכם לו לעם׃
1Sa 12:23  גם אנכי חלילה לי מחטא ליהוה מחדל להתפלל בעדכם והוריתי אתכם בדרך הטובה והישׁרה׃
1Sa 12:24  אך יראו את־יהוה ועבדתם אתו באמת בכל־לבבכם כי ראו את אשׁר־הגדל עמכם׃
1Sa 12:25  ואם־הרע תרעו גם־אתם גם־מלככם תספו׃
1Sa 13:1  בן־שׁנה שׁאול במלכו ושׁתי שׁנים מלך על־ישׂראל׃
1Sa 13:2  ויבחר־לו שׁאול שׁלשׁת אלפים מישׂראל ויהיו עם־שׁאול אלפים במכמשׂ ובהר בית־אל ואלף היו עם־יונתן בגבעת בנימין ויתר העם שׁלח אישׁ לאהליו׃
1Sa 13:3  ויך יונתן את נציב פלשׁתים אשׁר בגבע וישׁמעו פלשׁתים ושׁאול תקע בשׁופר בכל־הארץ לאמר ישׁמעו העברים׃
1Sa 13:4  וכל־ישׂראל שׁמעו לאמר הכה שׁאול את־נציב פלשׁתים וגם־נבאשׁ ישׂראל בפלשׁתים ויצעקו העם אחרי שׁאול הגלגל׃
1Sa 13:5  ופלשׁתים נאספו להלחם עם־ישׂראל שׁלשׁים אלף רכב ושׁשׁת אלפים פרשׁים ועם כחול אשׁר על־שׂפת־הים לרב ויעלו ויחנו במכמשׂ קדמת בית און׃
1Sa 13:6  ואישׁ ישׂראל ראו כי צר־לו כי נגשׂ העם ויתחבאו העם במערות ובחוחים ובסלעים ובצרחים ובברות׃
1Sa 13:7  ועברים עברו את־הירדן ארץ גד וגלעד ושׁאול עודנו בגלגל וכל־העם חרדו אחריו׃
1Sa 13:8  וייחל שׁבעת ימים למועד אשׁר שׁמואל ולא־בא שׁמואל הגלגל ויפץ העם מעליו׃
1Sa 13:9  ויאמר שׁאול הגשׁו אלי העלה והשׁלמים ויעל העלה׃
1Sa 13:10  ויהי ככלתו להעלות העלה והנה שׁמואל בא ויצא שׁאול לקראתו לברכו׃
1Sa 13:11  ויאמר שׁמואל מה עשׂית ויאמר שׁאול כי־ראיתי כי־נפץ העם מעלי ואתה לא־באת למועד הימים ופלשׁתים נאספים מכמשׂ׃
1Sa 13:12  ואמר עתה ירדו פלשׁתים אלי הגלגל ופני יהוה לא חליתי ואתאפק ואעלה העלה׃
1Sa 13:13  ויאמר שׁמואל אל־שׁאול נסכלת לא שׁמרת את־מצות יהוה אלהיך אשׁר צוך כי עתה הכין יהוה את־ממלכתך אל־ישׂראל עד־עולם׃
1Sa 13:14  ועתה ממלכתך לא־תקום בקשׁ יהוה לו אישׁ כלבבו ויצוהו יהוה לנגיד על־עמו כי לא שׁמרת את אשׁר־צוך יהוה׃
1Sa 13:15  ויקם שׁמואל ויעל מן־הגלגל גבעת בנימן ויפקד שׁאול את־העם הנמצאים עמו כשׁשׁ מאות אישׁ׃
1Sa 13:16  ושׁאול ויונתן בנו והעם הנמצא עמם ישׁבים בגבע בנימן ופלשׁתים חנו במכמשׂ׃
1Sa 13:17  ויצא המשׁחית ממחנה פלשׁתים שׁלשׁה ראשׁים הראשׁ אחד יפנה אל־דרך עפרה אל־ארץ שׁועל׃
1Sa 13:18  והראשׁ אחד יפנה דרך בית חרון והראשׁ אחד יפנה דרך הגבול הנשׁקף על־גי הצבעים המדברה׃
1Sa 13:19  וחרשׁ לא ימצא בכל ארץ ישׂראל כי־אמר פלשׁתים פן יעשׂו העברים חרב או חנית׃
1Sa 13:20  וירדו כל־ישׂראל הפלשׁתים ללטושׁ אישׁ את־מחרשׁתו ואת־אתו ואת־קרדמו ואת מחרשׁתו׃
1Sa 13:21  והיתה הפצירה פים למחרשׁת ולאתים ולשׁלשׁ קלשׁון ולהקרדמים ולהציב הדרבן׃
1Sa 13:22  והיה ביום מלחמת ולא נמצא חרב וחנית ביד כל־העם אשׁר את־שׁאול ואת־יונתן ותמצא לשׁאול וליונתן בנו׃
1Sa 13:23  ויצא מצב פלשׁתים אל־מעבר מכמשׂ׃
1Sa 14:1  ויהי היום ויאמר יונתן בן־שׁאול אל־הנער נשׂא כליו לכה ונעברה אל־מצב פלשׁתים אשׁר מעבר הלז ולאביו לא הגיד׃
1Sa 14:2  ושׁאול יושׁב בקצה הגבעה תחת הרמון אשׁר במגרון והעם אשׁר עמו כשׁשׁ מאות אישׁ׃
1Sa 14:3  ואחיה בן־אחטוב אחי איכבוד בן־פינחס בן־עלי כהן יהוה בשׁלו נשׂא אפוד והעם לא ידע כי הלך יונתן׃
1Sa 14:4  ובין המעברות אשׁר בקשׁ יונתן לעבר על־מצב פלשׁתים שׁן־הסלע מהעבר מזה ושׁן־הסלע מהעבר מזה ושׁם האחד בוצץ ושׁם האחד סנה׃
1Sa 14:5  השׁן האחד מצוק מצפון מול מכמשׂ והאחד מנגב מול גבע׃
1Sa 14:6  ויאמר יהונתן אל־הנער נשׂא כליו לכה ונעברה אל־מצב הערלים האלה אולי יעשׂה יהוה לנו כי אין ליהוה מעצור להושׁיע ברב או במעט׃
1Sa 14:7  ויאמר לו נשׂא כליו עשׂה כל־אשׁר בלבבך נטה לך הנני עמך כלבבך׃
1Sa 14:8  ויאמר יהונתן הנה אנחנו עברים אל־האנשׁים ונגלינו אליהם׃
1Sa 14:9  אם־כה יאמרו אלינו דמו עד־הגיענו אליכם ועמדנו תחתינו ולא נעלה אליהם׃
1Sa 14:10  ואם־כה יאמרו עלו עלינו ועלינו כי־נתנם יהוה בידנו וזה־לנו האות׃
1Sa 14:11  ויגלו שׁניהם אל־מצב פלשׁתים ויאמרו פלשׁתים הנה עברים יצאים מן־החרים אשׁר התחבאו־שׁם׃
1Sa 14:12  ויענו אנשׁי המצבה את־יונתן ואת־נשׂא כליו ויאמרו עלו אלינו ונודיעה אתכם דבר ויאמר יונתן אל־נשׂא כליו עלה אחרי כי־נתנם יהוה ביד ישׂראל׃
1Sa 14:13  ויעל יונתן על־ידיו ועל־רגליו ונשׂא כליו אחריו ויפלו לפני יונתן ונשׂא כליו ממותת אחריו׃
1Sa 14:14  ותהי המכה הראשׁנה אשׁר הכה יונתן ונשׂא כליו כעשׂרים אישׁ כבחצי מענה צמד שׂדה׃
1Sa 14:15  ותהי חרדה במחנה בשׂדה ובכל־העם המצב והמשׁחית חרדו גם־המה ותרגז הארץ ותהי לחרדת אלהים׃
1Sa 14:16  ויראו הצפים לשׁאול בגבעת בנימן והנה ההמון נמוג וילך והלם׃
1Sa 14:17  ויאמר שׁאול לעם אשׁר אתו פקדו־נא וראו מי הלך מעמנו ויפקדו והנה אין יונתן ונשׂא כליו׃
1Sa 14:18  ויאמר שׁאול לאחיה הגישׁה ארון האלהים כי־היה ארון האלהים ביום ההוא ובני ישׂראל׃
1Sa 14:19  ויהי עד דבר שׁאול אל־הכהן וההמון אשׁר במחנה פלשׁתים וילך הלוך ורב ויאמר שׁאול אל־הכהן אסף ידך׃
1Sa 14:20  ויזעק שׁאול וכל־העם אשׁר אתו ויבאו עד־המלחמה והנה היתה חרב אישׁ ברעהו מהומה גדולה מאד׃
1Sa 14:21  והעברים היו לפלשׁתים כאתמול שׁלשׁום אשׁר עלו עמם במחנה סביב וגם־המה להיות עם־ישׂראל אשׁר עם־שׁאול ויונתן׃
1Sa 14:22  וכל אישׁ ישׂראל המתחבאים בהר־אפרים שׁמעו כי־נסו פלשׁתים וידבקו גם־המה אחריהם במלחמה׃
1Sa 14:23  ויושׁע יהוה ביום ההוא את־ישׂראל והמלחמה עברה את־בית און׃
1Sa 14:24  ואישׁ־ישׂראל נגשׂ ביום ההוא ויאל שׁאול את־העם לאמר ארור האישׁ אשׁר־יאכל לחם עד־הערב ונקמתי מאיבי ולא טעם כל־העם לחם׃
1Sa 14:25  וכל־הארץ באו ביער ויהי דבשׁ על־פני השׂדה׃
1Sa 14:26  ויבא העם אל־היער והנה הלך דבשׁ ואין־משׂיג ידו אל־פיו כי־ירא העם את־השׁבעה׃
1Sa 14:27  ויונתן לא־שׁמע בהשׁביע אביו את־העם וישׁלח את־קצה המטה אשׁר בידו ויטבל אותה ביערת הדבשׁ וישׁב ידו אל־פיו ותראנה עיניו׃
1Sa 14:28  ויען אישׁ מהעם ויאמר השׁבע השׁביע אביך את־העם לאמר ארור האישׁ אשׁר־יאכל לחם היום ויעף העם׃
1Sa 14:29  ויאמר יונתן עכר אבי את־הארץ ראו־נא כי־ארו עיני כי טעמתי מעט דבשׁ הזה׃
1Sa 14:30  אף כי לוא אכל אכל היום העם משׁלל איביו אשׁר מצא כי עתה לא־רבתה מכה בפלשׁתים׃
1Sa 14:31  ויכו ביום ההוא בפלשׁתים ממכמשׂ אילנה ויעף העם מאד׃
1Sa 14:32  ויעשׂ העם אל־שׁלל ויקחו צאן ובקר ובני בקר וישׁחטו־ארצה ויאכל העם על־הדם׃
1Sa 14:33  ויגידו לשׁאול לאמר הנה העם חטאים ליהוה לאכל על־הדם ויאמר בגדתם גלו־אלי היום אבן גדולה׃
1Sa 14:34  ויאמר שׁאול פצו בעם ואמרתם להם הגישׁו אלי אישׁ שׁורו ואישׁ שׂיהו ושׁחטתם בזה ואכלתם ולא־תחטאו ליהוה לאכל אל־הדם ויגשׁו כל־העם אישׁ שׁורו בידו הלילה וישׁחטו־שׁם׃
1Sa 14:35  ויבן שׁאול מזבח ליהוה אתו החל לבנות מזבח ליהוה׃
1Sa 14:36  ויאמר שׁאול נרדה אחרי פלשׁתים לילה ונבזה בהם עד־אור הבקר ולא־נשׁאר בהם אישׁ ויאמרו כל־הטוב בעיניך עשׂה ויאמר הכהן נקרבה הלם אל־האלהים׃
1Sa 14:37  וישׁאל שׁאול באלהים הארד אחרי פלשׁתים התתנם ביד ישׂראל ולא ענהו ביום ההוא׃
1Sa 14:38  ויאמר שׁאול גשׁו הלם כל פנות העם ודעו וראו במה היתה החטאת הזאת היום׃
1Sa 14:39  כי חי־יהוה המושׁיע את־ישׂראל כי אם־ישׁנו ביונתן בני כי מות ימות ואין ענהו מכל־העם׃
1Sa 14:40  ויאמר אל־כל־ישׂראל אתם תהיו לעבר אחד ואני ויונתן בני נהיה לעבר אחד ויאמרו העם אל־שׁאול הטוב בעיניך עשׂה׃
1Sa 14:41  ויאמר שׁאול אל־יהוה אלהי ישׂראל הבה תמים וילכד יונתן ושׁאול והעם יצאו׃
1Sa 14:42  ויאמר שׁאול הפילו ביני ובין יונתן בני וילכד יונתן׃
1Sa 14:43  ויאמר שׁאול אל־יונתן הגידה לי מה עשׂיתה ויגד־לו יונתן ויאמר טעם טעמתי בקצה המטה אשׁר־בידי מעט דבשׁ הנני אמות׃
1Sa 14:44  ויאמר שׁאול כה־יעשׂה אלהים וכה יוסף כי־מות תמות יונתן׃
1Sa 14:45  ויאמר העם אל־שׁאול היונתן ימות אשׁר עשׂה הישׁועה הגדולה הזאת בישׂראל חלילה חי־יהוה אם־יפל משׂערת ראשׁו ארצה כי־עם־אלהים עשׂה היום הזה ויפדו העם את־יונתן ולא־מת׃
1Sa 14:46  ויעל שׁאול מאחרי פלשׁתים ופלשׁתים הלכו למקומם׃
1Sa 14:47  ושׁאול לכד המלוכה על־ישׂראל וילחם סביב בכל־איביו במואב ובבני־עמון ובאדום ובמלכי צובה ובפלשׁתים ובכל אשׁר־יפנה ירשׁיע׃
1Sa 14:48  ויעשׂ חיל ויך את־עמלק ויצל את־ישׂראל מיד שׁסהו׃
1Sa 14:49  ויהיו בני שׁאול יונתן וישׁוי ומלכי־שׁוע ושׁם שׁתי בנתיו שׁם הבכירה מרב ושׁם הקטנה מיכל׃
1Sa 14:50  ושׁם אשׁת שׁאול אחינעם בת־אחימעץ ושׁם שׂר־צבאו אבינר בן־נר דוד שׁאול׃
1Sa 14:51  וקישׁ אבי־שׁאול ונר אבי־אבנר בן־אביאל׃
1Sa 14:52  ותהי המלחמה חזקה על־פלשׁתים כל ימי שׁאול וראה שׁאול כל־אישׁ גבור וכל־בן־חיל ויאספהו אליו׃
1Sa 15:1  ויאמר שׁמואל אל־שׁאול אתי שׁלח יהוה למשׁחך למלך על־עמו על־ישׂראל ועתה שׁמע לקול דברי יהוה׃
1Sa 15:2  כה אמר יהוה צבאות פקדתי את אשׁר־עשׂה עמלק לישׂראל אשׁר־שׂם לו בדרך בעלתו ממצרים׃
1Sa 15:3  עתה לך והכיתה את־עמלק והחרמתם את־כל־אשׁר־לו ולא תחמל עליו והמתה מאישׁ עד־אשׁה מעלל ועד־יונק משׁור ועד־שׂה מגמל ועד־חמור׃
1Sa 15:4  וישׁמע שׁאול את־העם ויפקדם בטלאים מאתים אלף רגלי ועשׂרת אלפים את־אישׁ יהודה׃
1Sa 15:5  ויבא שׁאול עד־עיר עמלק וירב בנחל׃
1Sa 15:6  ויאמר שׁאול אל־הקיני לכו סרו רדו מתוך עמלקי פן־אספך עמו ואתה עשׂיתה חסד עם־כל־בני ישׂראל בעלותם ממצרים ויסר קיני מתוך עמלק׃
1Sa 15:7  ויך שׁאול את־עמלק מחוילה בואך שׁור אשׁר על־פני מצרים׃
1Sa 15:8  ויתפשׂ את־אגג מלך־עמלק חי ואת־כל־העם החרים לפי־חרב׃
1Sa 15:9  ויחמל שׁאול והעם על־אגג ועל־מיטב הצאן והבקר והמשׁנים ועל־הכרים ועל־כל־הטוב ולא אבו החרימם וכל־המלאכה נמבזה ונמס אתה החרימו׃
1Sa 15:10  ויהי דבר־יהוה אל־שׁמואל לאמר׃
1Sa 15:11  נחמתי כי־המלכתי את־שׁאול למלך כי־שׁב מאחרי ואת־דברי לא הקים ויחר לשׁמואל ויזעק אל־יהוה כל־הלילה׃
1Sa 15:12  וישׁכם שׁמואל לקראת שׁאול בבקר ויגד לשׁמואל לאמר בא־שׁאול הכרמלה והנה מציב לו יד ויסב ויעבר וירד הגלגל׃
1Sa 15:13  ויבא שׁמואל אל־שׁאול ויאמר לו שׁאול ברוך אתה ליהוה הקימתי את־דבר יהוה׃
1Sa 15:14  ויאמר שׁמואל ומה קול־הצאן הזה באזני וקול הבקר אשׁר אנכי שׁמע׃
1Sa 15:15  ויאמר שׁאול מעמלקי הביאום אשׁר חמל העם על־מיטב הצאן והבקר למען זבח ליהוה אלהיך ואת־היותר החרמנו׃
1Sa 15:16  ויאמר שׁמואל אל־שׁאול הרף ואגידה לך את אשׁר דבר יהוה אלי הלילה ויאמרו לו דבר׃
1Sa 15:17  ויאמר שׁמואל הלוא אם־קטן אתה בעיניך ראשׁ שׁבטי ישׂראל אתה וימשׁחך יהוה למלך על־ישׂראל׃
1Sa 15:18  וישׁלחך יהוה בדרך ויאמר לך והחרמתה את־החטאים את־עמלק ונלחמת בו עד כלותם אתם׃
1Sa 15:19  ולמה לא־שׁמעת בקול יהוה ותעט אל־השׁלל ותעשׂ הרע בעיני יהוה׃
1Sa 15:20  ויאמר שׁאול אל־שׁמואל אשׁר שׁמעתי בקול יהוה ואלך בדרך אשׁר־שׁלחני יהוה ואביא את־אגג מלך עמלק ואת־עמלק החרמתי׃
1Sa 15:21  ויקח העם מהשׁלל צאן ובקר ראשׁית החרם לזבח ליהוה אלהיך בגלגל׃
1Sa 15:22  ויאמר שׁמואל החפץ ליהוה בעלות וזבחים כשׁמע בקול יהוה הנה שׁמע מזבח טוב להקשׁיב מחלב אילים׃
1Sa 15:23  כי חטאת־קסם מרי ואון ותרפים הפצר יען מאסת את־דבר יהוה וימאסך ממלך׃
1Sa 15:24  ויאמר שׁאול אל־שׁמואל חטאתי כי־עברתי את־פי־יהוה ואת־דבריך כי יראתי את־העם ואשׁמע בקולם׃
1Sa 15:25  ועתה שׂא נא את־חטאתי ושׁוב עמי ואשׁתחוה ליהוה׃
1Sa 15:26  ויאמר שׁמואל אל־שׁאול לא אשׁוב עמך כי מאסתה את־דבר יהוה וימאסך יהוה מהיות מלך על־ישׂראל׃
1Sa 15:27  ויסב שׁמואל ללכת ויחזק בכנף־מעילו ויקרע׃
1Sa 15:28  ויאמר אליו שׁמואל קרע יהוה את־ממלכות ישׂראל מעליך היום ונתנה לרעך הטוב ממך׃
1Sa 15:29  וגם נצח ישׂראל לא ישׁקר ולא ינחם כי לא אדם הוא להנחם׃
1Sa 15:30  ויאמר חטאתי עתה כבדני נא נגד זקני־עמי ונגד ישׂראל ושׁוב עמי והשׁתחויתי ליהוה אלהיך׃
1Sa 15:31  וישׁב שׁמואל אחרי שׁאול וישׁתחו שׁאול ליהוה׃
1Sa 15:32  ויאמר שׁמואל הגישׁו אלי את־אגג מלך עמלק וילך אליו אגג מעדנת ויאמר אגג אכן סר מר־המות׃
1Sa 15:33  ויאמר שׁמואל כאשׁר שׁכלה נשׁים חרבך כן־תשׁכל מנשׁים אמך וישׁסף שׁמואל את־אגג לפני יהוה בגלגל׃
1Sa 15:34  וילך שׁמואל הרמתה ושׁאול עלה אל־ביתו גבעת שׁאול׃
1Sa 15:35  ולא־יסף שׁמואל לראות את־שׁאול עד־יום מותו כי־התאבל שׁמואל אל־שׁאול ויהוה נחם כי־המליך את־שׁאול על־ישׂראל׃
1Sa 16:1  ויאמר יהוה אל־שׁמואל עד־מתי אתה מתאבל אל־שׁאול ואני מאסתיו ממלך על־ישׂראל מלא קרנך שׁמן ולך אשׁלחך אל־ישׁי בית־הלחמי כי־ראיתי בבניו לי מלך׃
1Sa 16:2  ויאמר שׁמואל איך אלך ושׁמע שׁאול והרגני ויאמר יהוה עגלת בקר תקח בידך ואמרת לזבח ליהוה באתי׃
1Sa 16:3  וקראת לישׁי בזבח ואנכי אודיעך את אשׁר־תעשׂה ומשׁחת לי את אשׁר־אמר אליך׃
1Sa 16:4  ויעשׂ שׁמואל את אשׁר דבר יהוה ויבא בית לחם ויחרדו זקני העיר לקראתו ויאמר שׁלם בואך׃
1Sa 16:5  ויאמר שׁלום לזבח ליהוה באתי התקדשׁו ובאתם אתי בזבח ויקדשׁ את־ישׁי ואת־בניו ויקרא להם לזבח׃
1Sa 16:6  ויהי בבואם וירא את־אליאב ויאמר אך נגד יהוה משׁיחו׃
1Sa 16:7  ויאמר יהוה אל־שׁמואל אל־תבט אל־מראהו ואל־גבה קומתו כי מאסתיהו כי לא אשׁר יראה האדם כי האדם יראה לעינים ויהוה יראה ללבב׃
1Sa 16:8  ויקרא ישׁי אל־אבינדב ויעברהו לפני שׁמואל ויאמר גם־בזה לא־בחר יהוה׃
1Sa 16:9  ויעבר ישׁי שׁמה ויאמר גם־בזה לא־בחר יהוה׃
1Sa 16:10  ויעבר ישׁי שׁבעת בניו לפני שׁמואל ויאמר שׁמואל אל־ישׁי לא־בחר יהוה באלה׃
1Sa 16:11  ויאמר שׁמואל אל־ישׁי התמו הנערים ויאמר עוד שׁאר הקטן והנה רעה בצאן ויאמר שׁמואל אל־ישׁי שׁלחה וקחנו כי לא־נסב עד־באו פה׃
1Sa 16:12  וישׁלח ויביאהו והוא אדמוני עם־יפה עינים וטוב ראי ויאמר יהוה קום משׁחהו כי־זה הוא׃
1Sa 16:13  ויקח שׁמואל את־קרן השׁמן וימשׁח אתו בקרב אחיו ותצלח רוח־יהוה אל־דוד מהיום ההוא ומעלה ויקם שׁמואל וילך הרמתה׃
1Sa 16:14  ורוח יהוה סרה מעם שׁאול ובעתתו רוח־רעה מאת יהוה׃
1Sa 16:15  ויאמרו עבדי־שׁאול אליו הנה־נא רוח־אלהים רעה מבעתך׃
1Sa 16:16  יאמר־נא אדננו עבדיך לפניך יבקשׁו אישׁ ידע מנגן בכנור והיה בהיות עליך רוח־אלהים רעה ונגן בידו וטוב לך׃
1Sa 16:17  ויאמר שׁאול אל־עבדיו ראו־נא לי אישׁ מיטיב לנגן והביאותם אלי׃
1Sa 16:18  ויען אחד מהנערים ויאמר הנה ראיתי בן לישׁי בית הלחמי ידע נגן וגבור חיל ואישׁ מלחמה ונבון דבר ואישׁ תאר ויהוה עמו׃
1Sa 16:19  וישׁלח שׁאול מלאכים אל־ישׁי ויאמר שׁלחה אלי את־דוד בנך אשׁר בצאן׃
1Sa 16:20  ויקח ישׁי חמור לחם ונאד יין וגדי עזים אחד וישׁלח ביד־דוד בנו אל־שׁאול׃
1Sa 16:21  ויבא דוד אל־שׁאול ויעמד לפניו ויאהבהו מאד ויהי־לו נשׂא כלים׃
1Sa 16:22  וישׁלח שׁאול אל־ישׁי לאמר יעמד־נא דוד לפני כי־מצא חן בעיני׃
1Sa 16:23  והיה בהיות רוח־אלהים אל־שׁאול ולקח דוד את־הכנור ונגן בידו ורוח לשׁאול וטוב לו וסרה מעליו רוח הרעה׃
1Sa 17:1  ויאספו פלשׁתים את־מחניהם למלחמה ויאספו שׂכה אשׁר ליהודה ויחנו בין־שׂוכה ובין־עזקה באפס דמים׃
1Sa 17:2  ושׁאול ואישׁ־ישׂראל נאספו ויחנו בעמק האלה ויערכו מלחמה לקראת פלשׁתים׃
1Sa 17:3  ופלשׁתים עמדים אל־ההר מזה וישׂראל עמדים אל־ההר מזה והגיא ביניהם׃
1Sa 17:4  ויצא אישׁ־הבנים ממחנות פלשׁתים גלית שׁמו מגת גבהו שׁשׁ אמות וזרת׃
1Sa 17:5  וכובע נחשׁת על־ראשׁו ושׁריון קשׂקשׂים הוא לבושׁ ומשׁקל השׁריון חמשׁת־אלפים שׁקלים נחשׁת׃
1Sa 17:6  ומצחת נחשׁת על־רגליו וכידון נחשׁת בין כתפיו׃
1Sa 17:7  וחץ חניתו כמנור ארגים ולהבת חניתו שׁשׁ־מאות שׁקלים ברזל ונשׂא הצנה הלך לפניו׃
1Sa 17:8  ויעמד ויקרא אל־מערכת ישׂראל ויאמר להם למה תצאו לערך מלחמה הלוא אנכי הפלשׁתי ואתם עבדים לשׁאול ברו־לכם אישׁ וירד אלי׃
1Sa 17:9  אם־יוכל להלחם אתי והכני והיינו לכם לעבדים ואם־אני אוכל־לו והכיתיו והייתם לנו לעבדים ועבדתם אתנו׃
1Sa 17:10  ויאמר הפלשׁתי אני חרפתי את־מערכות ישׂראל היום הזה תנו־לי אישׁ ונלחמה יחד׃
1Sa 17:11  וישׁמע שׁאול וכל־ישׂראל את־דברי הפלשׁתי האלה ויחתו ויראו מאד׃
1Sa 17:12  ודוד בן־אישׁ אפרתי הזה מבית לחם יהודה ושׁמו ישׁי ולו שׁמנה בנים והאישׁ בימי שׁאול זקן בא באנשׁים׃
1Sa 17:13  וילכו שׁלשׁת בני־ישׁי הגדלים הלכו אחרי־שׁאול למלחמה ושׁם שׁלשׁת בניו אשׁר הלכו במלחמה אליאב הבכור ומשׁנהו אבינדב והשׁלשׁי שׁמה׃
1Sa 17:14  ודוד הוא הקטן ושׁלשׁה הגדלים הלכו אחרי שׁאול׃
1Sa 17:15  ודוד הלך ושׁב מעל שׁאול לרעות את־צאן אביו בית־לחם׃
1Sa 17:16  ויגשׁ הפלשׁתי השׁכם והערב ויתיצב ארבעים יום׃
1Sa 17:17  ויאמר ישׁי לדוד בנו קח־נא לאחיך איפת הקליא הזה ועשׂרה לחם הזה והרץ המחנה לאחיך׃
1Sa 17:18  ואת עשׂרת חרצי החלב האלה תביא לשׂר־האלף ואת־אחיך תפקד לשׁלום ואת־ערבתם תקח׃
1Sa 17:19  ושׁאול והמה וכל־אישׁ ישׂראל בעמק האלה נלחמים עם־פלשׁתים׃
1Sa 17:20  וישׁכם דוד בבקר ויטשׁ את־הצאן על־שׁמר וישׂא וילך כאשׁר צוהו ישׁי ויבא המעגלה והחיל היצא אל־המערכה והרעו במלחמה׃
1Sa 17:21  ותערך ישׂראל ופלשׁתים מערכה לקראת מערכה׃
1Sa 17:22  ויטשׁ דוד את־הכלים מעליו על־יד שׁומר הכלים וירץ המערכה ויבא וישׁאל לאחיו לשׁלום׃
1Sa 17:23  והוא מדבר עמם והנה אישׁ הבנים עולה גלית הפלשׁתי שׁמו מגת ממערות פלשׁתים וידבר כדברים האלה וישׁמע דוד׃
1Sa 17:24  וכל אישׁ ישׂראל בראותם את־האישׁ וינסו מפניו וייראו מאד׃
1Sa 17:25  ויאמר אישׁ ישׂראל הראיתם האישׁ העלה הזה כי לחרף את־ישׂראל עלה והיה האישׁ אשׁר־יכנו יעשׁרנו המלך עשׁר גדול ואת־בתו יתן־לו ואת בית אביו יעשׂה חפשׁי בישׂראל׃
1Sa 17:26  ויאמר דוד אל־האנשׁים העמדים עמו לאמר מה־יעשׂה לאישׁ אשׁר יכה את־הפלשׁתי הלז והסיר חרפה מעל ישׂראל כי מי הפלשׁתי הערל הזה כי חרף מערכות אלהים חיים׃
1Sa 17:27  ויאמר לו העם כדבר הזה לאמר כה יעשׂה לאישׁ אשׁר יכנו׃
1Sa 17:28  וישׁמע אליאב אחיו הגדול בדברו אל־האנשׁים ויחר־אף אליאב בדוד ויאמר למה־זה ירדת ועל־מי נטשׁת מעט הצאן ההנה במדבר אני ידעתי את־זדנך ואת רע לבבך כי למען ראות המלחמה ירדת׃
1Sa 17:29  ויאמר דוד מה עשׂיתי עתה הלוא דבר הוא׃
1Sa 17:30  ויסב מאצלו אל־מול אחר ויאמר כדבר הזה וישׁבהו העם דבר כדבר הראשׁון׃
1Sa 17:31  וישׁמעו הדברים אשׁר דבר דוד ויגדו לפני־שׁאול ויקחהו׃
1Sa 17:32  ויאמר דוד אל־שׁאול אל־יפל לב־אדם עליו עבדך ילך ונלחם עם־הפלשׁתי הזה׃
1Sa 17:33  ויאמר שׁאול אל־דוד לא תוכל ללכת אל־הפלשׁתי הזה להלחם עמו כי־נער אתה והוא אישׁ מלחמה מנעריו׃
1Sa 17:34  ויאמר דוד אל־שׁאול רעה היה עבדך לאביו בצאן ובא הארי ואת־הדוב ונשׂא שׂה מהעדר׃
1Sa 17:35  ויצאתי אחריו והכתיו והצלתי מפיו ויקם עלי והחזקתי בזקנו והכתיו והמיתיו׃
1Sa 17:36  גם את־הארי גם־הדוב הכה עבדך והיה הפלשׁתי הערל הזה כאחד מהם כי חרף מערכת אלהים חיים׃
1Sa 17:37  ויאמר דוד יהוה אשׁר הצלני מיד הארי ומיד הדב הוא יצילני מיד הפלשׁתי הזה ויאמר שׁאול אל־דוד לך ויהוה יהיה עמך׃
1Sa 17:38  וילבשׁ שׁאול את־דוד מדיו ונתן קובע נחשׁת על־ראשׁו וילבשׁ אתו שׁריון׃
1Sa 17:39  ויחגר דוד את־חרבו מעל למדיו ויאל ללכת כי לא־נסה ויאמר דוד אל־שׁאול לא אוכל ללכת באלה כי לא נסיתי ויסרם דוד מעליו׃
1Sa 17:40  ויקח מקלו בידו ויבחר־לו חמשׁה חלקי־אבנים מן־הנחל וישׂם אתם בכלי הרעים אשׁר־לו ובילקוט וקלעו בידו ויגשׁ אל־הפלשׁתי׃
1Sa 17:41  וילך הפלשׁתי הלך וקרב אל־דוד והאישׁ נשׂא הצנה לפניו׃
1Sa 17:42  ויבט הפלשׁתי ויראה את־דוד ויבזהו כי־היה נער ואדמני עם־יפה מראה׃
1Sa 17:43  ויאמר הפלשׁתי אל־דוד הכלב אנכי כי־אתה בא־אלי במקלות ויקלל הפלשׁתי את־דוד באלהיו׃
1Sa 17:44  ויאמר הפלשׁתי אל־דוד לכה אלי ואתנה את־בשׂרך לעוף השׁמים ולבהמת השׂדה׃
1Sa 17:45  ויאמר דוד אל־הפלשׁתי אתה בא אלי בחרב ובחנית ובכידון ואנכי בא־אליך בשׁם יהוה צבאות אלהי מערכות ישׂראל אשׁר חרפת׃
1Sa 17:46  היום הזה יסגרך יהוה בידי והכיתך והסרתי את־ראשׁך מעליך ונתתי פגר מחנה פלשׁתים היום הזה לעוף השׁמים ולחית הארץ וידעו כל־הארץ כי ישׁ אלהים לישׂראל׃
1Sa 17:47  וידעו כל־הקהל הזה כי־לא בחרב ובחנית יהושׁיע יהוה כי ליהוה המלחמה ונתן אתכם בידנו׃
1Sa 17:48  והיה כי־קם הפלשׁתי וילך ויקרב לקראת דוד וימהר דוד וירץ המערכה לקראת הפלשׁתי׃
1Sa 17:49  וישׁלח דוד את־ידו אל־הכלי ויקח משׁם אבן ויקלע ויך את־הפלשׁתי אל־מצחו ותטבע האבן במצחו ויפל על־פניו ארצה׃
1Sa 17:50  ויחזק דוד מן־הפלשׁתי בקלע ובאבן ויך את־הפלשׁתי וימיתהו וחרב אין ביד־דוד׃
1Sa 17:51  וירץ דוד ויעמד אל־הפלשׁתי ויקח את־חרבו וישׁלפה מתערה וימתתהו ויכרת־בה את־ראשׁו ויראו הפלשׁתים כי־מת גבורם וינסו׃
1Sa 17:52  ויקמו אנשׁי ישׂראל ויהודה וירעו וירדפו את־הפלשׁתים עד־בואך גיא ועד שׁערי עקרון ויפלו חללי פלשׁתים בדרך שׁערים ועד־גת ועד־עקרון׃
1Sa 17:53  וישׁבו בני ישׂראל מדלק אחרי פלשׁתים וישׁסו את־מחניהם׃
1Sa 17:54  ויקח דוד את־ראשׁ הפלשׁתי ויבאהו ירושׁלם ואת־כליו שׂם באהלו׃
1Sa 17:55  וכראות שׁאול את־דוד יצא לקראת הפלשׁתי אמר אל־אבנר שׂר הצבא בן־מי־זה הנער אבנר ויאמר אבנר חי־נפשׁך המלך אם־ידעתי׃
1Sa 17:56  ויאמר המלך שׁאל אתה בן־מי־זה העלם׃
1Sa 17:57  וכשׁוב דוד מהכות את־הפלשׁתי ויקח אתו אבנר ויבאהו לפני שׁאול וראשׁ הפלשׁתי בידו׃
1Sa 17:58  ויאמר אליו שׁאול בן־מי אתה הנער ויאמר דוד בן־עבדך ישׁי בית הלחמי׃
1Sa 18:1  ויהי ככלתו לדבר אל־שׁאול ונפשׁ יהונתן נקשׁרה בנפשׁ דוד ויאהבו יהונתן כנפשׁו׃
1Sa 18:2  ויקחהו שׁאול ביום ההוא ולא נתנו לשׁוב בית אביו׃
1Sa 18:3  ויכרת יהונתן ודוד ברית באהבתו אתו כנפשׁו׃
1Sa 18:4  ויתפשׁט יהונתן את־המעיל אשׁר עליו ויתנהו לדוד ומדיו ועד־חרבו ועד־קשׁתו ועד־חגרו׃
1Sa 18:5  ויצא דוד בכל אשׁר ישׁלחנו שׁאול ישׂכיל וישׂמהו שׁאול על אנשׁי המלחמה וייטב בעיני כל־העם וגם בעיני עבדי שׁאול׃
1Sa 18:6  ויהי בבואם בשׁוב דוד מהכות את־הפלשׁתי ותצאנה הנשׁים מכל־ערי ישׂראל לשׁור והמחלות לקראת שׁאול המלך בתפים בשׂמחה ובשׁלשׁים׃
1Sa 18:7  ותענינה הנשׁים המשׂחקות ותאמרן הכה שׁאול באלפו ודוד ברבבתיו׃
1Sa 18:8  ויחר לשׁאול מאד וירע בעיניו הדבר הזה ויאמר נתנו לדוד רבבות ולי נתנו האלפים ועוד לו אך המלוכה׃
1Sa 18:9  ויהי שׁאול עון את־דוד מהיום ההוא והלאה׃
1Sa 18:10  ויהי ממחרת ותצלח רוח אלהים רעה אל־שׁאול ויתנבא בתוך־הבית ודוד מנגן בידו כיום ביום והחנית ביד־שׁאול׃
1Sa 18:11  ויטל שׁאול את־החנית ויאמר אכה בדוד ובקיר ויסב דוד מפניו פעמים׃
1Sa 18:12  וירא שׁאול מלפני דוד כי־היה יהוה עמו ומעם שׁאול סר׃
1Sa 18:13  ויסרהו שׁאול מעמו וישׂמהו לו שׂר־אלף ויצא ויבא לפני העם׃
1Sa 18:14  ויהי דוד לכל־דרכו משׂכיל ויהוה עמו׃
1Sa 18:15  וירא שׁאול אשׁר־הוא משׂכיל מאד ויגר מפניו׃
1Sa 18:16  וכל־ישׂראל ויהודה אהב את־דוד כי־הוא יוצא ובא לפניהם׃
1Sa 18:17  ויאמר שׁאול אל־דוד הנה בתי הגדולה מרב אתה אתן־לך לאשׁה אך היה־לי לבן־חיל והלחם מלחמות יהוה ושׁאול אמר אל־תהי ידי בו ותהי־בו יד־פלשׁתים׃
1Sa 18:18  ויאמר דוד אל־שׁאול מי אנכי ומי חיי משׁפחת אבי בישׂראל כי־אהיה חתן למלך׃
1Sa 18:19  ויהי בעת תת את־מרב בת־שׁאול לדוד והיא נתנה לעדריאל המחלתי לאשׁה׃
1Sa 18:20  ותאהב מיכל בת־שׁאול את־דוד ויגדו לשׁאול וישׁר הדבר בעיניו׃
1Sa 18:21  ויאמר שׁאול אתננה לו ותהי־לו למוקשׁ ותהי־בו יד־פלשׁתים ויאמר שׁאול אל־דוד בשׁתים תתחתן בי היום׃
1Sa 18:22  ויצו שׁאול את־עבדו דברו אל־דוד בלט לאמר הנה חפץ בך המלך וכל־עבדיו אהבוך ועתה התחתן במלך׃
1Sa 18:23  וידברו עבדי שׁאול באזני דוד את־הדברים האלה ויאמר דוד הנקלה בעיניכם התחתן במלך ואנכי אישׁ־רשׁ ונקלה׃
1Sa 18:24  ויגדו עבדי שׁאול לו לאמר כדברים האלה דבר דוד׃
1Sa 18:25  ויאמר שׁאול כה־תאמרו לדוד אין־חפץ למלך במהר כי במאה ערלות פלשׁתים להנקם באיבי המלך ושׁאול חשׁב להפיל את־דוד ביד־פלשׁתים׃
1Sa 18:26  ויגדו עבדיו לדוד את־הדברים האלה וישׁר הדבר בעיני דוד להתחתן במלך ולא מלאו הימים׃
1Sa 18:27  ויקם דוד וילך הוא ואנשׁיו ויך בפלשׁתים מאתים אישׁ ויבא דוד את־ערלתיהם וימלאום למלך להתחתן במלך ויתן־לו שׁאול את־מיכל בתו לאשׁה׃
1Sa 18:28  וירא שׁאול וידע כי יהוה עם־דוד ומיכל בת־שׁאול אהבתהו׃
1Sa 18:29  ויאסף שׁאול לרא מפני דוד עוד ויהי שׁאול איב את־דוד כל־הימים׃
1Sa 18:30  ויצאו שׂרי פלשׁתים ויהי מדי צאתם שׂכל דוד מכל עבדי שׁאול וייקר שׁמו מאד׃
1Sa 19:1  וידבר שׁאול אל־יונתן בנו ואל־כל־עבדיו להמית את־דוד ויהונתן בן־שׁאול חפץ בדוד מאד׃
1Sa 19:2  ויגד יהונתן לדוד לאמר מבקשׁ שׁאול אבי להמיתך ועתה השׁמר־נא בבקר וישׁבת בסתר ונחבאת׃
1Sa 19:3  ואני אצא ועמדתי ליד־אבי בשׂדה אשׁר אתה שׁם ואני אדבר בך אל־אבי וראיתי מה והגדתי לך׃
1Sa 19:4  וידבר יהונתן בדוד טוב אל־שׁאול אביו ויאמר אליו אל־יחטא המלך בעבדו בדוד כי לוא חטא לך וכי מעשׂיו טוב־לך מאד׃
1Sa 19:5  וישׂם את־נפשׁו בכפו ויך את־הפלשׁתי ויעשׂ יהוה תשׁועה גדולה לכל־ישׂראל ראית ותשׂמח ולמה תחטא בדם נקי להמית את־דוד חנם׃
1Sa 19:6  וישׁמע שׁאול בקול יהונתן וישׁבע שׁאול חי־יהוה אם־יומת׃
1Sa 19:7  ויקרא יהונתן לדוד ויגד־לו יהונתן את כל־הדברים האלה ויבא יהונתן את־דוד אל־שׁאול ויהי לפניו כאתמול שׁלשׁום׃
1Sa 19:8  ותוסף המלחמה להיות ויצא דוד וילחם בפלשׁתים ויך בהם מכה גדולה וינסו מפניו׃
1Sa 19:9  ותהי רוח יהוה רעה אל־שׁאול והוא בביתו יושׁב וחניתו בידו ודוד מנגן ביד׃
1Sa 19:10  ויבקשׁ שׁאול להכות בחנית בדוד ובקיר ויפטר מפני שׁאול ויך את־החנית בקיר ודוד נס וימלט בלילה הוא׃
1Sa 19:11  וישׁלח שׁאול מלאכים אל־בית דוד לשׁמרו ולהמיתו בבקר ותגד לדוד מיכל אשׁתו לאמר אם־אינך ממלט את־נפשׁך הלילה מחר אתה מומת׃
1Sa 19:12  ותרד מיכל את־דוד בעד החלון וילך ויברח וימלט׃
1Sa 19:13  ותקח מיכל את־התרפים ותשׂם אל־המטה ואת כביר העזים שׂמה מראשׁתיו ותכס בבגד׃
1Sa 19:14  וישׁלח שׁאול מלאכים לקחת את־דוד ותאמר חלה הוא׃
1Sa 19:15  וישׁלח שׁאול את־המלאכים לראות את־דוד לאמר העלו אתו במטה אלי להמתו׃
1Sa 19:16  ויבאו המלאכים והנה התרפים אל־המטה וכביר העזים מראשׁתיו׃
1Sa 19:17  ויאמר שׁאול אל־מיכל למה ככה רמיתני ותשׁלחי את־איבי וימלט ותאמר מיכל אל־שׁאול הוא־אמר אלי שׁלחני למה אמיתך׃
1Sa 19:18  ודוד ברח וימלט ויבא אל־שׁמואל הרמתה ויגד־לו את כל־אשׁר עשׂה־לו שׁאול וילך הוא ושׁמואל וישׁבו בנוית׃
1Sa 19:19  ויגד לשׁאול לאמר הנה דוד בנוית ברמה׃
1Sa 19:20  וישׁלח שׁאול מלאכים לקחת את־דוד וירא את־להקת הנביאים נבאים ושׁמואל עמד נצב עליהם ותהי על־מלאכי שׁאול רוח אלהים ויתנבאו גם־המה׃
1Sa 19:21  ויגדו לשׁאול וישׁלח מלאכים אחרים ויתנבאו גם־המה ויסף שׁאול וישׁלח מלאכים שׁלשׁים ויתנבאו גם־המה׃
1Sa 19:22  וילך גם־הוא הרמתה ויבא עד־בור הגדול אשׁר בשׂכו וישׁאל ויאמר איפה שׁמואל ודוד ויאמר הנה בנוית ברמה׃
1Sa 19:23  וילך שׁם אל־נוית ברמה ותהי עליו גם־הוא רוח אלהים וילך הלוך ויתנבא עד־באו בנוית ברמה׃
1Sa 19:24  ויפשׁט גם־הוא בגדיו ויתנבא גם־הוא לפני שׁמואל ויפל ערם כל־היום ההוא וכל־הלילה על־כן יאמרו הגם שׁאול בנביאם׃
1Sa 20:1  ויברח דוד מנוות ברמה ויבא ויאמר לפני יהונתן מה עשׂיתי מה־עוני ומה־חטאתי לפני אביך כי מבקשׁ את־נפשׁי׃
1Sa 20:2  ויאמר לו חלילה לא תמות הנה לו עשׁה אבי דבר גדול או דבר קטן ולא יגלה את־אזני ומדוע יסתיר אבי ממני את־הדבר הזה אין זאת׃
1Sa 20:3  וישׁבע עוד דוד ויאמר ידע ידע אביך כי־מצאתי חן בעיניך ויאמר אל־ידע־זאת יהונתן פן־יעצב ואולם חי־יהוה וחי נפשׁך כי כפשׂע ביני ובין המות׃
1Sa 20:4  ויאמר יהונתן אל־דוד מה־תאמר נפשׁך ואעשׂה־לך׃
1Sa 20:5  ויאמר דוד אל־יהונתן הנה־חדשׁ מחר ואנכי ישׁב־אשׁב עם־המלך לאכול ושׁלחתני ונסתרתי בשׂדה עד הערב השׁלשׁית׃
1Sa 20:6  אם־פקד יפקדני אביך ואמרת נשׁאל נשׁאל ממני דוד לרוץ בית־לחם עירו כי זבח הימים שׁם לכל־המשׁפחה׃
1Sa 20:7  אם־כה יאמר טוב שׁלום לעבדך ואם־חרה יחרה לו דע כי־כלתה הרעה מעמו׃
1Sa 20:8  ועשׂית חסד על־עבדך כי בברית יהוה הבאת את־עבדך עמך ואם־ישׁ־בי עון המיתני אתה ועד־אביך למה־זה תביאני׃
1Sa 20:9  ויאמר יהונתן חלילה לך כי אם־ידע אדע כי־כלתה הרעה מעם אבי לבוא עליך ולא אתה אגיד לך׃
1Sa 20:10  ויאמר דוד אל־יהונתן מי יגיד לי או מה־יענך אביך קשׁה׃
1Sa 20:11  ויאמר יהונתן אל־דוד לכה ונצא השׂדה ויצאו שׁניהם השׂדה׃
1Sa 20:12  ויאמר יהונתן אל־דוד יהוה אלהי ישׂראל כי־אחקר את־אבי כעת מחר השׁלשׁית והנה־טוב אל־דוד ולא־אז אשׁלח אליך וגליתי את־אזנך׃
1Sa 20:13  כה־יעשׂה יהוה ליהונתן וכה יסיף כי־ייטב אל־אבי את־הרעה עליך וגליתי את־אזנך ושׁלחתיך והלכת לשׁלום ויהי יהוה עמך כאשׁר היה עם־אבי׃
1Sa 20:14  ולא אם־עודני חי ולא־תעשׂה עמדי חסד יהוה ולא אמות׃
1Sa 20:15  ולא־תכרת את־חסדך מעם ביתי עד־עולם ולא בהכרת יהוה את־איבי דוד אישׁ מעל פני האדמה׃
1Sa 20:16  ויכרת יהונתן עם־בית דוד ובקשׁ יהוה מיד איבי דוד׃
1Sa 20:17  ויוסף יהונתן להשׁביע את־דוד באהבתו אתו כי־אהבת נפשׁו אהבו׃
1Sa 20:18  ויאמר־לו יהונתן מחר חדשׁ ונפקדת כי יפקד מושׁבך׃
1Sa 20:19  ושׁלשׁת תרד מאד ובאת אל־המקום אשׁר־נסתרת שׁם ביום המעשׂה וישׁבת אצל האבן האזל׃
1Sa 20:20  ואני שׁלשׁת החצים צדה אורה לשׁלח־לי למטרה׃
1Sa 20:21  והנה אשׁלח את־הנער לך מצא את־החצים אם־אמר אמר לנער הנה החצים ממך והנה קחנו ובאה כי־שׁלום לך ואין דבר חי־יהוה׃
1Sa 20:22  ואם־כה אמר לעלם הנה החצים ממך והלאה לך כי שׁלחך יהוה׃
1Sa 20:23  והדבר אשׁר דברנו אני ואתה הנה יהוה ביני ובינך עד־עולם׃
1Sa 20:24  ויסתר דוד בשׂדה ויהי החדשׁ וישׁב המלך על־הלחם לאכול׃
1Sa 20:25  וישׁב המלך על־מושׁבו כפעם בפעם אל־מושׁב הקיר ויקם יהונתן וישׁב אבנר מצד שׁאול ויפקד מקום דוד׃
1Sa 20:26  ולא־דבר שׁאול מאומה ביום ההוא כי אמר מקרה הוא בלתי טהור הוא כי־לא טהור׃
1Sa 20:27  ויהי ממחרת החדשׁ השׁני ויפקד מקום דוד ויאמר שׁאול אל־יהונתן בנו מדוע לא־בא בן־ישׁי גם־תמול גם־היום אל־הלחם׃
1Sa 20:28  ויען יהונתן את־שׁאול נשׁאל נשׁאל דוד מעמדי עד־בית לחם׃
1Sa 20:29  ויאמר שׁלחני נא כי זבח משׁפחה לנו בעיר והוא צוה־לי אחי ועתה אם־מצאתי חן בעיניך אמלטה נא ואראה את־אחי על־כן לא־בא אל־שׁלחן המלך׃
1Sa 20:30  ויחר־אף שׁאול ביהונתן ויאמר לו בן־נעות המרדות הלוא ידעתי כי־בחר אתה לבן־ישׁי לבשׁתך ולבשׁת ערות אמך׃
1Sa 20:31  כי כל־הימים אשׁר בן־ישׁי חי על־האדמה לא תכון אתה ומלכותך ועתה שׁלח וקח אתו אלי כי בן־מות הוא׃
1Sa 20:32  ויען יהונתן את־שׁאול אביו ויאמר אליו למה יומת מה עשׂה׃
1Sa 20:33  ויטל שׁאול את־החנית עליו להכתו וידע יהונתן כי־כלה היא מעם אביו להמית את־דוד׃
1Sa 20:34  ויקם יהונתן מעם השׁלחן בחרי־אף ולא־אכל ביום־החדשׁ השׁני לחם כי נעצב אל־דוד כי הכלמו אביו׃
1Sa 20:35  ויהי בבקר ויצא יהונתן השׂדה למועד דוד ונער קטן עמו׃
1Sa 20:36  ויאמר לנערו רץ מצא נא את־החצים אשׁר אנכי מורה הנער רץ והוא־ירה החצי להעברו׃
1Sa 20:37  ויבא הנער עד־מקום החצי אשׁר ירה יהונתן ויקרא יהונתן אחרי הנער ויאמר הלוא החצי ממך והלאה׃
1Sa 20:38  ויקרא יהונתן אחרי הנער מהרה חושׁה אל־תעמד וילקט נער יהונתן את־החצי ויבא אל־אדניו׃
1Sa 20:39  והנער לא־ידע מאומה אך יהונתן ודוד ידעו את־הדבר׃
1Sa 20:40  ויתן יהונתן את־כליו אל־הנער אשׁר־לו ויאמר לו לך הביא העיר׃
1Sa 20:41  הנער בא ודוד קם מאצל הנגב ויפל לאפיו ארצה וישׁתחו שׁלשׁ פעמים וישׁקו אישׁ את־רעהו ויבכו אישׁ את־רעהו עד־דוד הגדיל׃
1Sa 20:42  ויאמר יהונתן לדוד לך לשׁלום אשׁר נשׁבענו שׁנינו אנחנו בשׁם יהוה לאמר יהוה יהיה ביני ובינך ובין זרעי ובין זרעך עד־עולם׃
1Sa 21:1  ויקם וילך ויהונתן בא העיר׃
1Sa 21:2  ויבא דוד נבה אל־אחימלך הכהן ויחרד אחימלך לקראת דוד ויאמר לו מדוע אתה לבדך ואישׁ אין אתך׃
1Sa 21:3  ויאמר דוד לאחימלך הכהן המלך צוני דבר ויאמר אלי אישׁ אל־ידע מאומה את־הדבר אשׁר־אנכי שׁלחך ואשׁר צויתך ואת־הנערים יודעתי אל־מקום פלני אלמוני׃
1Sa 21:4  ועתה מה־ישׁ תחת־ידך חמשׁה־לחם תנה בידי או הנמצא׃
1Sa 21:5  ויען הכהן את־דוד ויאמר אין־לחם חל אל־תחת ידי כי־אם־לחם קדשׁ ישׁ אם־נשׁמרו הנערים אך מאשׁה׃
1Sa 21:6  ויען דוד את־הכהן ויאמר לו כי אם־אשׁה עצרה־לנו כתמול שׁלשׁם בצאתי ויהיו כלי־הנערים קדשׁ והוא דרך חל ואף כי היום יקדשׁ בכלי׃
1Sa 21:7  ויתן־לו הכהן קדשׁ כי לא־היה שׁם לחם כי־אם־לחם הפנים המוסרים מלפני יהוה לשׂום לחם חם ביום הלקחו׃
1Sa 21:8  ושׁם אישׁ מעבדי שׁאול ביום ההוא נעצר לפני יהוה ושׁמו דאג האדמי אביר הרעים אשׁר לשׁאול׃
1Sa 21:9  ויאמר דוד לאחימלך ואין ישׁ־פה תחת־ידך חנית או־חרב כי גם־חרבי וגם־כלי לא־לקחתי בידי כי־היה דבר־המלך נחוץ׃
1Sa 21:10  ויאמר הכהן חרב גלית הפלשׁתי אשׁר־הכית בעמק האלה הנה־היא לוטה בשׂמלה אחרי האפוד אם־אתה תקח־לך קח כי אין אחרת זולתה בזה ויאמר דוד אין כמוה תננה לי׃
1Sa 21:11  ויקם דוד ויברח ביום־ההוא מפני שׁאול ויבא אל־אכישׁ מלך גת׃
1Sa 21:12  ויאמרו עבדי אכישׁ אליו הלוא־זה דוד מלך הארץ הלוא לזה יענו במחלות לאמר הכה שׁאול באלפו ודוד ברבבתו׃
1Sa 21:13  וישׂם דוד את־הדברים האלה בלבבו וירא מאד מפני אכישׁ מלך־גת׃
1Sa 21:14  וישׁנו את־טעמו בעיניהם ויתהלל בידם ויתו על־דלתות השׁער ויורד רירו אל־זקנו׃
1Sa 21:15  ויאמר אכישׁ אל־עבדיו הנה תראו אישׁ משׁתגע למה תביאו אתו אלי׃
1Sa 21:16  חסר משׁגעים אני כי־הבאתם את־זה להשׁתגע עלי הזה יבוא אל־ביתי׃
1Sa 22:1  וילך דוד משׁם וימלט אל־מערת עדלם וישׁמעו אחיו וכל־בית אביו וירדו אליו שׁמה׃
1Sa 22:2  ויתקבצו אליו כל־אישׁ מצוק וכל־אישׁ אשׁר־לו נשׁא וכל־אישׁ מר־נפשׁ ויהי עליהם לשׂר ויהיו עמו כארבע מאות אישׁ׃
1Sa 22:3  וילך דוד משׁם מצפה מואב ויאמר אל־מלך מואב יצא־נא אבי ואמי אתכם עד אשׁר אדע מה־יעשׂה־לי אלהים׃
1Sa 22:4  וינחם את־פני מלך מואב וישׁבו עמו כל־ימי היות־דוד במצודה׃
1Sa 22:5  ויאמר גד הנביא אל־דוד לא תשׁב במצודה לך ובאת־לך ארץ יהודה וילך דוד ויבא יער חרת׃
1Sa 22:6  וישׁמע שׁאול כי נודע דוד ואנשׁים אשׁר אתו ושׁאול יושׁב בגבעה תחת־האשׁל ברמה וחניתו בידו וכל־עבדיו נצבים עליו׃
1Sa 22:7  ויאמר שׁאול לעבדיו הנצבים עליו שׁמעו־נא בני ימיני גם־לכלכם יתן בן־ישׁי שׂדות וכרמים לכלכם ישׂים שׂרי אלפים ושׂרי מאות׃
1Sa 22:8  כי קשׁרתם כלכם עלי ואין־גלה את־אזני בכרת־בני עם־בן־ישׁי ואין־חלה מכם עלי וגלה את־אזני כי הקים בני את־עבדי עלי לארב כיום הזה׃
1Sa 22:9  ויען דאג האדמי והוא נצב על־עבדי־שׁאול ויאמר ראיתי את־בן־ישׁי בא נבה אל־אחימלך בן־אחטוב׃
1Sa 22:10  וישׁאל־לו ביהוה וצידה נתן לו ואת חרב גלית הפלשׁתי נתן לו׃
1Sa 22:11  וישׁלח המלך לקרא את־אחימלך בן־אחיטוב הכהן ואת כל־בית אביו הכהנים אשׁר בנב ויבאו כלם אל־המלך׃
1Sa 22:12  ויאמר שׁאול שׁמע־נא בן־אחיטוב ויאמר הנני אדני׃
1Sa 22:13  ויאמר אלו שׁאול למה קשׁרתם עלי אתה ובן־ישׁי בתתך לו לחם וחרב ושׁאול לו באלהים לקום אלי לארב כיום הזה׃
1Sa 22:14  ויען אחימלך את־המלך ויאמר ומי בכל־עבדיך כדוד נאמן וחתן המלך וסר אל־משׁמעתך ונכבד בביתך׃
1Sa 22:15  היום החלתי לשׁאול־לו באלהים חלילה לי אל־ישׂם המלך בעבדו דבר בכל־בית אבי כי לא־ידע עבדך בכל־זאת דבר קטן או גדול׃
1Sa 22:16  ויאמר המלך מות תמות אחימלך אתה וכל־בית אביך׃
1Sa 22:17  ויאמר המלך לרצים הנצבים עליו סבו והמיתו כהני יהוה כי גם־ידם עם־דוד וכי ידעו כי־ברח הוא ולא גלו את־אזנו ולא־אבו עבדי המלך לשׁלח את־ידם לפגע בכהני יהוה׃
1Sa 22:18  ויאמר המלך לדויג סב אתה ופגע בכהנים ויסב דויג האדמי ויפגע־הוא בכהנים וימת ביום ההוא שׁמנים וחמשׁה אישׁ נשׂא אפוד בד׃
1Sa 22:19  ואת נב עיר־הכהנים הכה לפי־חרב מאישׁ ועד־אשׁה מעולל ועד־יונק ושׁור וחמור ושׂה לפי־חרב׃
1Sa 22:20  וימלט בן־אחד לאחימלך בן־אחטוב ושׁמו אביתר ויברח אחרי דוד׃
1Sa 22:21  ויגד אביתר לדוד כי הרג שׁאול את כהני יהוה׃
1Sa 22:22  ויאמר דוד לאביתר ידעתי ביום ההוא כי־שׁם דויג האדמי כי־הגד יגיד לשׁאול אנכי סבתי בכל־נפשׁ בית אביך׃
1Sa 22:23  שׁבה אתי אל־תירא כי אשׁר־יבקשׁ את־נפשׁי יבקשׁ את־נפשׁך כי־משׁמרת אתה עמדי׃
1Sa 23:1  ויגדו לדוד לאמר הנה פלשׁתים נלחמים בקעילה והמה שׁסים את־הגרנות׃
1Sa 23:2  וישׁאל דוד ביהוה לאמר האלך והכיתי בפלשׁתים האלה ויאמר יהוה אל־דוד לך והכית בפלשׁתים והושׁעת את־קעילה׃
1Sa 23:3  ויאמרו אנשׁי דוד אליו הנה אנחנו פה ביהודה יראים ואף כי־נלך קעלה אל־מערכות פלשׁתים׃
1Sa 23:4  ויוסף עוד דוד לשׁאל ביהוה ויענהו יהוה ויאמר קום רד קעילה כי־אני נתן את־פלשׁתים בידך׃
1Sa 23:5  וילך דוד ואנשׁו קעילה וילחם בפלשׁתים וינהג את־מקניהם ויך בהם מכה גדולה וישׁע דוד את ישׁבי קעילה׃
1Sa 23:6  ויהי בברח אביתר בן־אחימלך אל־דוד קעילה אפוד ירד בידו׃
1Sa 23:7  ויגד לשׁאול כי־בא דוד קעילה ויאמר שׁאול נכר אתו אלהים בידי כי נסגר לבוא בעיר דלתים ובריח׃
1Sa 23:8  וישׁמע שׁאול את־כל־העם למלחמה לרדת קעילה לצור אל־דוד ואל־אנשׁיו׃
1Sa 23:9  וידע דוד כי עליו שׁאול מחרישׁ הרעה ויאמר אל־אביתר הכהן הגישׁה האפוד׃
1Sa 23:10  ויאמר דוד יהוה אלהי ישׂראל שׁמע שׁמע עבדך כי־מבקשׁ שׁאול לבוא אל־קעילה לשׁחת לעיר בעבורי׃
1Sa 23:11  היסגרני בעלי קעילה בידו הירד שׁאול כאשׁר שׁמע עבדך יהוה אלהי ישׂראל הגד־נא לעבדך ויאמר יהוה ירד׃
1Sa 23:12  ויאמר דוד היסגרו בעלי קעילה אתי ואת־אנשׁי ביד־שׁאול ויאמר יהוה יסגירו׃
1Sa 23:13  ויקם דוד ואנשׁיו כשׁשׁ־מאות אישׁ ויצאו מקעלה ויתהלכו באשׁר יתהלכו ולשׁאול הגד כי־נמלט דוד מקעילה ויחדל לצאת׃
1Sa 23:14  וישׁב דוד במדבר במצדות וישׁב בהר במדבר־זיף ויבקשׁהו שׁאול כל־הימים ולא־נתנו אלהים בידו׃
1Sa 23:15  וירא דוד כי־יצא שׁאול לבקשׁ את־נפשׁו ודוד במדבר־זיף בחרשׁה׃
1Sa 23:16  ויקם יהונתן בן־שׁאול וילך אל־דוד חרשׁה ויחזק את־ידו באלהים׃
1Sa 23:17  ויאמר אליו אל־תירא כי לא תמצאך יד שׁאול אבי ואתה תמלך על־ישׂראל ואנכי אהיה־לך למשׁנה וגם־שׁאול אבי ידע כן׃
1Sa 23:18  ויכרתו שׁניהם ברית לפני יהוה וישׁב דוד בחרשׁה ויהונתן הלך לביתו׃
1Sa 23:19  ויעלו זפים אל־שׁאול הגבעתה לאמר הלוא דוד מסתתר עמנו במצדות בחרשׁה בגבעת החכילה אשׁר מימין הישׁימון׃
1Sa 23:20  ועתה לכל־אות נפשׁך המלך לרדת רד ולנו הסגירו ביד המלך׃
1Sa 23:21  ויאמר שׁאול ברוכים אתם ליהוה כי חמלתם עלי׃
1Sa 23:22  לכו־נא הכינו עוד ודעו וראו את־מקומו אשׁר תהיה רגלו מי ראהו שׁם כי אמר אלי ערום יערם הוא׃
1Sa 23:23  וראו ודעו מכל המחבאים אשׁר יתחבא שׁם ושׁבתם אלי אל־נכון והלכתי אתכם והיה אם־ישׁנו בארץ וחפשׂתי אתו בכל אלפי יהודה׃
1Sa 23:24  ויקומו וילכו זיפה לפני שׁאול ודוד ואנשׁיו במדבר מעון בערבה אל ימין הישׁימון׃
1Sa 23:25  וילך שׁאול ואנשׁיו לבקשׁ ויגדו לדוד וירד הסלע וישׁב במדבר מעון וישׁמע שׁאול וירדף אחרי־דוד מדבר מעון׃
1Sa 23:26  וילך שׁאול מצד ההר מזה ודוד ואנשׁיו מצד ההר מזה ויהי דוד נחפז ללכת מפני שׁאול ושׁאול ואנשׁיו עטרים אל־דוד ואל־אנשׁיו לתפשׂם׃
1Sa 23:27  ומלאך בא אל־שׁאול לאמר מהרה ולכה כי־פשׁטו פלשׁתים על־הארץ׃
1Sa 23:28  וישׁב שׁאול מרדף אחרי דוד וילך לקראת פלשׁתים על־כן קראו למקום ההוא סלע המחלקות׃
1Sa 24:1  ויעל דוד משׁם וישׁב במצדות עין־גדי׃
1Sa 24:2  ויהי כאשׁר שׁב שׁאול מאחרי פלשׁתים ויגדו לו לאמר הנה דוד במדבר עין גדי׃
1Sa 24:3  ויקח שׁאול שׁלשׁת אלפים אישׁ בחור מכל־ישׂראל וילך לבקשׁ את־דוד ואנשׁיו על־פני צורי היעלים׃
1Sa 24:4  ויבא אל־גדרות הצאן על־הדרך ושׁם מערה ויבא שׁאול להסך את־רגליו ודוד ואנשׁיו בירכתי המערה ישׁבים׃
1Sa 24:5  ויאמרו אנשׁי דוד אליו הנה היום אשׁר־אמר יהוה אליך הנה אנכי נתן את־איביך בידך ועשׂית לו כאשׁר יטב בעיניך ויקם דוד ויכרת את־כנף־המעיל אשׁר־לשׁאול בלט׃
1Sa 24:6  ויהי אחרי־כן ויך לב־דוד אתו על אשׁר כרת את־כנף אשׁר לשׁאול׃
1Sa 24:7  ויאמר לאנשׁיו חלילה לי מיהוה אם־אעשׂה את־הדבר הזה לאדני למשׁיח יהוה לשׁלח ידי בו כי־משׁיח יהוה הוא׃
1Sa 24:8  וישׁסע דוד את־אנשׁיו בדברים ולא נתנם לקום אל־שׁאול ושׁאול קם מהמערה וילך בדרך׃
1Sa 24:9  ויקם דוד אחרי־כן ויצא מן־המערה ויקרא אחרי־שׁאול לאמר אדני המלך ויבט שׁאול אחריו ויקד דוד אפים ארצה וישׁתחו׃
1Sa 24:10  ויאמר דוד לשׁאול למה תשׁמע את־דברי אדם לאמר הנה דוד מבקשׁ רעתך׃
1Sa 24:11  הנה היום הזה ראו עיניך את אשׁר־נתנך יהוה היום בידי במערה ואמר להרגך ותחס עליך ואמר לא־אשׁלח ידי באדני כי־משׁיח יהוה הוא׃
1Sa 24:12  ואבי ראה גם ראה את־כנף מעילך בידי כי בכרתי את־כנף מעילך ולא הרגתיך דע וראה כי אין בידי רעה ופשׁע ולא־חטאתי לך ואתה צדה את־נפשׁי לקחתה׃
1Sa 24:13  ישׁפט יהוה ביני ובינך ונקמני יהוה ממך וידי לא תהיה־בך׃
1Sa 24:14  כאשׁר יאמר משׁל הקדמני מרשׁעים יצא רשׁע וידי לא תהיה־בך׃
1Sa 24:15  אחרי מי יצא מלך ישׂראל אחרי מי אתה רדף אחרי כלב מת אחרי פרעשׁ אחד׃
1Sa 24:16  והיה יהוה לדין ושׁפט ביני ובינך וירא וירב את־ריבי וישׁפטני מידך׃
1Sa 24:17  ויהי ככלות דוד לדבר את־הדברים האלה אל־שׁאול ויאמר שׁאול הקלך זה בני דוד וישׂא שׁאול קלו ויבך׃
1Sa 24:18  ויאמר אל־דוד צדיק אתה ממני כי אתה גמלתני הטובה ואני גמלתיך הרעה׃
1Sa 24:19  ואת הגדת היום את אשׁר־עשׂיתה אתי טובה את אשׁר סגרני יהוה בידך ולא הרגתני׃
1Sa 24:20  וכי־ימצא אישׁ את־איבו ושׁלחו בדרך טובה ויהוה ישׁלמך טובה תחת היום הזה אשׁר עשׂיתה לי׃
1Sa 24:21  ועתה הנה ידעתי כי מלך תמלוך וקמה בידך ממלכת ישׂראל׃
1Sa 24:22  ועתה השׁבעה לי ביהוה אם־תכרית את־זרעי אחרי ואם־תשׁמיד את־שׁמי מבית אבי׃
1Sa 24:23  וישׁבע דוד לשׁאול וילך שׁאול אל־ביתו ודוד ואנשׁיו עלו על־המצודה׃
1Sa 25:1  וימת שׁמואל ויקבצו כל־ישׂראל ויספדו־לו ויקברהו בביתו ברמה ויקם דוד וירד אל־מדבר פארן׃
1Sa 25:2  ואישׁ במעון ומעשׂהו בכרמל והאישׁ גדול מאד ולו צאן שׁלשׁת־אלפים ואלף עזים ויהי בגזז את־צאנו בכרמל׃
1Sa 25:3  ושׁם האישׁ נבל ושׁם אשׁתו אבגיל והאשׁה טובת־שׂכל ויפת תאר והאישׁ קשׁה ורע מעללים והוא כלבו׃
1Sa 25:4  וישׁמע דוד במדבר כי־גזז נבל את־צאנו׃
1Sa 25:5  וישׁלח דוד עשׂרה נערים ויאמר דוד לנערים עלו כרמלה ובאתם אל־נבל ושׁאלתם־לו בשׁמי לשׁלום׃
1Sa 25:6  ואמרתם כה לחי ואתה שׁלום וביתך שׁלום וכל אשׁר־לך שׁלום׃
1Sa 25:7  ועתה שׁמעתי כי גזזים לך עתה הרעים אשׁר־לך היו עמנו לא הכלמנום ולא־נפקד להם מאומה כל־ימי היותם בכרמל׃
1Sa 25:8  שׁאל את־נעריך ויגידו לך וימצאו הנערים חן בעיניך כי־על־יום טוב בנו תנה־נא את אשׁר תמצא ידך לעבדיך ולבנך לדוד׃
1Sa 25:9  ויבאו נערי דוד וידברו אל־נבל ככל־הדברים האלה בשׁם דוד וינוחו׃
1Sa 25:10  ויען נבל את־עבדי דוד ויאמר מי דוד ומי בן־ישׁי היום רבו עבדים המתפרצים אישׁ מפני אדניו׃
1Sa 25:11  ולקחתי את־לחמי ואת־מימי ואת טבחתי אשׁר טבחתי לגזזי ונתתי לאנשׁים אשׁר לא ידעתי אי מזה המה׃
1Sa 25:12  ויהפכו נערי־דוד לדרכם וישׁבו ויבאו ויגדו לו ככל הדברים האלה׃
1Sa 25:13  ויאמר דוד לאנשׁיו חגרו אישׁ את־חרבו ויחגרו אישׁ את־חרבו ויחגר גם־דוד את־חרבו ויעלו אחרי דוד כארבע מאות אישׁ ומאתים ישׁבו על־הכלים׃
1Sa 25:14  ולאביגיל אשׁת נבל הגיד נער־אחד מהנערים לאמר הנה שׁלח דוד מלאכים מהמדבר לברך את־אדנינו ויעט בהם׃
1Sa 25:15  והאנשׁים טבים לנו מאד ולא הכלמנו ולא־פקדנו מאומה כל־ימי התהלכנו אתם בהיותנו בשׂדה׃
1Sa 25:16  חומה היו עלינו גם־לילה גם־יומם כל־ימי היותנו עמם רעים הצאן׃
1Sa 25:17  ועתה דעי וראי מה־תעשׂי כי־כלתה הרעה אל־אדנינו ועל כל־ביתו והוא בן־בליעל מדבר אליו׃
1Sa 25:18  ותמהר אבוגיל ותקח מאתים לחם ושׁנים נבלי־יין וחמשׁ צאן עשׂוות וחמשׁ סאים קלי ומאה צמקים ומאתים דבלים ותשׂם על־החמרים׃
1Sa 25:19  ותאמר לנעריה עברו לפני הנני אחריכם באה ולאישׁה נבל לא הגידה׃
1Sa 25:20  והיה היא רכבת על־החמור וירדת בסתר ההר והנה דוד ואנשׁיו ירדים לקראתה ותפגשׁ אתם׃
1Sa 25:21  ודוד אמר אך לשׁקר שׁמרתי את־כל־אשׁר לזה במדבר ולא־נפקד מכל־אשׁר־לו מאומה וישׁב־לי רעה תחת טובה׃
1Sa 25:22  כה־יעשׂה אלהים לאיבי דוד וכה יסיף אם־אשׁאיר מכל־אשׁר־לו עד־הבקר משׁתין בקיר׃
1Sa 25:23  ותרא אביגיל את־דוד ותמהר ותרד מעל החמור ותפל לאפי דוד על־פניה ותשׁתחו ארץ׃
1Sa 25:24  ותפל על־רגליו ותאמר בי־אני אדני העון ותדבר־נא אמתך באזניך ושׁמע את דברי אמתך׃
1Sa 25:25  אל־נא ישׂים אדני את־לבו אל־אישׁ הבליעל הזה על־נבל כי כשׁמו כן־הוא נבל שׁמו ונבלה עמו ואני אמתך לא ראיתי את־נערי אדני אשׁר שׁלחת׃
1Sa 25:26  ועתה אדני חי־יהוה וחי־נפשׁך אשׁר מנעך יהוה מבוא בדמים והושׁע ידך לך ועתה יהיו כנבל איביך והמבקשׁים אל־אדני רעה׃
1Sa 25:27  ועתה הברכה הזאת אשׁר־הביא שׁפחתך לאדני ונתנה לנערים המתהלכים ברגלי אדני׃
1Sa 25:28  שׂא נא לפשׁע אמתך כי עשׂה־יעשׂה יהוה לאדני בית נאמן כי־מלחמות יהוה אדני נלחם ורעה לא־תמצא בך מימיך׃
1Sa 25:29  ויקם אדם לרדפך ולבקשׁ את־נפשׁך והיתה נפשׁ אדני צרורה בצרור החיים את יהוה אלהיך ואת נפשׁ איביך יקלענה בתוך כף הקלע׃
1Sa 25:30  והיה כי־יעשׂה יהוה לאדני ככל אשׁר־דבר את־הטובה עליך וצוך לנגיד על־ישׂראל׃
1Sa 25:31  ולא תהיה זאת לך לפוקה ולמכשׁול לב לאדני ולשׁפך־דם חנם ולהושׁיע אדני לו והיטב יהוה לאדני וזכרת את־אמתך׃
1Sa 25:32  ויאמר דוד לאביגל ברוך יהוה אלהי ישׂראל אשׁר שׁלחך היום הזה לקראתי׃
1Sa 25:33  וברוך טעמך וברוכה את אשׁר כלתני היום הזה מבוא בדמים והשׁע ידי לי׃
1Sa 25:34  ואולם חי־יהוה אלהי ישׂראל אשׁר מנעני מהרע אתך כי לולי מהרת ותבאתי לקראתי כי אם־נותר לנבל עד־אור הבקר משׁתין בקיר׃
1Sa 25:35  ויקח דוד מידה את אשׁר־הביאה לו ולה אמר עלי לשׁלום לביתך ראי שׁמעתי בקולך ואשׂא פניך׃
1Sa 25:36  ותבא אביגיל אל־נבל והנה־לו משׁתה בביתו כמשׁתה המלך ולב נבל טוב עליו והוא שׁכר עד־מאד ולא־הגידה לו דבר קטן וגדול עד־אור הבקר׃
1Sa 25:37  ויהי בבקר בצאת היין מנבל ותגד־לו אשׁתו את־הדברים האלה וימת לבו בקרבו והוא היה לאבן׃
1Sa 25:38  ויהי כעשׂרת הימים ויגף יהוה את־נבל וימת׃
1Sa 25:39  וישׁמע דוד כי מת נבל ויאמר ברוך יהוה אשׁר רב את־ריב חרפתי מיד נבל ואת־עבדו חשׂך מרעה ואת רעת נבל השׁיב יהוה בראשׁו וישׁלח דוד וידבר באביגיל לקחתה לו לאשׁה׃
1Sa 25:40  ויבאו עבדי דוד אל־אביגיל הכרמלה וידברו אליה לאמר דוד שׁלחנו אליך לקחתך לו לאשׁה׃
1Sa 25:41  ותקם ותשׁתחו אפים ארצה ותאמר הנה אמתך לשׁפחה לרחץ רגלי עבדי אדני׃
1Sa 25:42  ותמהר ותקם אביגיל ותרכב על־החמור וחמשׁ נערתיה ההלכות לרגלה ותלך אחרי מלאכי דוד ותהי־לו לאשׁה׃
1Sa 25:43  ואת־אחינעם לקח דוד מיזרעאל ותהיין גם־שׁתיהן לו לנשׁים׃
1Sa 25:43  ואת־אחינעם לקח דוד מיזרעאל ותהיין גם־שׁתיהן לו לנשׁים׃
1Sa 26:1  ויבאו הזפים אל־שׁאול הגבעתה לאמר הלוא דוד מסתתר בגבעת החכילה על פני הישׁימן׃
1Sa 26:2  ויקם שׁאול וירד אל־מדבר־זיף ואתו שׁלשׁת־אלפים אישׁ בחורי ישׂראל לבקשׁ את־דוד במדבר־זיף׃
1Sa 26:3  ויחן שׁאול בגבעת החכילה אשׁר על־פני הישׁימן על־הדרך ודוד ישׁב במדבר וירא כי בא שׁאול אחריו המדברה׃
1Sa 26:4  וישׁלח דוד מרגלים וידע כי־בא שׁאול אל־נכון׃
1Sa 26:5  ויקם דוד ויבא אל־המקום אשׁר חנה־שׁם שׁאול וירא דוד את־המקום אשׁר שׁכב־שׁם שׁאול ואבנר בן־נר שׂר־צבאו ושׁאול שׁכב במעגל והעם חנים סביבתו׃
1Sa 26:6  ויען דוד ויאמר אל־אחימלך החתי ואל־אבישׁי בן־צרויה אחי יואב לאמר מי־ירד אתי אל־שׁאול אל־המחנה ויאמר אבישׁי אני ארד עמך׃
1Sa 26:7  ויבא דוד ואבישׁי אל־העם לילה והנה שׁאול שׁכב ישׁן במעגל וחניתו מעוכה־בארץ מראשׁתו ואבנר והעם שׁכבים סביבתו׃
1Sa 26:8  ויאמר אבישׁי אל־דוד סגר אלהים היום את־אויבך בידך ועתה אכנו נא בחנית ובארץ פעם אחת ולא אשׁנה לו׃
1Sa 26:9  ויאמר דוד אל־אבישׁי אל־תשׁחיתהו כי מי שׁלח ידו במשׁיח יהוה ונקה׃
1Sa 26:10  ויאמר דוד חי־יהוה כי אם־יהוה יגפנו או־יומו יבוא ומת או במלחמה ירד ונספה׃
1Sa 26:11  חלילה לי מיהוה משׁלח ידי במשׁיח יהוה ועתה קח־נא את־החנית אשׁר מראשׁתו ואת־צפחת המים ונלכה לנו׃
1Sa 26:12  ויקח דוד את־החנית ואת־צפחת המים מראשׁתי שׁאול וילכו להם ואין ראה ואין יודע ואין מקיץ כי כלם ישׁנים כי תרדמת יהוה נפלה עליהם׃
1Sa 26:13  ויעבר דוד העבר ויעמד על־ראשׁ־ההר מרחק רב המקום ביניהם׃
1Sa 26:14  ויקרא דוד אל־העם ואל־אבנר בן־נר לאמר הלוא תענה אבנר ויען אבנר ויאמר מי אתה קראת אל־המלך׃
1Sa 26:15  ויאמר דוד אל־אבנר הלוא־אישׁ אתה ומי כמוך בישׂראל ולמה לא שׁמרת אל־אדניך המלך כי־בא אחד העם להשׁחית את־המלך אדניך׃
1Sa 26:16  לא־טוב הדבר הזה אשׁר עשׂית חי־יהוה כי בני־מות אתם אשׁר לא־שׁמרתם על־אדניכם על־משׁיח יהוה ועתה ראה אי־חנית המלך ואת־צפחת המים אשׁר מראשׁתו׃
1Sa 26:17  ויכר שׁאול את־קול דוד ויאמר הקולך זה בני דוד ויאמר דוד קולי אדני המלך׃
1Sa 26:18  ויאמר למה זה אדני רדף אחרי עבדו כי מה עשׂיתי ומה־בידי רעה׃
1Sa 26:19  ועתה ישׁמע־נא אדני המלך את דברי עבדו אם־יהוה הסיתך בי ירח מנחה ואם בני האדם ארורים הם לפני יהוה כי־גרשׁוני היום מהסתפח בנחלת יהוה לאמר לך עבד אלהים אחרים׃
1Sa 26:20  ועתה אל־יפל דמי ארצה מנגד פני יהוה כי־יצא מלך ישׂראל לבקשׁ את־פרעשׁ אחד כאשׁר ירדף הקרא בהרים׃
1Sa 26:21  ויאמר שׁאול חטאתי שׁוב בני־דוד כי לא־ארע לך עוד תחת אשׁר יקרה נפשׁי בעיניך היום הזה הנה הסכלתי ואשׁגה הרבה מאד׃
1Sa 26:22  ויען דוד ויאמר הנה החנית המלך ויעבר אחד מהנערים ויקחה׃
1Sa 26:23  ויהוה ישׁיב לאישׁ את־צדקתו ואת־אמנתו אשׁר נתנך יהוה היום ביד ולא אביתי לשׁלח ידי במשׁיח יהוה׃
1Sa 26:24  והנה כאשׁר גדלה נפשׁך היום הזה בעיני כן תגדל נפשׁי בעיני יהוה ויצלני מכל־צרה׃
1Sa 26:25  ויאמר שׁאול אל־דוד ברוך אתה בני דוד גם עשׂה תעשׂה וגם יכל תוכל וילך דוד לדרכו ושׁאול שׁב למקומו׃
1Sa 27:1  ויאמר דוד אל־לבו עתה אספה יום־אחד ביד־שׁאול אין־לי טוב כי המלט אמלט אל־ארץ פלשׁתים ונואשׁ ממני שׁאול לבקשׁני עוד בכל־גבול ישׂראל ונמלטתי מידו׃
1Sa 27:2  ויקם דוד ויעבר הוא ושׁשׁ־מאות אישׁ אשׁר עמו אל־אכישׁ בן־מעוך מלך גת׃
1Sa 27:3  וישׁב דוד עם־אכישׁ בגת הוא ואנשׁיו אישׁ וביתו דוד ושׁתי נשׁיו אחינעם היזרעאלית ואביגיל אשׁת־נבל הכרמלית׃
1Sa 27:4  ויגד לשׁאול כי־ברח דוד גת ולא־יוסף עוד לבקשׁו׃
1Sa 27:5  ויאמר דוד אל־אכישׁ אם־נא מצאתי חן בעיניך יתנו־לי מקום באחת ערי השׂדה ואשׁבה שׁם ולמה ישׁב עבדך בעיר הממלכה עמך׃
1Sa 27:6  ויתן־לו אכישׁ ביום ההוא את־צקלג לכן היתה צקלג למלכי יהודה עד היום הזה׃
1Sa 27:7  ויהי מספר הימים אשׁר־ישׁב דוד בשׂדה פלשׁתים ימים וארבעה חדשׁים׃
1Sa 27:8  ויעל דוד ואנשׁיו ויפשׁטו אל־הגשׁורי והגרזי והעמלקי כי הנה ישׁבות הארץ אשׁר מעולם בואך שׁורה ועד־ארץ מצרים׃
1Sa 27:9  והכה דוד את־הארץ ולא יחיה אישׁ ואשׁה ולקח צאן ובקר וחמרים וגמלים ובגדים וישׁב ויבא אל־אכישׁ׃
1Sa 27:10  ויאמר אכישׁ אל־פשׁטתם היום ויאמר דוד על־נגב יהודה ועל־נגב הירחמאלי ואל־נגב הקיני׃
1Sa 27:11  ואישׁ ואשׁה לא־יחיה דוד להביא גת לאמר פן־יגדו עלינו לאמר כה־עשׂה דוד וכה משׁפטו כל־הימים אשׁר ישׁב בשׂדה פלשׁתים׃
1Sa 27:12  ויאמן אכישׁ בדוד לאמר הבאשׁ הבאישׁ בעמו בישׂראל והיה לי לעבד עולם׃
1Sa 28:1  ויהי בימים ההם ויקבצו פלשׁתים את־מחניהם לצבא להלחם בישׂראל ויאמר אכישׁ אל־דוד ידע תדע כי אתי תצא במחנה אתה ואנשׁיך׃
1Sa 28:2  ויאמר דוד אל־אכישׁ לכן אתה תדע את אשׁר־יעשׂה עבדך ויאמר אכישׁ אל־דוד לכן שׁמר לראשׁי אשׂימך כל־הימים׃
1Sa 28:3  ושׁמואל מת ויספדו־לו כל־ישׂראל ויקברהו ברמה ובעירו ושׁאול הסיר האבות ואת־הידענים מהארץ׃
1Sa 28:4  ויקבצו פלשׁתים ויבאו ויחנו בשׁונם ויקבץ שׁאול את־כל־ישׂראל ויחנו בגלבע׃
1Sa 28:5  וירא שׁאול את־מחנה פלשׁתים וירא ויחרד לבו מאד׃
1Sa 28:6  וישׁאל שׁאול ביהוה ולא ענהו יהוה גם בחלמות גם באורים גם בנביאם׃
1Sa 28:7  ויאמר שׁאול לעבדיו בקשׁו־לי אשׁת בעלת־אוב ואלכה אליה ואדרשׁה־בה ויאמרו עבדיו אליו הנה אשׁת בעלת־אוב בעין דור׃
1Sa 28:8  ויתחפשׂ שׁאול וילבשׁ בגדים אחרים וילך הוא ושׁני אנשׁים עמו ויבאו אל־האשׁה לילה ויאמר קסומי־נא לי באוב והעלי לי את אשׁר־אמר אליך׃
1Sa 28:9  ותאמר האשׁה אליו הנה אתה ידעת את אשׁר־עשׂה שׁאול אשׁר הכרית את־האבות ואת־הידעני מן־הארץ ולמה אתה מתנקשׁ בנפשׁי להמיתני׃
1Sa 28:10  וישׁבע לה שׁאול ביהוה לאמר חי־יהוה אם־יקרך עון בדבר הזה׃
1Sa 28:11  ותאמר האשׁה את־מי אעלה־לך ויאמר את־שׁמואל העלי־לי׃
1Sa 28:12  ותרא האשׁה את־שׁמואל ותזעק בקול גדול ותאמר האשׁה אל־שׁאול לאמר למה רמיתני ואתה שׁאול׃
1Sa 28:13  ויאמר לה המלך אל־תיראי כי מה ראית ותאמר האשׁה אל־שׁאול אלהים ראיתי עלים מן־הארץ׃
1Sa 28:14  ויאמר לה מה־תארו ותאמר אישׁ זקן עלה והוא עטה מעיל וידע שׁאול כי־שׁמואל הוא ויקד אפים ארצה וישׁתחו׃
1Sa 28:15  ויאמר שׁמואל אל־שׁאול למה הרגזתני להעלות אתי ויאמר שׁאול צר־לי מאד ופלשׁתים נלחמים בי ואלהים סר מעלי ולא־ענני עוד גם ביד־הנביאם גם־בחלמות ואקראה לך להודיעני מה אעשׂה׃
1Sa 28:16  ויאמר שׁמואל ולמה תשׁאלני ויהוה סר מעליך ויהי ערך׃
1Sa 28:17  ויעשׂ יהוה לו כאשׁר דבר בידי ויקרע יהוה את־הממלכה מידך ויתנה לרעך לדוד׃
1Sa 28:18  כאשׁר לא־שׁמעת בקול יהוה ולא־עשׂית חרון־אפו בעמלק על־כן הדבר הזה עשׂה־לך יהוה היום הזה׃
1Sa 28:19  ויתן יהוה גם את־ישׂראל עמך ביד־פלשׁתים ומחר אתה ובניך עמי גם את־מחנה ישׂראל יתן יהוה ביד־פלשׁתים׃
1Sa 28:20  וימהר שׁאול ויפל מלא־קומתו ארצה וירא מאד מדברי שׁמואל גם־כח לא־היה בו כי לא אכל לחם כל־היום וכל־הלילה׃
1Sa 28:21  ותבוא האשׁה אל־שׁאול ותרא כי־נבהל מאד ותאמר אליו הנה שׁמעה שׁפחתך בקולך ואשׂים נפשׁי בכפי ואשׁמע את־דבריך אשׁר דברת אלי׃
1Sa 28:22  ועתה שׁמע־נא גם־אתה בקול שׁפחתך ואשׂמה לפניך פת־לחם ואכול ויהי בך כח כי תלך בדרך׃
1Sa 28:23  וימאן ויאמר לא אכל ויפרצו־בו עבדיו וגם־האשׁה וישׁמע לקלם ויקם מהארץ וישׁב אל־המטה׃
1Sa 28:24  ולאשׁה עגל־מרבק בבית ותמהר ותזבחהו ותקח־קמח ותלשׁ ותפהו מצות׃
1Sa 28:25  ותגשׁ לפני־שׁאול ולפני עבדיו ויאכלו ויקמו וילכו בלילה ההוא׃
1Sa 29:1  ויקבצו פלשׁתים את־כל־מחניהם אפקה וישׂראל חנים בעין אשׁר ביזרעאל׃
1Sa 29:2  וסרני פלשׁתים עברים למאות ולאלפים ודוד ואנשׁיו עברים באחרנה עם־אכישׁ׃
1Sa 29:3  ויאמרו שׂרי פלשׁתים מה העברים האלה ויאמר אכישׁ אל־שׂרי פלשׁתים הלוא־זה דוד עבד שׁאול מלך־ישׂראל אשׁר היה אתי זה ימים או־זה שׁנים ולא־מצאתי בו מאומה מיום נפלו עד־היום הזה׃
1Sa 29:4  ויקצפו עליו שׂרי פלשׁתים ויאמרו לו שׂרי פלשׁתים השׁב את־האישׁ וישׁב אל־מקומו אשׁר הפקדתו שׁם ולא־ירד עמנו במלחמה ולא־יהיה־לנו לשׂטן במלחמה ובמה יתרצה זה אל־אדניו הלוא בראשׁי האנשׁים ההם׃
1Sa 29:5  הלוא־זה דוד אשׁר יענו־לו במחלות לאמר הכה שׁאול באלפיו ודוד ברבבתו׃
1Sa 29:6  ויקרא אכישׁ אל־דוד ויאמר אליו חי־יהוה כי־ישׁר אתה וטוב בעיני צאתך ובאך אתי במחנה כי לא־מצאתי בך רעה מיום באך אלי עד־היום הזה ובעיני הסרנים לא־טוב אתה׃
1Sa 29:7  ועתה שׁוב ולך בשׁלום ולא־תעשׂה רע בעיני סרני פלשׁתים׃
1Sa 29:8  ויאמר דוד אל־אכישׁ כי מה עשׂיתי ומה־מצאת בעבדך מיום אשׁר הייתי לפניך עד היום הזה כי לא אבוא ונלחמתי באיבי אדני המלך׃
1Sa 29:9  ויען אכישׁ ויאמר אל־דוד ידעתי כי טוב אתה בעיני כמלאך אלהים אך שׂרי פלשׁתים אמרו לא־יעלה עמנו במלחמה׃
1Sa 29:10  ועתה השׁכם בבקר ועבדי אדניך אשׁר־באו אתך והשׁכמתם בבקר ואור לכם ולכו׃
1Sa 29:11  וישׁכם דוד הוא ואנשׁיו ללכת בבקר לשׁוב אל־ארץ פלשׁתים ופלשׁתים עלו יזרעאל׃
1Sa 30:1  ויהי בבא דוד ואנשׁיו צקלג ביום השׁלישׁי ועמלקי פשׁטו אל־נגב ואל־צקלג ויכו את־צקלג וישׂרפו אתה באשׁ׃
1Sa 30:2  וישׁבו את־הנשׁים אשׁר־בה מקטן ועד־גדול לא המיתו אישׁ וינהגו וילכו לדרכם׃
1Sa 30:3  ויבא דוד ואנשׁיו אל־העיר והנה שׂרופה באשׁ ונשׁיהם ובניהם ובנתיהם נשׁבו׃
1Sa 30:4  וישׂא דוד והעם אשׁר־אתו את־קולם ויבכו עד אשׁר אין־בהם כח לבכות׃
1Sa 30:5  ושׁתי נשׁי־דוד נשׁבו אחינעם היזרעלית ואביגיל אשׁת נבל הכרמלי׃
1Sa 30:6  ותצר לדוד מאד כי־אמרו העם לסקלו כי־מרה נפשׁ כל־העם אישׁ על־בנו ועל־בנתיו ויתחזק דוד ביהוה אלהיו׃
1Sa 30:7  ויאמר דוד אל־אביתר הכהן בן־אחימלך הגישׁה־נא לי האפד ויגשׁ אביתר את־האפד אל־דוד׃
1Sa 30:8  וישׁאל דוד ביהוה לאמר ארדף אחרי הגדוד־הזה האשׂגנו ויאמר לו רדף כי־השׂג תשׂיג והצל תציל׃
1Sa 30:9  וילך דוד הוא ושׁשׁ־מאות אישׁ אשׁר אתו ויבאו עד־נחל הבשׂור והנותרים עמדו׃
1Sa 30:10  וירדף דוד הוא וארבע־מאות אישׁ ויעמדו מאתים אישׁ אשׁר פגרו מעבר את־נחל הבשׂור׃
1Sa 30:11  וימצאו אישׁ־מצרי בשׂדה ויקחו אתו אל־דוד ויתנו־לו לחם ויאכל וישׁקהו מים׃
1Sa 30:12  ויתנו־לו פלח דבלה ושׁני צמקים ויאכל ותשׁב רוחו אליו כי לא־אכל לחם ולא־שׁתה מים שׁלשׁה ימים ושׁלשׁה לילות׃
1Sa 30:13  ויאמר לו דוד למי־אתה ואי מזה אתה ויאמר נער מצרי אנכי עבד לאישׁ עמלקי ויעזבני אדני כי חליתי היום שׁלשׁה׃
1Sa 30:14  אנחנו פשׁטנו נגב הכרתי ועל־אשׁר ליהודה ועל־נגב כלב ואת־צקלג שׂרפנו באשׁ׃
1Sa 30:15  ויאמר אליו דוד התורדני אל־הגדוד הזה ויאמר השׁבעה לי באלהים אם־תמיתני ואם־תסגרני ביד־אדני ואורדך אל־הגדוד הזה׃
1Sa 30:16  וירדהו והנה נטשׁים על־פני כל־הארץ אכלים ושׁתים וחגגים בכל השׁלל הגדול אשׁר לקחו מארץ פלשׁתים ומארץ יהודה׃
1Sa 30:17  ויכם דוד מהנשׁף ועד־הערב למחרתם ולא־נמלט מהם אישׁ כי אם־ארבע מאות אישׁ־נער אשׁר־רכבו על־הגמלים וינסו׃
1Sa 30:18  ויצל דוד את כל־אשׁר לקחו עמלק ואת־שׁתי נשׁיו הציל דוד׃
1Sa 30:19  ולא נעדר־להם מן־הקטן ועד־הגדול ועד־בנים ובנות ומשׁלל ועד כל־אשׁר לקחו להם הכל השׁיב דוד׃
1Sa 30:20  ויקח דוד את־כל־הצאן והבקר נהגו לפני המקנה ההוא ויאמרו זה שׁלל דוד׃
1Sa 30:21  ויבא דוד אל־מאתים האנשׁים אשׁר־פגרו מלכת אחרי דוד וישׁיבם בנחל הבשׂור ויצאו לקראת דוד ולקראת העם אשׁר־אתו ויגשׁ דוד את־העם וישׁאל להם לשׁלום׃
1Sa 30:22  ויען כל־אישׁ־רע ובליעל מהאנשׁים אשׁר הלכו עם־דוד ויאמרו יען אשׁר לא־הלכו עמי לא־נתן להם מהשׁלל אשׁר הצלנו כי־אם־אישׁ את־אשׁתו ואת־בניו וינהגו וילכו׃
1Sa 30:23  ויאמר דוד לא־תעשׂו כן אחי את אשׁר־נתן יהוה לנו וישׁמר אתנו ויתן את־הגדוד הבא עלינו בידנו׃
1Sa 30:24  ומי ישׁמע לכם לדבר הזה כי כחלק הירד במלחמה וכחלק הישׁב על־הכלים יחדו יחלקו׃
1Sa 30:25  ויהי מהיום ההוא ומעלה וישׂמה לחק ולמשׁפט לישׂראל עד היום הזה׃
1Sa 30:26  ויבא דוד אל־צקלג וישׁלח מהשׁלל לזקני יהודה לרעהו לאמר הנה לכם ברכה משׁלל איבי יהוה׃
1Sa 30:27  לאשׁר בבית־אל ולאשׁר ברמות־נגב ולאשׁר ביתר׃
1Sa 30:28  ולאשׁר בערער ולאשׁר בשׂפמות ולאשׁר באשׁתמע׃
1Sa 30:29  ולאשׁר ברכל ולאשׁר בערי הירחמאלי ולאשׁר בערי הקיני׃
1Sa 30:30  ולאשׁר בחרמה ולאשׁר בבור־עשׁן ולאשׁר בעתך׃
1Sa 30:31  ולאשׁר בחברון ולכל־המקמות אשׁר־התהלך־שׁם דוד הוא ואנשׁיו׃
1Sa 31:1  ופלשׁתים נלחמים בישׂראל וינסו אנשׁי ישׂראל מפני פלשׁתים ויפלו חללים בהר הגלבע׃
1Sa 31:2  וידבקו פלשׁתים את־שׁאול ואת־בניו ויכו פלשׁתים את־יהונתן ואת־אבינדב ואת־מלכי־שׁוע בני שׁאול׃
1Sa 31:3  ותכבד המלחמה אל־שׁאול וימצאהו המורים אנשׁים בקשׁת ויחל מאד מהמורים׃
1Sa 31:4  ויאמר שׁאול לנשׂא כליו שׁלף חרבך ודקרני בה פן־יבואו הערלים האלה ודקרני והתעללו־בי ולא אבה נשׂא כליו כי ירא מאד ויקח שׁאול את־החרב ויפל עליה׃
1Sa 31:5  וירא נשׂא־כליו כי מת שׁאול ויפל גם־הוא על־חרבו וימת עמו׃
1Sa 31:6  וימת שׁאול ושׁלשׁת בניו ונשׂא כליו גם כל־אנשׁיו ביום ההוא יחדו׃
1Sa 31:7  ויראו אנשׁי־ישׂראל אשׁר־בעבר העמק ואשׁר בעבר הירדן כי־נסו אנשׁי ישׂראל וכי־מתו שׁאול ובניו ויעזבו את־הערים וינסו ויבאו פלשׁתים וישׁבו בהן׃
1Sa 31:8  ויהי ממחרת ויבאו פלשׁתים לפשׁט את־החללים וימצאו את־שׁאול ואת־שׁלשׁת בניו נפלים בהר הגלבע׃
1Sa 31:9  ויכרתו את־ראשׁו ויפשׁיטו את־כליו וישׁלחו בארץ־פלשׁתים סביב לבשׂר בית עצביהם ואת־העם׃
1Sa 31:10  וישׂמו את־כליו בית עשׁתרות ואת־גויתו תקעו בחומת בית שׁן׃
1Sa 31:11  וישׁמעו אליו ישׁבי יבישׁ גלעד את אשׁר־עשׂו פלשׁתים לשׁאול׃
1Sa 31:12  ויקומו כל־אישׁ חיל וילכו כל־הלילה ויקחו את־גוית שׁאול ואת גוית בניו מחומת בית שׁן ויבאו יבשׁה וישׂרפו אתם שׁם׃
1Sa 31:13  ויקחו את־עצמתיהם ויקברו תחת־האשׁל ביבשׁה ויצמו שׁבעת ימים׃


\end{document}