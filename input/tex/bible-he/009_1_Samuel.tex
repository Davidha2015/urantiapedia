\begin{document}

\title{שמואל א׳}


\chapter{1}

\par 1 ויהי אישׁ אחד מן־הרמתים צופים מהר אפרים ושׁמו אלקנה בן־ירחם בן־אליהוא בן־תחו בן־צוף אפרתי׃
\par 2 ולו שׁתי נשׁים שׁם אחת חנה ושׁם השׁנית פננה ויהי לפננה ילדים ולחנה אין ילדים׃
\par 3 ועלה האישׁ ההוא מעירו מימים ימימה להשׁתחות ולזבח ליהוה צבאות בשׁלה ושׁם שׁני בני־עלי חפני ופנחס כהנים ליהוה׃
\par 4 ויהי היום ויזבח אלקנה ונתן לפננה אשׁתו ולכל־בניה ובנותיה מנות׃
\par 5 ולחנה יתן מנה אחת אפים כי את־חנה אהב ויהוה סגר רחמה׃
\par 6 וכעסתה צרתה גם־כעס בעבור הרעמה כי־סגר יהוה בעד רחמה׃
\par 7 וכן יעשׂה שׁנה בשׁנה מדי עלתה בבית יהוה כן תכעסנה ותבכה ולא תאכל׃
\par 8 ויאמר לה אלקנה אישׁה חנה למה תבכי ולמה לא תאכלי ולמה ירע לבבך הלוא אנכי טוב לך מעשׂרה בנים׃
\par 9 ותקם חנה אחרי אכלה בשׁלה ואחרי שׁתה ועלי הכהן ישׁב על־הכסא על־מזוזת היכל יהוה׃
\par 10 והיא מרת נפשׁ ותתפלל על־יהוה ובכה תבכה׃
\par 11 ותדר נדר ותאמר יהוה צבאות אם־ראה תראה בעני אמתך וזכרתני ולא־תשׁכח את־אמתך ונתתה לאמתך זרע אנשׁים ונתתיו ליהוה כל־ימי חייו ומורה לא־יעלה על־ראשׁו׃
\par 12 והיה כי הרבתה להתפלל לפני יהוה ועלי שׁמר את־פיה׃
\par 13 וחנה היא מדברת על־לבה רק שׂפתיה נעות וקולה לא ישׁמע ויחשׁבה עלי לשׁכרה׃
\par 14 ויאמר אליה עלי עד־מתי תשׁתכרין הסירי את־יינך מעליך׃
\par 15 ותען חנה ותאמר לא אדני אשׁה קשׁת־רוח אנכי ויין ושׁכר לא שׁתיתי ואשׁפך את־נפשׁי לפני יהוה׃
\par 16 אל־תתן את־אמתך לפני בת־בליעל כי־מרב שׂיחי וכעסי דברתי עד־הנה׃
\par 17 ויען עלי ויאמר לכי לשׁלום ואלהי ישׂראל יתן את־שׁלתך אשׁר שׁאלת מעמו׃
\par 18 ותאמר תמצא שׁפחתך חן בעיניך ותלך האשׁה לדרכה ותאכל ופניה לא־היו־לה עוד׃
\par 19 וישׁכמו בבקר וישׁתחוו לפני יהוה וישׁבו ויבאו אל־ביתם הרמתה וידע אלקנה את־חנה אשׁתו ויזכרה יהוה׃
\par 20 ויהי לתקפות הימים ותהר חנה ותלד בן ותקרא את־שׁמו שׁמואל כי מיהוה שׁאלתיו׃
\par 21 ויעל האישׁ אלקנה וכל־ביתו לזבח ליהוה את־זבח הימים ואת־נדרו׃
\par 22 וחנה לא עלתה כי־אמרה לאישׁה עד יגמל הנער והבאתיו ונראה את־פני יהוה וישׁב שׁם עד־עולם׃
\par 23 ויאמר לה אלקנה אישׁה עשׂי הטוב בעיניך שׁבי עד־גמלך אתו אך יקם יהוה את־דברו ותשׁב האשׁה ותינק את־בנה עד־גמלה אתו׃
\par 24 ותעלהו עמה כאשׁר גמלתו בפרים שׁלשׁה ואיפה אחת קמח ונבל יין ותבאהו בית־יהוה שׁלו והנער נער׃
\par 25 וישׁחטו את־הפר ויביאו את־הנער אל־עלי׃
\par 26 ותאמר בי אדני חי נפשׁך אדני אני האשׁה הנצבת עמכה בזה להתפלל אל־יהוה׃
\par 27 אל־הנער הזה התפללתי ויתן יהוה לי את־שׁאלתי אשׁר שׁאלתי מעמו׃
\par 28 וגם אנכי השׁאלתהו ליהוה כל־הימים אשׁר היה הוא שׁאול ליהוה וישׁתחו שׁם ליהוה׃

\chapter{2}

\par 1 ותתפלל חנה ותאמר עלץ לבי ביהוה רמה קרני ביהוה רחב פי על־אויבי כי שׂמחתי בישׁועתך׃
\par 2 אין־קדושׁ כיהוה כי אין בלתך ואין צור כאלהינו׃
\par 3 אל־תרבו תדברו גבהה גבהה יצא עתק מפיכם כי אל דעות יהוה ולא נתכנו עללות׃
\par 4 קשׁת גברים חתים ונכשׁלים אזרו חיל׃
\par 5 שׂבעים בלחם נשׂכרו ורעבים חדלו עד־עקרה ילדה שׁבעה ורבת בנים אמללה׃
\par 6 יהוה ממית ומחיה מוריד שׁאול ויעל׃
\par 7 יהוה מורישׁ ומעשׁיר משׁפיל אף־מרומם׃
\par 8 מקים מעפר דל מאשׁפת ירים אביון להושׁיב עם־נדיבים וכסא כבוד ינחלם כי ליהוה מצקי ארץ וישׁת עליהם תבל׃
\par 9 רגלי חסידו ישׁמר ורשׁעים בחשׁך ידמו כי־לא בכח יגבר־אישׁ׃
\par 10 יהוה יחתו מריבו עלו בשׁמים ירעם יהוה ידין אפסי־ארץ ויתן־עז למלכו וירם קרן משׁיחו׃
\par 11 וילך אלקנה הרמתה על־ביתו והנער היה משׁרת את־יהוה את־פני עלי הכהן׃
\par 12 ובני עלי בני בליעל לא ידעו את־יהוה׃
\par 13 ומשׁפט הכהנים את־העם כל־אישׁ זבח זבח ובא נער הכהן כבשׁל הבשׂר והמזלג שׁלשׁ־השׁנים בידו׃
\par 14 והכה בכיור או בדוד או בקלחת או בפרור כל אשׁר יעלה המזלג יקח הכהן בו ככה יעשׂו לכל־ישׂראל הבאים שׁם בשׁלה׃
\par 15 גם בטרם יקטרון את־החלב ובא נער הכהן ואמר לאישׁ הזבח תנה בשׂר לצלות לכהן ולא־יקח ממך בשׂר מבשׁל כי אם־חי׃
\par 16 ויאמר אליו האישׁ קטר יקטירון כיום החלב וקח־לך כאשׁר תאוה נפשׁך ואמר לו כי עתה תתן ואם־לא לקחתי בחזקה׃
\par 17 ותהי חטאת הנערים גדולה מאד את־פני יהוה כי נאצו האנשׁים את מנחת יהוה׃
\par 18 ושׁמואל משׁרת את־פני יהוה נער חגור אפוד בד׃
\par 19 ומעיל קטן תעשׂה־לו אמו והעלתה לו מימים ימימה בעלותה את־אישׁה לזבח את־זבח הימים׃
\par 20 וברך עלי את־אלקנה ואת־אשׁתו ואמר ישׂם יהוה לך זרע מן־האשׁה הזאת תחת השׁאלה אשׁר שׁאל ליהוה והלכו למקמו׃
\par 21 כי־פקד יהוה את־חנה ותהר ותלד שׁלשׁה־בנים ושׁתי בנות ויגדל הנער שׁמואל עם־יהוה׃
\par 22 ועלי זקן מאד ושׁמע את כל־אשׁר יעשׂון בניו לכל־ישׂראל ואת אשׁר־ישׁכבון את־הנשׁים הצבאות פתח אהל מועד׃
\par 23 ויאמר להם למה תעשׂון כדברים האלה אשׁר אנכי שׁמע את־דבריכם רעים מאת כל־העם אלה׃
\par 24 אל בני כי לוא־טובה השׁמעה אשׁר אנכי שׁמע מעברים עם־יהוה׃
\par 25 אם־יחטא אישׁ לאישׁ ופללו אלהים ואם ליהוה יחטא־אישׁ מי יתפלל־לו ולא ישׁמעו לקול אביהם כי־חפץ יהוה להמיתם׃
\par 26 והנער שׁמואל הלך וגדל וטוב גם עם־יהוה וגם עם־אנשׁים׃
\par 27 ויבא אישׁ־אלהים אל־עלי ויאמר אליו כה אמר יהוה הנגלה נגליתי אל־בית אביך בהיותם במצרים לבית פרעה׃
\par 28 ובחר אתו מכל־שׁבטי ישׂראל לי לכהן לעלות על־מזבחי להקטיר קטרת לשׂאת אפוד לפני ואתנה לבית אביך את־כל־אשׁי בני ישׂראל׃
\par 29 למה תבעטו בזבחי ובמנחתי אשׁר צויתי מעון ותכבד את־בניך ממני להבריאכם מראשׁית כל־מנחת ישׂראל לעמי׃
\par 30 לכן נאם־יהוה אלהי ישׂראל אמור אמרתי ביתך ובית אביך יתהלכו לפני עד־עולם ועתה נאם־יהוה חלילה לי כי־מכבדי אכבד ובזי יקלו׃
\par 31 הנה ימים באים וגדעתי את־זרעך ואת־זרע בית אביך מהיות זקן בביתך׃
\par 32 והבטת צר מעון בכל אשׁר־ייטיב את־ישׂראל ולא־יהיה זקן בביתך כל־הימים׃
\par 33 ואישׁ לא־אכרית לך מעם מזבחי לכלות את־עיניך ולאדיב את־נפשׁך וכל־מרבית ביתך ימותו אנשׁים׃
\par 34 וזה־לך האות אשׁר יבא אל־שׁני בניך אל־חפני ופינחס ביום אחד ימותו שׁניהם׃
\par 35 והקימתי לי כהן נאמן כאשׁר בלבבי ובנפשׁי יעשׂה ובניתי לו בית נאמן והתהלך לפני־משׁיחי כל־הימים׃
\par 36 והיה כל־הנותר בביתך יבוא להשׁתחות לו לאגורת כסף וככר־לחם ואמר ספחני נא אל־אחת הכהנות לאכל פת־לחם׃

\chapter{3}

\par 1 והנער שׁמואל משׁרת את־יהוה לפני עלי ודבר־יהוה היה יקר בימים ההם אין חזון נפרץ׃
\par 2 ויהי ביום ההוא ועלי שׁכב במקמו ועינו החלו כהות לא יוכל לראות׃
\par 3 ונר אלהים טרם יכבה ושׁמואל שׁכב בהיכל יהוה אשׁר־שׁם ארון אלהים׃
\par 4 ויקרא יהוה אל־שׁמואל ויאמר הנני׃
\par 5 וירץ אל־עלי ויאמר הנני כי־קראת לי ויאמר לא־קראתי שׁוב שׁכב וילך וישׁכב׃
\par 6 ויסף יהוה קרא עוד שׁמואל ויקם שׁמואל וילך אל־עלי ויאמר הנני כי קראת לי ויאמר לא־קראתי בני שׁוב שׁכב׃
\par 7 ושׁמואל טרם ידע את־יהוה וטרם יגלה אליו דבר־יהוה׃
\par 8 ויסף יהוה קרא־שׁמואל בשׁלשׁית ויקם וילך אל־עלי ויאמר הנני כי קראת לי ויבן עלי כי יהוה קרא לנער׃
\par 9 ויאמר עלי לשׁמואל לך שׁכב והיה אם־יקרא אליך ואמרת דבר יהוה כי שׁמע עבדך וילך שׁמואל וישׁכב במקומו׃
\par 10 ויבא יהוה ויתיצב ויקרא כפעם־בפעם שׁמואל שׁמואל ויאמר שׁמואל דבר כי שׁמע עבדך׃
\par 11 ויאמר יהוה אל־שׁמואל הנה אנכי עשׂה דבר בישׂראל אשׁר כל־שׁמעו תצלינה שׁתי אזניו׃
\par 12 ביום ההוא אקים אל־עלי את כל־אשׁר דברתי אל־ביתו החל וכלה׃
\par 13 והגדתי לו כי־שׁפט אני את־ביתו עד־עולם בעון אשׁר־ידע כי־מקללים להם בניו ולא כהה בם׃
\par 14 ולכן נשׁבעתי לבית עלי אם־יתכפר עון בית־עלי בזבח ובמנחה עד־עולם׃
\par 15 וישׁכב שׁמואל עד־הבקר ויפתח את־דלתות בית־יהוה ושׁמואל ירא מהגיד את־המראה אל־עלי׃
\par 16 ויקרא עלי את־שׁמואל ויאמר שׁמואל בני ויאמר הנני׃
\par 17 ויאמר מה הדבר אשׁר דבר אליך אל־נא תכחד ממני כה יעשׂה־לך אלהים וכה יוסיף אם־תכחד ממני דבר מכל־הדבר אשׁר־דבר אליך׃
\par 18 ויגד־לו שׁמואל את־כל־הדברים ולא כחד ממנו ויאמר יהוה הוא הטוב בעינו יעשׂה׃
\par 19 ויגדל שׁמואל ויהוה היה עמו ולא־הפיל מכל־דבריו ארצה׃
\par 20 וידע כל־ישׂראל מדן ועד־באר שׁבע כי נאמן שׁמואל לנביא ליהוה׃
\par 21 ויסף יהוה להראה בשׁלה כי־נגלה יהוה אל־שׁמואל בשׁלו בדבר יהוה׃

\chapter{4}

\par 1 ויהי דבר־שׁמואל לכל־ישׂראל ויצא ישׂראל לקראת פלשׁתים למלחמה ויחנו על־האבן העזר ופלשׁתים חנו באפק׃
\par 2 ויערכו פלשׁתים לקראת ישׂראל ותטשׁ המלחמה וינגף ישׂראל לפני פלשׁתים ויכו במערכה בשׂדה כארבעת אלפים אישׁ׃
\par 3 ויבא העם אל־המחנה ויאמרו זקני ישׂראל למה נגפנו יהוה היום לפני פלשׁתים נקחה אלינו משׁלה את־ארון ברית יהוה ויבא בקרבנו וישׁענו מכף איבינו׃
\par 4 וישׁלח העם שׁלה וישׂאו משׁם את ארון ברית־יהוה צבאות ישׁב הכרבים ושׁם שׁני בני־עלי עם־ארון ברית האלהים חפני ופינחס׃
\par 5 ויהי כבוא ארון ברית־יהוה אל־המחנה וירעו כל־ישׂראל תרועה גדולה ותהם הארץ׃
\par 6 וישׁמעו פלשׁתים את־קול התרועה ויאמרו מה קול התרועה הגדולה הזאת במחנה העברים וידעו כי ארון יהוה בא אל־המחנה׃
\par 7 ויראו הפלשׁתים כי אמרו בא אלהים אל־המחנה ויאמרו אוי לנו כי לא היתה כזאת אתמול שׁלשׁם׃
\par 8 אוי לנו מי יצילנו מיד האלהים האדירים האלה אלה הם האלהים המכים את־מצרים בכל־מכה במדבר׃
\par 9 התחזקו והיו לאנשׁים פלשׁתים פן תעבדו לעברים כאשׁר עבדו לכם והייתם לאנשׁים ונלחמתם׃
\par 10 וילחמו פלשׁתים וינגף ישׂראל וינסו אישׁ לאהליו ותהי המכה גדולה מאד ויפל מישׂראל שׁלשׁים אלף רגלי׃
\par 11 וארון אלהים נלקח ושׁני בני־עלי מתו חפני ופינחס׃
\par 12 וירץ אישׁ־בנימן מהמערכה ויבא שׁלה ביום ההוא ומדיו קרעים ואדמה על־ראשׁו׃
\par 13 ויבוא והנה עלי ישׁב על־הכסא יך דרך מצפה כי־היה לבו חרד על ארון האלהים והאישׁ בא להגיד בעיר ותזעק כל־העיר׃
\par 14 וישׁמע עלי את־קול הצעקה ויאמר מה קול ההמון הזה והאישׁ מהר ויבא ויגד לעלי׃
\par 15 ועלי בן־תשׁעים ושׁמנה שׁנה ועיניו קמה ולא יכול לראות׃
\par 16 ויאמר האישׁ אל־עלי אנכי הבא מן־המערכה ואני מן־המערכה נסתי היום ויאמר מה־היה הדבר בני׃
\par 17 ויען המבשׂר ויאמר נס ישׂראל לפני פלשׁתים וגם מגפה גדולה היתה בעם וגם־שׁני בניך מתו חפני ופינחס וארון האלהים נלקחה׃
\par 18 ויהי כהזכירו את־ארון האלהים ויפל מעל־הכסא אחרנית בעד יד השׁער ותשׁבר מפרקתו וימת כי־זקן האישׁ וכבד והוא שׁפט את־ישׂראל ארבעים שׁנה׃
\par 19 וכלתו אשׁת־פינחס הרה ללת ותשׁמע את־השׁמעה אל־הלקח ארון האלהים ומת חמיה ואישׁה ותכרע ותלד כי־נהפכו עליה צריה׃
\par 20 וכעת מותה ותדברנה הנצבות עליה אל־תיראי כי בן ילדת ולא ענתה ולא־שׁתה לבה׃
\par 21 ותקרא לנער אי־כבוד לאמר גלה כבוד מישׂראל אל־הלקח ארון האלהים ואל־חמיה ואישׁה׃
\par 22 ותאמר גלה כבוד מישׂראל כי נלקח ארון האלהים׃

\chapter{5}

\par 1 ופלשׁתים לקחו את ארון האלהים ויבאהו מאבן העזר אשׁדודה׃
\par 2 ויקחו פלשׁתים את־ארון האלהים ויביאו אתו בית דגון ויציגו אתו אצל דגון׃
\par 3 וישׁכמו אשׁדודים ממחרת והנה דגון נפל לפניו ארצה לפני ארון יהוה ויקחו את־דגון וישׁבו אתו למקומו׃
\par 4 וישׁכמו בבקר ממחרת והנה דגון נפל לפניו ארצה לפני ארון יהוה וראשׁ דגון ושׁתי כפות ידיו כרתות אל־המפתן רק דגון נשׁאר עליו׃
\par 5 על־כן לא־ידרכו כהני דגון וכל־הבאים בית־דגון על־מפתן דגון באשׁדוד עד היום הזה׃
\par 6 ותכבד יד־יהוה אל־האשׁדודים וישׁמם ויך אתם בעפלים את־אשׁדוד ואת־גבוליה׃
\par 7 ויראו אנשׁי־אשׁדוד כי־כן ואמרו לא־ישׁב ארון אלהי ישׂראל עמנו כי־קשׁתה ידו עלינו ועל דגון אלהינו׃
\par 8 וישׁלחו ויאספו את־כל־סרני פלשׁתים אליהם ויאמרו מה־נעשׂה לארון אלהי ישׂראל ויאמרו גת יסב ארון אלהי ישׂראל ויסבו את־ארון אלהי ישׂראל׃
\par 9 ויהי אחרי הסבו אתו ותהי יד־יהוה בעיר מהומה גדולה מאד ויך את־אנשׁי העיר מקטן ועד־גדול וישׂתרו להם עפלים׃
\par 10 וישׁלחו את־ארון האלהים עקרון ויהי כבוא ארון האלהים עקרון ויזעקו העקרנים לאמר הסבו אלי את־ארון אלהי ישׂראל להמיתני ואת־עמי׃
\par 11 וישׁלחו ויאספו את־כל־סרני פלשׁתים ויאמרו שׁלחו את־ארון אלהי ישׂראל וישׁב למקמו ולא־ימית אתי ואת־עמי כי־היתה מהומת־מות בכל־העיר כבדה מאד יד האלהים שׁם׃
\par 12 והאנשׁים אשׁר לא־מתו הכו בעפלים ותעל שׁועת העיר השׁמים׃

\chapter{6}

\par 1 ויהי ארון־יהוה בשׂדה פלשׁתים שׁבעה חדשׁים׃
\par 2 ויקראו פלשׁתים לכהנים ולקסמים לאמר מה־נעשׂה לארון יהוה הודענו במה נשׁלחנו למקומו׃
\par 3 ויאמרו אם־משׁלחים את־ארון אלהי ישׂראל אל־תשׁלחו אתו ריקם כי־השׁב תשׁיבו לו אשׁם אז תרפאו ונודע לכם למה לא־תסור ידו מכם׃
\par 4 ויאמרו מה האשׁם אשׁר נשׁיב לו ויאמרו מספר סרני פלשׁתים חמשׁה עפלי זהב וחמשׁה עכברי זהב כי־מגפה אחת לכלם ולסרניכם׃
\par 5 ועשׂיתם צלמי עפליכם וצלמי עכבריכם המשׁחיתם את־הארץ ונתתם לאלהי ישׂראל כבוד אולי יקל את־ידו מעליכם ומעל אלהיכם ומעל ארצכם׃
\par 6 ולמה תכבדו את־לבבכם כאשׁר כבדו מצרים ופרעה את־לבם הלוא כאשׁר התעלל בהם וישׁלחום וילכו׃
\par 7 ועתה קחו ועשׂו עגלה חדשׁה אחת ושׁתי פרות עלות אשׁר לא־עלה עליהם על ואסרתם את־הפרות בעגלה והשׁיבתם בניהם מאחריהם הביתה׃
\par 8 ולקחתם את־ארון יהוה ונתתם אתו אל־העגלה ואת כלי הזהב אשׁר השׁבתם לו אשׁם תשׂימו בארגז מצדו ושׁלחתם אתו והלך׃
\par 9 וראיתם אם־דרך גבולו יעלה בית שׁמשׁ הוא עשׂה לנו את־הרעה הגדולה הזאת ואם־לא וידענו כי לא ידו נגעה בנו מקרה הוא היה לנו׃
\par 10 ויעשׂו האנשׁים כן ויקחו שׁתי פרות עלות ויאסרום בעגלה ואת־בניהם כלו בבית׃
\par 11 וישׂמו את־ארון יהוה אל־העגלה ואת הארגז ואת עכברי הזהב ואת צלמי טחריהם׃
\par 12 וישׁרנה הפרות בדרך על־דרך בית שׁמשׁ במסלה אחת הלכו הלך וגעו ולא־סרו ימין ושׂמאול וסרני פלשׁתים הלכים אחריהם עד־גבול בית שׁמשׁ׃
\par 13 ובית שׁמשׁ קצרים קציר־חטים בעמק וישׂאו את־עיניהם ויראו את־הארון וישׂמחו לראות׃
\par 14 והעגלה באה אל־שׂדה יהושׁע בית־השׁמשׁי ותעמד שׁם ושׁם אבן גדולה ויבקעו את־עצי העגלה ואת־הפרות העלו עלה ליהוה׃
\par 15 והלוים הורידו את־ארון יהוה ואת־הארגז אשׁר־אתו אשׁר־בו כלי־זהב וישׂמו אל־האבן הגדולה ואנשׁי בית־שׁמשׁ העלו עלות ויזבחו זבחים ביום ההוא ליהוה׃
\par 16 וחמשׁה סרני־פלשׁתים ראו וישׁבו עקרון ביום ההוא׃
\par 17 ואלה טחרי הזהב אשׁר השׁיבו פלשׁתים אשׁם ליהוה לאשׁדוד אחד לעזה אחד לאשׁקלון אחד לגת אחד לעקרון אחד׃
\par 18 ועכברי הזהב מספר כל־ערי פלשׁתים לחמשׁת הסרנים מעיר מבצר ועד כפר הפרזי ועד אבל הגדולה אשׁר הניחו עליה את ארון יהוה עד היום הזה בשׂדה יהושׁע בית־השׁמשׁי׃
\par 19 ויך באנשׁי בית־שׁמשׁ כי ראו בארון יהוה ויך בעם שׁבעים אישׁ חמשׁים אלף אישׁ ויתאבלו העם כי־הכה יהוה בעם מכה גדולה׃
\par 20 ויאמרו אנשׁי בית־שׁמשׁ מי יוכל לעמד לפני יהוה האלהים הקדושׁ הזה ואל־מי יעלה מעלינו׃
\par 21 וישׁלחו מלאכים אל־יושׁבי קרית־יערים לאמר השׁבו פלשׁתים את־ארון יהוה רדו העלו אתו אליכם׃

\chapter{7}

\par 1 ויבאו אנשׁי קרית יערים ויעלו את־ארון יהוה ויבאו אתו אל־בית אבינדב בגבעה ואת־אלעזר בנו קדשׁו לשׁמר את־ארון יהוה׃
\par 2 ויהי מיום שׁבת הארון בקרית יערים וירבו הימים ויהיו עשׂרים שׁנה וינהו כל־בית ישׂראל אחרי יהוה׃
\par 3 ויאמר שׁמואל אל־כל־בית ישׂראל לאמר אם־בכל־לבבכם אתם שׁבים אל־יהוה הסירו את־אלהי הנכר מתוככם והעשׁתרות והכינו לבבכם אל־יהוה ועבדהו לבדו ויצל אתכם מיד פלשׁתים׃
\par 4 ויסירו בני ישׂראל את־הבעלים ואת־העשׁתרת ויעבדו את־יהוה לבדו׃
\par 5 ויאמר שׁמואל קבצו את־כל־ישׂראל המצפתה ואתפלל בעדכם אל־יהוה׃
\par 6 ויקבצו המצפתה וישׁאבו־מים וישׁפכו לפני יהוה ויצומו ביום ההוא ויאמרו שׁם חטאנו ליהוה וישׁפט שׁמואל את־בני ישׂראל במצפה׃
\par 7 וישׁמעו פלשׁתים כי־התקבצו בני־ישׂראל המצפתה ויעלו סרני־פלשׁתים אל־ישׂראל וישׁמעו בני ישׂראל ויראו מפני פלשׁתים׃
\par 8 ויאמרו בני־ישׂראל אל־שׁמואל אל־תחרשׁ ממנו מזעק אל־יהוה אלהינו וישׁענו מיד פלשׁתים׃
\par 9 ויקח שׁמואל טלה חלב אחד ויעלה עולה כליל ליהוה ויזעק שׁמואל אל־יהוה בעד ישׂראל ויענהו יהוה׃
\par 10 ויהי שׁמואל מעלה העולה ופלשׁתים נגשׁו למלחמה בישׂראל וירעם יהוה בקול־גדול ביום ההוא על־פלשׁתים ויהמם וינגפו לפני ישׂראל׃
\par 11 ויצאו אנשׁי ישׂראל מן־המצפה וירדפו את־פלשׁתים ויכום עד־מתחת לבית כר׃
\par 12 ויקח שׁמואל אבן אחת וישׂם בין־המצפה ובין השׁן ויקרא את־שׁמה אבן העזר ויאמר עד־הנה עזרנו יהוה׃
\par 13 ויכנעו הפלשׁתים ולא־יספו עוד לבוא בגבול ישׂראל ותהי יד־יהוה בפלשׁתים כל ימי שׁמואל׃
\par 14 ותשׁבנה הערים אשׁר לקחו־פלשׁתים מאת ישׂראל לישׂראל מעקרון ועד־גת ואת־גבולן הציל ישׂראל מיד פלשׁתים ויהי שׁלום בין ישׂראל ובין האמרי׃
\par 15 וישׁפט שׁמואל את־ישׂראל כל ימי חייו׃
\par 16 והלך מדי שׁנה בשׁנה וסבב בית־אל והגלגל והמצפה ושׁפט את־ישׂראל את כל־המקומות האלה׃
\par 17 ותשׁבתו הרמתה כי־שׁם ביתו ושׁם שׁפט את־ישׂראל ויבן־שׁם מזבח ליהוה׃

\chapter{8}

\par 1 ויהי כאשׁר זקן שׁמואל וישׂם את־בניו שׁפטים לישׂראל׃
\par 2 ויהי שׁם־בנו הבכור יואל ושׁם משׁנהו אביה שׁפטים בבאר שׁבע׃
\par 3 ולא־הלכו בניו בדרכו ויטו אחרי הבצע ויקחו־שׁחד ויטו משׁפט׃
\par 4 ויתקבצו כל זקני ישׂראל ויבאו אל־שׁמואל הרמתה׃
\par 5 ויאמרו אליו הנה אתה זקנת ובניך לא הלכו בדרכיך עתה שׂימה־לנו מלך לשׁפטנו ככל־הגוים׃
\par 6 וירע הדבר בעיני שׁמואל כאשׁר אמרו תנה־לנו מלך לשׁפטנו ויתפלל שׁמואל אל־יהוה׃
\par 7 ויאמר יהוה אל־שׁמואל שׁמע בקול העם לכל אשׁר־יאמרו אליך כי לא אתך מאסו כי־אתי מאסו ממלך עליהם׃
\par 8 ככל־המעשׂים אשׁר־עשׂו מיום העלתי אתם ממצרים ועד־היום הזה ויעזבני ויעבדו אלהים אחרים כן המה עשׂים גם־לך׃
\par 9 ועתה שׁמע בקולם אך כי־העד תעיד בהם והגדת להם משׁפט המלך אשׁר ימלך עליהם׃
\par 10 ויאמר שׁמואל את כל־דברי יהוה אל־העם השׁאלים מאתו מלך׃
\par 11 ויאמר זה יהיה משׁפט המלך אשׁר ימלך עליכם את־בניכם יקח ושׂם לו במרכבתו ובפרשׁיו ורצו לפני מרכבתו׃
\par 12 ולשׂום לו שׂרי אלפים ושׂרי חמשׁים ולחרשׁ חרישׁו ולקצר קצירו ולעשׂות כלי־מלחמתו וכלי רכבו׃
\par 13 ואת־בנותיכם יקח לרקחות ולטבחות ולאפות׃
\par 14 ואת־שׂדותיכם ואת־כרמיכם וזיתיכם הטובים יקח ונתן לעבדיו׃
\par 15 וזרעיכם וכרמיכם יעשׂר ונתן לסריסיו ולעבדיו׃
\par 16 ואת־עבדיכם ואת־שׁפחותיכם ואת־בחוריכם הטובים ואת־חמוריכם יקח ועשׂה למלאכתו׃
\par 17 צאנכם יעשׂר ואתם תהיו־לו לעבדים׃
\par 18 וזעקתם ביום ההוא מלפני מלככם אשׁר בחרתם לכם ולא־יענה יהוה אתכם ביום ההוא׃
\par 19 וימאנו העם לשׁמע בקול שׁמואל ויאמרו לא כי אם־מלך יהיה עלינו׃
\par 20 והיינו גם־אנחנו ככל־הגוים ושׁפטנו מלכנו ויצא לפנינו ונלחם את־מלחמתנו׃
\par 21 וישׁמע שׁמואל את כל־דברי העם וידברם באזני יהוה׃
\par 22 ויאמר יהוה אל־שׁמואל שׁמע בקולם והמלכת להם מלך ויאמר שׁמואל אל־אנשׁי ישׂראל לכו אישׁ לעירו׃

\chapter{9}

\par 1 ויהי־אישׁ מבן־ימין ושׁמו קישׁ בן־אביאל בן־צרור בן־בכורת בן־אפיח בן־אישׁ ימיני גבור חיל׃
\par 2 ולו־היה בן ושׁמו שׁאול בחור וטוב ואין אישׁ מבני ישׂראל טוב ממנו משׁכמו ומעלה גבה מכל־העם׃
\par 3 ותאבדנה האתנות לקישׁ אבי שׁאול ויאמר קישׁ אל־שׁאול בנו קח־נא אתך את־אחד מהנערים וקום לך בקשׁ את־האתנת׃
\par 4 ויעבר בהר־אפרים ויעבר בארץ־שׁלשׁה ולא מצאו ויעברו בארץ־שׁעלים ואין ויעבר בארץ־ימיני ולא מצאו׃
\par 5 המה באו בארץ צוף ושׁאול אמר לנערו אשׁר־עמו לכה ונשׁובה פן־יחדל אבי מן־האתנות ודאג לנו׃
\par 6 ויאמר לו הנה־נא אישׁ־אלהים בעיר הזאת והאישׁ נכבד כל אשׁר־ידבר בוא יבוא עתה נלכה שׁם אולי יגיד לנו את־דרכנו אשׁר־הלכנו עליה׃
\par 7 ויאמר שׁאול לנערו והנה נלך ומה־נביא לאישׁ כי הלחם אזל מכלינו ותשׁורה אין־להביא לאישׁ האלהים מה אתנו׃
\par 8 ויסף הנער לענות את־שׁאול ויאמר הנה נמצא בידי רבע שׁקל כסף ונתתי לאישׁ האלהים והגיד לנו את־דרכנו׃
\par 9 לפנים בישׂראל כה־אמר האישׁ בלכתו לדרושׁ אלהים לכו ונלכה עד־הראה כי לנביא היום יקרא לפנים הראה׃
\par 10 ויאמר שׁאול לנערו טוב דברך לכה נלכה וילכו אל־העיר אשׁר־שׁם אישׁ האלהים׃
\par 11 המה עלים במעלה העיר והמה מצאו נערות יצאות לשׁאב מים ויאמרו להן הישׁ בזה הראה׃
\par 12 ותענינה אותם ותאמרנה ישׁ הנה לפניך מהר עתה כי היום בא לעיר כי זבח היום לעם בבמה׃
\par 13 כבאכם העיר כן תמצאון אתו בטרם יעלה הבמתה לאכל כי לא־יאכל העם עד־באו כי־הוא יברך הזבח אחרי־כן יאכלו הקראים ועתה עלו כי־אתו כהיום תמצאון אתו׃
\par 14 ויעלו העיר המה באים בתוך העיר והנה שׁמואל יצא לקראתם לעלות הבמה׃
\par 15 ויהוה גלה את־אזן שׁמואל יום אחד לפני בוא־שׁאול לאמר׃
\par 16 כעת מחר אשׁלח אליך אישׁ מארץ בנימן ומשׁחתו לנגיד על־עמי ישׂראל והושׁיע את־עמי מיד פלשׁתים כי ראיתי את־עמי כי באה צעקתו אלי׃
\par 17 ושׁמואל ראה את־שׁאול ויהוה ענהו הנה האישׁ אשׁר אמרתי אליך זה יעצר בעמי׃
\par 18 ויגשׁ שׁאול את־שׁמואל בתוך השׁער ויאמר הגידה־נא לי אי־זה בית הראה׃
\par 19 ויען שׁמואל את־שׁאול ויאמר אנכי הראה עלה לפני הבמה ואכלתם עמי היום ושׁלחתיך בבקר וכל אשׁר בלבבך אגיד לך׃
\par 20 ולאתנות האבדות לך היום שׁלשׁת הימים אל־תשׂם את־לבך להם כי נמצאו ולמי כל־חמדת ישׂראל הלוא לך ולכל בית אביך׃
\par 21 ויען שׁאול ויאמר הלוא בן־ימיני אנכי מקטני שׁבטי ישׂראל ומשׁפחתי הצערה מכל־משׁפחות שׁבטי בנימן ולמה דברת אלי כדבר הזה׃
\par 22 ויקח שׁמואל את־שׁאול ואת־נערו ויביאם לשׁכתה ויתן להם מקום בראשׁ הקרואים והמה כשׁלשׁים אישׁ׃
\par 23 ויאמר שׁמואל לטבח תנה את־המנה אשׁר נתתי לך אשׁר אמרתי אליך שׂים אתה עמך׃
\par 24 וירם הטבח את־השׁוק והעליה וישׂם לפני שׁאול ויאמר הנה הנשׁאר שׂים־לפניך אכל כי למועד שׁמור־לך לאמר העם קראתי ויאכל שׁאול עם־שׁמואל ביום ההוא׃
\par 25 וירדו מהבמה העיר וידבר עם־שׁאול על־הגג׃
\par 26 וישׁכמו ויהי כעלות השׁחר ויקרא שׁמואל אל־שׁאול הגג לאמר קומה ואשׁלחך ויקם שׁאול ויצאו שׁניהם הוא ושׁמואל החוצה׃
\par 27 המה יורדים בקצה העיר ושׁמואל אמר אל־שׁאול אמר לנער ויעבר לפנינו ויעבר ואתה עמד כיום ואשׁמיעך את־דבר אלהים׃

\chapter{10}

\par 1 ויקח שׁמואל את־פך השׁמן ויצק על־ראשׁו וישׁקהו ויאמר הלוא כי־משׁחך יהוה על־נחלתו לנגיד׃
\par 2 בלכתך היום מעמדי ומצאת שׁני אנשׁים עם־קברת רחל בגבול בנימן בצלצח ואמרו אליך נמצאו האתנות אשׁר הלכת לבקשׁ והנה נטשׁ אביך את־דברי האתנות ודאג לכם לאמר מה אעשׂה לבני׃
\par 3 וחלפת משׁם והלאה ובאת עד־אלון תבור ומצאוך שׁם שׁלשׁה אנשׁים עלים אל־האלהים בית־אל אחד נשׂא שׁלשׁה גדיים ואחד נשׂא שׁלשׁת ככרות לחם ואחד נשׂא נבל־יין׃
\par 4 ושׁאלו לך לשׁלום ונתנו לך שׁתי־לחם ולקחת מידם׃
\par 5 אחר כן תבוא גבעת האלהים אשׁר־שׁם נצבי פלשׁתים ויהי כבאך שׁם העיר ופגעת חבל נביאים ירדים מהבמה ולפניהם נבל ותף וחליל וכנור והמה מתנבאים׃
\par 6 וצלחה עליך רוח יהוה והתנבית עמם ונהפכת לאישׁ אחר׃
\par 7 והיה כי תבאינה האתות האלה לך עשׂה לך אשׁר תמצא ידך כי האלהים עמך׃
\par 8 וירדת לפני הגלגל והנה אנכי ירד אליך להעלות עלות לזבח זבחי שׁלמים שׁבעת ימים תוחל עד־בואי אליך והודעתי לך את אשׁר תעשׂה׃
\par 9 והיה כהפנתו שׁכמו ללכת מעם שׁמואל ויהפך־לו אלהים לב אחר ויבאו כל־האתות האלה ביום ההוא׃
\par 10 ויבאו שׁם הגבעתה והנה חבל־נבאים לקראתו ותצלח עליו רוח אלהים ויתנבא בתוכם׃
\par 11 ויהי כל־יודעו מאתמול שׁלשׁום ויראו והנה עם־נבאים נבא ויאמר העם אישׁ אל־רעהו מה־זה היה לבן־קישׁ הגם שׁאול בנביאים׃
\par 12 ויען אישׁ משׁם ויאמר ומי אביהם על־כן היתה למשׁל הגם שׁאול בנבאים׃
\par 13 ויכל מהתנבות ויבא הבמה׃
\par 14 ויאמר דוד שׁאול אליו ואל־נערו אן הלכתם ויאמר לבקשׁ את־האתנות ונראה כי־אין ונבוא אל־שׁמואל׃
\par 15 ויאמר דוד שׁאול הגידה־נא לי מה־אמר לכם שׁמואל׃
\par 16 ויאמר שׁאול אל־דודו הגד הגיד לנו כי נמצאו האתנות ואת־דבר המלוכה לא־הגיד לו אשׁר אמר שׁמואל׃
\par 17 ויצעק שׁמואל את־העם אל־יהוה המצפה׃
\par 18 ויאמר אל־בני ישׂראל כה־אמר יהוה אלהי ישׂראל אנכי העליתי את־ישׂראל ממצרים ואציל אתכם מיד מצרים ומיד כל־הממלכות הלחצים אתכם׃
\par 19 ואתם היום מאסתם את־אלהיכם אשׁר־הוא מושׁיע לכם מכל־רעותיכם וצרתיכם ותאמרו לו כי־מלך תשׂים עלינו ועתה התיצבו לפני יהוה לשׁבטיכם ולאלפיכם׃
\par 20 ויקרב שׁמואל את כל־שׁבטי ישׂראל וילכד שׁבט בנימן׃
\par 21 ויקרב את־שׁבט בנימן למשׁפחתו ותלכד משׁפחת המטרי וילכד שׁאול בן־קישׁ ויבקשׁהו ולא נמצא׃
\par 22 וישׁאלו־עוד ביהוה הבא עוד הלם אישׁ ויאמר יהוה הנה־הוא נחבא אל־הכלים׃
\par 23 וירצו ויקחהו משׁם ויתיצב בתוך העם ויגבה מכל־העם משׁכמו ומעלה׃
\par 24 ויאמר שׁמואל אל־כל־העם הראיתם אשׁר בחר־בו יהוה כי אין כמהו בכל־העם וירעו כל־העם ויאמרו יחי המלך׃
\par 25 וידבר שׁמואל אל־העם את משׁפט המלכה ויכתב בספר וינח לפני יהוה וישׁלח שׁמואל את־כל־העם אישׁ לביתו׃
\par 26 וגם־שׁאול הלך לביתו גבעתה וילכו עמו החיל אשׁר־נגע אלהים בלבם׃
\par 27 ובני בליעל אמרו מה־ישׁענו זה ויבזהו ולא־הביאו לו מנחה ויהי כמחרישׁ׃

\chapter{11}

\par 1 ויעל נחשׁ העמוני ויחן על־יבשׁ גלעד ויאמרו כל־אנשׁי יבישׁ אל־נחשׁ כרת־לנו ברית ונעבדך׃
\par 2 ויאמר אליהם נחשׁ העמוני בזאת אכרת לכם בנקור לכם כל־עין ימין ושׂמתיה חרפה על־כל־ישׂראל׃
\par 3 ויאמרו אליו זקני יבישׁ הרף לנו שׁבעת ימים ונשׁלחה מלאכים בכל גבול ישׂראל ואם־אין מושׁיע אתנו ויצאנו אליך׃
\par 4 ויבאו המלאכים גבעת שׁאול וידברו הדברים באזני העם וישׂאו כל־העם את־קולם ויבכו׃
\par 5 והנה שׁאול בא אחרי הבקר מן־השׂדה ויאמר שׁאול מה־לעם כי יבכו ויספרו־לו את־דברי אנשׁי יבישׁ׃
\par 6 ותצלח רוח־אלהים על־שׁאול בשׁמעו את־הדברים האלה ויחר אפו מאד׃
\par 7 ויקח צמד בקר וינתחהו וישׁלח בכל־גבול ישׂראל ביד המלאכים לאמר אשׁר איננו יצא אחרי שׁאול ואחר שׁמואל כה יעשׂה לבקרו ויפל פחד־יהוה על־העם ויצאו כאישׁ אחד׃
\par 8 ויפקדם בבזק ויהיו בני־ישׂראל שׁלשׁ מאות אלף ואישׁ יהודה שׁלשׁים אלף׃
\par 9 ויאמרו למלאכים הבאים כה תאמרון לאישׁ יבישׁ גלעד מחר תהיה־לכם תשׁועה בחם השׁמשׁ ויבאו המלאכים ויגידו לאנשׁי יבישׁ וישׂמחו׃
\par 10 ויאמרו אנשׁי יבישׁ מחר נצא אליכם ועשׂיתם לנו ככל־הטוב בעיניכם׃
\par 11 ויהי ממחרת וישׂם שׁאול את־העם שׁלשׁה ראשׁים ויבאו בתוך־המחנה באשׁמרת הבקר ויכו את־עמון עד־חם היום ויהי הנשׁארים ויפצו ולא נשׁארו־בם שׁנים יחד׃
\par 12 ויאמר העם אל־שׁמואל מי האמר שׁאול ימלך עלינו תנו האנשׁים ונמיתם׃
\par 13 ויאמר שׁאול לא־יומת אישׁ ביום הזה כי היום עשׂה־יהוה תשׁועה בישׂראל׃
\par 14 ויאמר שׁמואל אל־העם לכו ונלכה הגלגל ונחדשׁ שׁם המלוכה׃
\par 15 וילכו כל־העם הגלגל וימלכו שׁם את־שׁאול לפני יהוה בגלגל ויזבחו־שׁם זבחים שׁלמים לפני יהוה וישׂמח שׁם שׁאול וכל־אנשׁי ישׂראל עד־מאד׃

\chapter{12}

\par 1 ויאמר שׁמואל אל־כל־ישׂראל הנה שׁמעתי בקלכם לכל אשׁר־אמרתם לי ואמליך עליכם מלך׃
\par 2 ועתה הנה המלך מתהלך לפניכם ואני זקנתי ושׂבתי ובני הנם אתכם ואני התהלכתי לפניכם מנערי עד־היום הזה׃
\par 3 הנני ענו בי נגד יהוה ונגד משׁיחו את־שׁור מי לקחתי וחמור מי לקחתי ואת־מי עשׁקתי את־מי רצותי ומיד־מי לקחתי כפר ואעלים עיני בו ואשׁיב לכם׃
\par 4 ויאמרו לא עשׁקתנו ולא רצותנו ולא־לקחת מיד־אישׁ מאומה׃
\par 5 ויאמר אליהם עד יהוה בכם ועד משׁיחו היום הזה כי לא מצאתם בידי מאומה ויאמר עד׃
\par 6 ויאמר שׁמואל אל־העם יהוה אשׁר עשׂה את־משׁה ואת־אהרן ואשׁר העלה את־אבתיכם מארץ מצרים׃
\par 7 ועתה התיצבו ואשׁפטה אתכם לפני יהוה את כל־צדקות יהוה אשׁר־עשׂה אתכם ואת־אבותיכם׃
\par 8 כאשׁר־בא יעקב מצרים ויזעקו אבותיכם אל־יהוה וישׁלח יהוה את־משׁה ואת־אהרן ויוציאו את־אבתיכם ממצרים וישׁבום במקום הזה׃
\par 9 וישׁכחו את־יהוה אלהיהם וימכר אתם ביד סיסרא שׂר־צבא חצור וביד־פלשׁתים וביד מלך מואב וילחמו בם׃
\par 10 ויזעקו אל־יהוה ויאמר חטאנו כי עזבנו את־יהוה ונעבד את־הבעלים ואת־העשׁתרות ועתה הצילנו מיד איבינו ונעבדך׃
\par 11 וישׁלח יהוה את־ירבעל ואת־בדן ואת־יפתח ואת־שׁמואל ויצל אתכם מיד איביכם מסביב ותשׁבו בטח׃
\par 12 ותראו כי־נחשׁ מלך בני־עמון בא עליכם ותאמרו לי לא כי־מלך ימלך עלינו ויהוה אלהיכם מלככם׃
\par 13 ועתה הנה המלך אשׁר בחרתם אשׁר שׁאלתם והנה נתן יהוה עליכם מלך׃
\par 14 אם־תיראו את־יהוה ועבדתם אתו ושׁמעתם בקלו ולא תמרו את־פי יהוה והיתם גם־אתם וגם־המלך אשׁר מלך עליכם אחר יהוה אלהיכם׃
\par 15 ואם־לא תשׁמעו בקול יהוה ומריתם את־פי יהוה והיתה יד־יהוה בכם ובאבתיכם׃
\par 16 גם־עתה התיצבו וראו את־הדבר הגדול הזה אשׁר יהוה עשׂה לעיניכם׃
\par 17 הלוא קציר־חטים היום אקרא אל־יהוה ויתן קלות ומטר ודעו וראו כי־רעתכם רבה אשׁר עשׂיתם בעיני יהוה לשׁאול לכם מלך׃
\par 18 ויקרא שׁמואל אל־יהוה ויתן יהוה קלת ומטר ביום ההוא ויירא כל־העם מאד את־יהוה ואת־שׁמואל׃
\par 19 ויאמרו כל־העם אל־שׁמואל התפלל בעד־עבדיך אל־יהוה אלהיך ואל־נמות כי־יספנו על־כל־חטאתינו רעה לשׁאל לנו מלך׃
\par 20 ויאמר שׁמואל אל־העם אל־תיראו אתם עשׂיתם את כל־הרעה הזאת אך אל־תסורו מאחרי יהוה ועבדתם את־יהוה בכל־לבבכם׃
\par 21 ולא תסורו כי אחרי התהו אשׁר לא־יועילו ולא יצילו כי־תהו המה׃
\par 22 כי לא־יטשׁ יהוה את־עמו בעבור שׁמו הגדול כי הואיל יהוה לעשׂות אתכם לו לעם׃
\par 23 גם אנכי חלילה לי מחטא ליהוה מחדל להתפלל בעדכם והוריתי אתכם בדרך הטובה והישׁרה׃
\par 24 אך יראו את־יהוה ועבדתם אתו באמת בכל־לבבכם כי ראו את אשׁר־הגדל עמכם׃
\par 25 ואם־הרע תרעו גם־אתם גם־מלככם תספו׃

\chapter{13}

\par 1 בן־שׁנה שׁאול במלכו ושׁתי שׁנים מלך על־ישׂראל׃
\par 2 ויבחר־לו שׁאול שׁלשׁת אלפים מישׂראל ויהיו עם־שׁאול אלפים במכמשׂ ובהר בית־אל ואלף היו עם־יונתן בגבעת בנימין ויתר העם שׁלח אישׁ לאהליו׃
\par 3 ויך יונתן את נציב פלשׁתים אשׁר בגבע וישׁמעו פלשׁתים ושׁאול תקע בשׁופר בכל־הארץ לאמר ישׁמעו העברים׃
\par 4 וכל־ישׂראל שׁמעו לאמר הכה שׁאול את־נציב פלשׁתים וגם־נבאשׁ ישׂראל בפלשׁתים ויצעקו העם אחרי שׁאול הגלגל׃
\par 5 ופלשׁתים נאספו להלחם עם־ישׂראל שׁלשׁים אלף רכב ושׁשׁת אלפים פרשׁים ועם כחול אשׁר על־שׂפת־הים לרב ויעלו ויחנו במכמשׂ קדמת בית און׃
\par 6 ואישׁ ישׂראל ראו כי צר־לו כי נגשׂ העם ויתחבאו העם במערות ובחוחים ובסלעים ובצרחים ובברות׃
\par 7 ועברים עברו את־הירדן ארץ גד וגלעד ושׁאול עודנו בגלגל וכל־העם חרדו אחריו׃
\par 8 וייחל שׁבעת ימים למועד אשׁר שׁמואל ולא־בא שׁמואל הגלגל ויפץ העם מעליו׃
\par 9 ויאמר שׁאול הגשׁו אלי העלה והשׁלמים ויעל העלה׃
\par 10 ויהי ככלתו להעלות העלה והנה שׁמואל בא ויצא שׁאול לקראתו לברכו׃
\par 11 ויאמר שׁמואל מה עשׂית ויאמר שׁאול כי־ראיתי כי־נפץ העם מעלי ואתה לא־באת למועד הימים ופלשׁתים נאספים מכמשׂ׃
\par 12 ואמר עתה ירדו פלשׁתים אלי הגלגל ופני יהוה לא חליתי ואתאפק ואעלה העלה׃
\par 13 ויאמר שׁמואל אל־שׁאול נסכלת לא שׁמרת את־מצות יהוה אלהיך אשׁר צוך כי עתה הכין יהוה את־ממלכתך אל־ישׂראל עד־עולם׃
\par 14 ועתה ממלכתך לא־תקום בקשׁ יהוה לו אישׁ כלבבו ויצוהו יהוה לנגיד על־עמו כי לא שׁמרת את אשׁר־צוך יהוה׃
\par 15 ויקם שׁמואל ויעל מן־הגלגל גבעת בנימן ויפקד שׁאול את־העם הנמצאים עמו כשׁשׁ מאות אישׁ׃
\par 16 ושׁאול ויונתן בנו והעם הנמצא עמם ישׁבים בגבע בנימן ופלשׁתים חנו במכמשׂ׃
\par 17 ויצא המשׁחית ממחנה פלשׁתים שׁלשׁה ראשׁים הראשׁ אחד יפנה אל־דרך עפרה אל־ארץ שׁועל׃
\par 18 והראשׁ אחד יפנה דרך בית חרון והראשׁ אחד יפנה דרך הגבול הנשׁקף על־גי הצבעים המדברה׃
\par 19 וחרשׁ לא ימצא בכל ארץ ישׂראל כי־אמר פלשׁתים פן יעשׂו העברים חרב או חנית׃
\par 20 וירדו כל־ישׂראל הפלשׁתים ללטושׁ אישׁ את־מחרשׁתו ואת־אתו ואת־קרדמו ואת מחרשׁתו׃
\par 21 והיתה הפצירה פים למחרשׁת ולאתים ולשׁלשׁ קלשׁון ולהקרדמים ולהציב הדרבן׃
\par 22 והיה ביום מלחמת ולא נמצא חרב וחנית ביד כל־העם אשׁר את־שׁאול ואת־יונתן ותמצא לשׁאול וליונתן בנו׃
\par 23 ויצא מצב פלשׁתים אל־מעבר מכמשׂ׃

\chapter{14}

\par 1 ויהי היום ויאמר יונתן בן־שׁאול אל־הנער נשׂא כליו לכה ונעברה אל־מצב פלשׁתים אשׁר מעבר הלז ולאביו לא הגיד׃
\par 2 ושׁאול יושׁב בקצה הגבעה תחת הרמון אשׁר במגרון והעם אשׁר עמו כשׁשׁ מאות אישׁ׃
\par 3 ואחיה בן־אחטוב אחי איכבוד בן־פינחס בן־עלי כהן יהוה בשׁלו נשׂא אפוד והעם לא ידע כי הלך יונתן׃
\par 4 ובין המעברות אשׁר בקשׁ יונתן לעבר על־מצב פלשׁתים שׁן־הסלע מהעבר מזה ושׁן־הסלע מהעבר מזה ושׁם האחד בוצץ ושׁם האחד סנה׃
\par 5 השׁן האחד מצוק מצפון מול מכמשׂ והאחד מנגב מול גבע׃
\par 6 ויאמר יהונתן אל־הנער נשׂא כליו לכה ונעברה אל־מצב הערלים האלה אולי יעשׂה יהוה לנו כי אין ליהוה מעצור להושׁיע ברב או במעט׃
\par 7 ויאמר לו נשׂא כליו עשׂה כל־אשׁר בלבבך נטה לך הנני עמך כלבבך׃
\par 8 ויאמר יהונתן הנה אנחנו עברים אל־האנשׁים ונגלינו אליהם׃
\par 9 אם־כה יאמרו אלינו דמו עד־הגיענו אליכם ועמדנו תחתינו ולא נעלה אליהם׃
\par 10 ואם־כה יאמרו עלו עלינו ועלינו כי־נתנם יהוה בידנו וזה־לנו האות׃
\par 11 ויגלו שׁניהם אל־מצב פלשׁתים ויאמרו פלשׁתים הנה עברים יצאים מן־החרים אשׁר התחבאו־שׁם׃
\par 12 ויענו אנשׁי המצבה את־יונתן ואת־נשׂא כליו ויאמרו עלו אלינו ונודיעה אתכם דבר ויאמר יונתן אל־נשׂא כליו עלה אחרי כי־נתנם יהוה ביד ישׂראל׃
\par 13 ויעל יונתן על־ידיו ועל־רגליו ונשׂא כליו אחריו ויפלו לפני יונתן ונשׂא כליו ממותת אחריו׃
\par 14 ותהי המכה הראשׁנה אשׁר הכה יונתן ונשׂא כליו כעשׂרים אישׁ כבחצי מענה צמד שׂדה׃
\par 15 ותהי חרדה במחנה בשׂדה ובכל־העם המצב והמשׁחית חרדו גם־המה ותרגז הארץ ותהי לחרדת אלהים׃
\par 16 ויראו הצפים לשׁאול בגבעת בנימן והנה ההמון נמוג וילך והלם׃
\par 17 ויאמר שׁאול לעם אשׁר אתו פקדו־נא וראו מי הלך מעמנו ויפקדו והנה אין יונתן ונשׂא כליו׃
\par 18 ויאמר שׁאול לאחיה הגישׁה ארון האלהים כי־היה ארון האלהים ביום ההוא ובני ישׂראל׃
\par 19 ויהי עד דבר שׁאול אל־הכהן וההמון אשׁר במחנה פלשׁתים וילך הלוך ורב ויאמר שׁאול אל־הכהן אסף ידך׃
\par 20 ויזעק שׁאול וכל־העם אשׁר אתו ויבאו עד־המלחמה והנה היתה חרב אישׁ ברעהו מהומה גדולה מאד׃
\par 21 והעברים היו לפלשׁתים כאתמול שׁלשׁום אשׁר עלו עמם במחנה סביב וגם־המה להיות עם־ישׂראל אשׁר עם־שׁאול ויונתן׃
\par 22 וכל אישׁ ישׂראל המתחבאים בהר־אפרים שׁמעו כי־נסו פלשׁתים וידבקו גם־המה אחריהם במלחמה׃
\par 23 ויושׁע יהוה ביום ההוא את־ישׂראל והמלחמה עברה את־בית און׃
\par 24 ואישׁ־ישׂראל נגשׂ ביום ההוא ויאל שׁאול את־העם לאמר ארור האישׁ אשׁר־יאכל לחם עד־הערב ונקמתי מאיבי ולא טעם כל־העם לחם׃
\par 25 וכל־הארץ באו ביער ויהי דבשׁ על־פני השׂדה׃
\par 26 ויבא העם אל־היער והנה הלך דבשׁ ואין־משׂיג ידו אל־פיו כי־ירא העם את־השׁבעה׃
\par 27 ויונתן לא־שׁמע בהשׁביע אביו את־העם וישׁלח את־קצה המטה אשׁר בידו ויטבל אותה ביערת הדבשׁ וישׁב ידו אל־פיו ותראנה עיניו׃
\par 28 ויען אישׁ מהעם ויאמר השׁבע השׁביע אביך את־העם לאמר ארור האישׁ אשׁר־יאכל לחם היום ויעף העם׃
\par 29 ויאמר יונתן עכר אבי את־הארץ ראו־נא כי־ארו עיני כי טעמתי מעט דבשׁ הזה׃
\par 30 אף כי לוא אכל אכל היום העם משׁלל איביו אשׁר מצא כי עתה לא־רבתה מכה בפלשׁתים׃
\par 31 ויכו ביום ההוא בפלשׁתים ממכמשׂ אילנה ויעף העם מאד׃
\par 32 ויעשׂ העם אל־שׁלל ויקחו צאן ובקר ובני בקר וישׁחטו־ארצה ויאכל העם על־הדם׃
\par 33 ויגידו לשׁאול לאמר הנה העם חטאים ליהוה לאכל על־הדם ויאמר בגדתם גלו־אלי היום אבן גדולה׃
\par 34 ויאמר שׁאול פצו בעם ואמרתם להם הגישׁו אלי אישׁ שׁורו ואישׁ שׂיהו ושׁחטתם בזה ואכלתם ולא־תחטאו ליהוה לאכל אל־הדם ויגשׁו כל־העם אישׁ שׁורו בידו הלילה וישׁחטו־שׁם׃
\par 35 ויבן שׁאול מזבח ליהוה אתו החל לבנות מזבח ליהוה׃
\par 36 ויאמר שׁאול נרדה אחרי פלשׁתים לילה ונבזה בהם עד־אור הבקר ולא־נשׁאר בהם אישׁ ויאמרו כל־הטוב בעיניך עשׂה ויאמר הכהן נקרבה הלם אל־האלהים׃
\par 37 וישׁאל שׁאול באלהים הארד אחרי פלשׁתים התתנם ביד ישׂראל ולא ענהו ביום ההוא׃
\par 38 ויאמר שׁאול גשׁו הלם כל פנות העם ודעו וראו במה היתה החטאת הזאת היום׃
\par 39 כי חי־יהוה המושׁיע את־ישׂראל כי אם־ישׁנו ביונתן בני כי מות ימות ואין ענהו מכל־העם׃
\par 40 ויאמר אל־כל־ישׂראל אתם תהיו לעבר אחד ואני ויונתן בני נהיה לעבר אחד ויאמרו העם אל־שׁאול הטוב בעיניך עשׂה׃
\par 41 ויאמר שׁאול אל־יהוה אלהי ישׂראל הבה תמים וילכד יונתן ושׁאול והעם יצאו׃
\par 42 ויאמר שׁאול הפילו ביני ובין יונתן בני וילכד יונתן׃
\par 43 ויאמר שׁאול אל־יונתן הגידה לי מה עשׂיתה ויגד־לו יונתן ויאמר טעם טעמתי בקצה המטה אשׁר־בידי מעט דבשׁ הנני אמות׃
\par 44 ויאמר שׁאול כה־יעשׂה אלהים וכה יוסף כי־מות תמות יונתן׃
\par 45 ויאמר העם אל־שׁאול היונתן ימות אשׁר עשׂה הישׁועה הגדולה הזאת בישׂראל חלילה חי־יהוה אם־יפל משׂערת ראשׁו ארצה כי־עם־אלהים עשׂה היום הזה ויפדו העם את־יונתן ולא־מת׃
\par 46 ויעל שׁאול מאחרי פלשׁתים ופלשׁתים הלכו למקומם׃
\par 47 ושׁאול לכד המלוכה על־ישׂראל וילחם סביב בכל־איביו במואב ובבני־עמון ובאדום ובמלכי צובה ובפלשׁתים ובכל אשׁר־יפנה ירשׁיע׃
\par 48 ויעשׂ חיל ויך את־עמלק ויצל את־ישׂראל מיד שׁסהו׃
\par 49 ויהיו בני שׁאול יונתן וישׁוי ומלכי־שׁוע ושׁם שׁתי בנתיו שׁם הבכירה מרב ושׁם הקטנה מיכל׃
\par 50 ושׁם אשׁת שׁאול אחינעם בת־אחימעץ ושׁם שׂר־צבאו אבינר בן־נר דוד שׁאול׃
\par 51 וקישׁ אבי־שׁאול ונר אבי־אבנר בן־אביאל׃
\par 52 ותהי המלחמה חזקה על־פלשׁתים כל ימי שׁאול וראה שׁאול כל־אישׁ גבור וכל־בן־חיל ויאספהו אליו׃

\chapter{15}

\par 1 ויאמר שׁמואל אל־שׁאול אתי שׁלח יהוה למשׁחך למלך על־עמו על־ישׂראל ועתה שׁמע לקול דברי יהוה׃
\par 2 כה אמר יהוה צבאות פקדתי את אשׁר־עשׂה עמלק לישׂראל אשׁר־שׂם לו בדרך בעלתו ממצרים׃
\par 3 עתה לך והכיתה את־עמלק והחרמתם את־כל־אשׁר־לו ולא תחמל עליו והמתה מאישׁ עד־אשׁה מעלל ועד־יונק משׁור ועד־שׂה מגמל ועד־חמור׃
\par 4 וישׁמע שׁאול את־העם ויפקדם בטלאים מאתים אלף רגלי ועשׂרת אלפים את־אישׁ יהודה׃
\par 5 ויבא שׁאול עד־עיר עמלק וירב בנחל׃
\par 6 ויאמר שׁאול אל־הקיני לכו סרו רדו מתוך עמלקי פן־אספך עמו ואתה עשׂיתה חסד עם־כל־בני ישׂראל בעלותם ממצרים ויסר קיני מתוך עמלק׃
\par 7 ויך שׁאול את־עמלק מחוילה בואך שׁור אשׁר על־פני מצרים׃
\par 8 ויתפשׂ את־אגג מלך־עמלק חי ואת־כל־העם החרים לפי־חרב׃
\par 9 ויחמל שׁאול והעם על־אגג ועל־מיטב הצאן והבקר והמשׁנים ועל־הכרים ועל־כל־הטוב ולא אבו החרימם וכל־המלאכה נמבזה ונמס אתה החרימו׃
\par 10 ויהי דבר־יהוה אל־שׁמואל לאמר׃
\par 11 נחמתי כי־המלכתי את־שׁאול למלך כי־שׁב מאחרי ואת־דברי לא הקים ויחר לשׁמואל ויזעק אל־יהוה כל־הלילה׃
\par 12 וישׁכם שׁמואל לקראת שׁאול בבקר ויגד לשׁמואל לאמר בא־שׁאול הכרמלה והנה מציב לו יד ויסב ויעבר וירד הגלגל׃
\par 13 ויבא שׁמואל אל־שׁאול ויאמר לו שׁאול ברוך אתה ליהוה הקימתי את־דבר יהוה׃
\par 14 ויאמר שׁמואל ומה קול־הצאן הזה באזני וקול הבקר אשׁר אנכי שׁמע׃
\par 15 ויאמר שׁאול מעמלקי הביאום אשׁר חמל העם על־מיטב הצאן והבקר למען זבח ליהוה אלהיך ואת־היותר החרמנו׃
\par 16 ויאמר שׁמואל אל־שׁאול הרף ואגידה לך את אשׁר דבר יהוה אלי הלילה ויאמרו לו דבר׃
\par 17 ויאמר שׁמואל הלוא אם־קטן אתה בעיניך ראשׁ שׁבטי ישׂראל אתה וימשׁחך יהוה למלך על־ישׂראל׃
\par 18 וישׁלחך יהוה בדרך ויאמר לך והחרמתה את־החטאים את־עמלק ונלחמת בו עד כלותם אתם׃
\par 19 ולמה לא־שׁמעת בקול יהוה ותעט אל־השׁלל ותעשׂ הרע בעיני יהוה׃
\par 20 ויאמר שׁאול אל־שׁמואל אשׁר שׁמעתי בקול יהוה ואלך בדרך אשׁר־שׁלחני יהוה ואביא את־אגג מלך עמלק ואת־עמלק החרמתי׃
\par 21 ויקח העם מהשׁלל צאן ובקר ראשׁית החרם לזבח ליהוה אלהיך בגלגל׃
\par 22 ויאמר שׁמואל החפץ ליהוה בעלות וזבחים כשׁמע בקול יהוה הנה שׁמע מזבח טוב להקשׁיב מחלב אילים׃
\par 23 כי חטאת־קסם מרי ואון ותרפים הפצר יען מאסת את־דבר יהוה וימאסך ממלך׃
\par 24 ויאמר שׁאול אל־שׁמואל חטאתי כי־עברתי את־פי־יהוה ואת־דבריך כי יראתי את־העם ואשׁמע בקולם׃
\par 25 ועתה שׂא נא את־חטאתי ושׁוב עמי ואשׁתחוה ליהוה׃
\par 26 ויאמר שׁמואל אל־שׁאול לא אשׁוב עמך כי מאסתה את־דבר יהוה וימאסך יהוה מהיות מלך על־ישׂראל׃
\par 27 ויסב שׁמואל ללכת ויחזק בכנף־מעילו ויקרע׃
\par 28 ויאמר אליו שׁמואל קרע יהוה את־ממלכות ישׂראל מעליך היום ונתנה לרעך הטוב ממך׃
\par 29 וגם נצח ישׂראל לא ישׁקר ולא ינחם כי לא אדם הוא להנחם׃
\par 30 ויאמר חטאתי עתה כבדני נא נגד זקני־עמי ונגד ישׂראל ושׁוב עמי והשׁתחויתי ליהוה אלהיך׃
\par 31 וישׁב שׁמואל אחרי שׁאול וישׁתחו שׁאול ליהוה׃
\par 32 ויאמר שׁמואל הגישׁו אלי את־אגג מלך עמלק וילך אליו אגג מעדנת ויאמר אגג אכן סר מר־המות׃
\par 33 ויאמר שׁמואל כאשׁר שׁכלה נשׁים חרבך כן־תשׁכל מנשׁים אמך וישׁסף שׁמואל את־אגג לפני יהוה בגלגל׃
\par 34 וילך שׁמואל הרמתה ושׁאול עלה אל־ביתו גבעת שׁאול׃
\par 35 ולא־יסף שׁמואל לראות את־שׁאול עד־יום מותו כי־התאבל שׁמואל אל־שׁאול ויהוה נחם כי־המליך את־שׁאול על־ישׂראל׃

\chapter{16}

\par 1 ויאמר יהוה אל־שׁמואל עד־מתי אתה מתאבל אל־שׁאול ואני מאסתיו ממלך על־ישׂראל מלא קרנך שׁמן ולך אשׁלחך אל־ישׁי בית־הלחמי כי־ראיתי בבניו לי מלך׃
\par 2 ויאמר שׁמואל איך אלך ושׁמע שׁאול והרגני ויאמר יהוה עגלת בקר תקח בידך ואמרת לזבח ליהוה באתי׃
\par 3 וקראת לישׁי בזבח ואנכי אודיעך את אשׁר־תעשׂה ומשׁחת לי את אשׁר־אמר אליך׃
\par 4 ויעשׂ שׁמואל את אשׁר דבר יהוה ויבא בית לחם ויחרדו זקני העיר לקראתו ויאמר שׁלם בואך׃
\par 5 ויאמר שׁלום לזבח ליהוה באתי התקדשׁו ובאתם אתי בזבח ויקדשׁ את־ישׁי ואת־בניו ויקרא להם לזבח׃
\par 6 ויהי בבואם וירא את־אליאב ויאמר אך נגד יהוה משׁיחו׃
\par 7 ויאמר יהוה אל־שׁמואל אל־תבט אל־מראהו ואל־גבה קומתו כי מאסתיהו כי לא אשׁר יראה האדם כי האדם יראה לעינים ויהוה יראה ללבב׃
\par 8 ויקרא ישׁי אל־אבינדב ויעברהו לפני שׁמואל ויאמר גם־בזה לא־בחר יהוה׃
\par 9 ויעבר ישׁי שׁמה ויאמר גם־בזה לא־בחר יהוה׃
\par 10 ויעבר ישׁי שׁבעת בניו לפני שׁמואל ויאמר שׁמואל אל־ישׁי לא־בחר יהוה באלה׃
\par 11 ויאמר שׁמואל אל־ישׁי התמו הנערים ויאמר עוד שׁאר הקטן והנה רעה בצאן ויאמר שׁמואל אל־ישׁי שׁלחה וקחנו כי לא־נסב עד־באו פה׃
\par 12 וישׁלח ויביאהו והוא אדמוני עם־יפה עינים וטוב ראי ויאמר יהוה קום משׁחהו כי־זה הוא׃
\par 13 ויקח שׁמואל את־קרן השׁמן וימשׁח אתו בקרב אחיו ותצלח רוח־יהוה אל־דוד מהיום ההוא ומעלה ויקם שׁמואל וילך הרמתה׃
\par 14 ורוח יהוה סרה מעם שׁאול ובעתתו רוח־רעה מאת יהוה׃
\par 15 ויאמרו עבדי־שׁאול אליו הנה־נא רוח־אלהים רעה מבעתך׃
\par 16 יאמר־נא אדננו עבדיך לפניך יבקשׁו אישׁ ידע מנגן בכנור והיה בהיות עליך רוח־אלהים רעה ונגן בידו וטוב לך׃
\par 17 ויאמר שׁאול אל־עבדיו ראו־נא לי אישׁ מיטיב לנגן והביאותם אלי׃
\par 18 ויען אחד מהנערים ויאמר הנה ראיתי בן לישׁי בית הלחמי ידע נגן וגבור חיל ואישׁ מלחמה ונבון דבר ואישׁ תאר ויהוה עמו׃
\par 19 וישׁלח שׁאול מלאכים אל־ישׁי ויאמר שׁלחה אלי את־דוד בנך אשׁר בצאן׃
\par 20 ויקח ישׁי חמור לחם ונאד יין וגדי עזים אחד וישׁלח ביד־דוד בנו אל־שׁאול׃
\par 21 ויבא דוד אל־שׁאול ויעמד לפניו ויאהבהו מאד ויהי־לו נשׂא כלים׃
\par 22 וישׁלח שׁאול אל־ישׁי לאמר יעמד־נא דוד לפני כי־מצא חן בעיני׃
\par 23 והיה בהיות רוח־אלהים אל־שׁאול ולקח דוד את־הכנור ונגן בידו ורוח לשׁאול וטוב לו וסרה מעליו רוח הרעה׃

\chapter{17}

\par 1 ויאספו פלשׁתים את־מחניהם למלחמה ויאספו שׂכה אשׁר ליהודה ויחנו בין־שׂוכה ובין־עזקה באפס דמים׃
\par 2 ושׁאול ואישׁ־ישׂראל נאספו ויחנו בעמק האלה ויערכו מלחמה לקראת פלשׁתים׃
\par 3 ופלשׁתים עמדים אל־ההר מזה וישׂראל עמדים אל־ההר מזה והגיא ביניהם׃
\par 4 ויצא אישׁ־הבנים ממחנות פלשׁתים גלית שׁמו מגת גבהו שׁשׁ אמות וזרת׃
\par 5 וכובע נחשׁת על־ראשׁו ושׁריון קשׂקשׂים הוא לבושׁ ומשׁקל השׁריון חמשׁת־אלפים שׁקלים נחשׁת׃
\par 6 ומצחת נחשׁת על־רגליו וכידון נחשׁת בין כתפיו׃
\par 7 וחץ חניתו כמנור ארגים ולהבת חניתו שׁשׁ־מאות שׁקלים ברזל ונשׂא הצנה הלך לפניו׃
\par 8 ויעמד ויקרא אל־מערכת ישׂראל ויאמר להם למה תצאו לערך מלחמה הלוא אנכי הפלשׁתי ואתם עבדים לשׁאול ברו־לכם אישׁ וירד אלי׃
\par 9 אם־יוכל להלחם אתי והכני והיינו לכם לעבדים ואם־אני אוכל־לו והכיתיו והייתם לנו לעבדים ועבדתם אתנו׃
\par 10 ויאמר הפלשׁתי אני חרפתי את־מערכות ישׂראל היום הזה תנו־לי אישׁ ונלחמה יחד׃
\par 11 וישׁמע שׁאול וכל־ישׂראל את־דברי הפלשׁתי האלה ויחתו ויראו מאד׃
\par 12 ודוד בן־אישׁ אפרתי הזה מבית לחם יהודה ושׁמו ישׁי ולו שׁמנה בנים והאישׁ בימי שׁאול זקן בא באנשׁים׃
\par 13 וילכו שׁלשׁת בני־ישׁי הגדלים הלכו אחרי־שׁאול למלחמה ושׁם שׁלשׁת בניו אשׁר הלכו במלחמה אליאב הבכור ומשׁנהו אבינדב והשׁלשׁי שׁמה׃
\par 14 ודוד הוא הקטן ושׁלשׁה הגדלים הלכו אחרי שׁאול׃
\par 15 ודוד הלך ושׁב מעל שׁאול לרעות את־צאן אביו בית־לחם׃
\par 16 ויגשׁ הפלשׁתי השׁכם והערב ויתיצב ארבעים יום׃
\par 17 ויאמר ישׁי לדוד בנו קח־נא לאחיך איפת הקליא הזה ועשׂרה לחם הזה והרץ המחנה לאחיך׃
\par 18 ואת עשׂרת חרצי החלב האלה תביא לשׂר־האלף ואת־אחיך תפקד לשׁלום ואת־ערבתם תקח׃
\par 19 ושׁאול והמה וכל־אישׁ ישׂראל בעמק האלה נלחמים עם־פלשׁתים׃
\par 20 וישׁכם דוד בבקר ויטשׁ את־הצאן על־שׁמר וישׂא וילך כאשׁר צוהו ישׁי ויבא המעגלה והחיל היצא אל־המערכה והרעו במלחמה׃
\par 21 ותערך ישׂראל ופלשׁתים מערכה לקראת מערכה׃
\par 22 ויטשׁ דוד את־הכלים מעליו על־יד שׁומר הכלים וירץ המערכה ויבא וישׁאל לאחיו לשׁלום׃
\par 23 והוא מדבר עמם והנה אישׁ הבנים עולה גלית הפלשׁתי שׁמו מגת ממערות פלשׁתים וידבר כדברים האלה וישׁמע דוד׃
\par 24 וכל אישׁ ישׂראל בראותם את־האישׁ וינסו מפניו וייראו מאד׃
\par 25 ויאמר אישׁ ישׂראל הראיתם האישׁ העלה הזה כי לחרף את־ישׂראל עלה והיה האישׁ אשׁר־יכנו יעשׁרנו המלך עשׁר גדול ואת־בתו יתן־לו ואת בית אביו יעשׂה חפשׁי בישׂראל׃
\par 26 ויאמר דוד אל־האנשׁים העמדים עמו לאמר מה־יעשׂה לאישׁ אשׁר יכה את־הפלשׁתי הלז והסיר חרפה מעל ישׂראל כי מי הפלשׁתי הערל הזה כי חרף מערכות אלהים חיים׃
\par 27 ויאמר לו העם כדבר הזה לאמר כה יעשׂה לאישׁ אשׁר יכנו׃
\par 28 וישׁמע אליאב אחיו הגדול בדברו אל־האנשׁים ויחר־אף אליאב בדוד ויאמר למה־זה ירדת ועל־מי נטשׁת מעט הצאן ההנה במדבר אני ידעתי את־זדנך ואת רע לבבך כי למען ראות המלחמה ירדת׃
\par 29 ויאמר דוד מה עשׂיתי עתה הלוא דבר הוא׃
\par 30 ויסב מאצלו אל־מול אחר ויאמר כדבר הזה וישׁבהו העם דבר כדבר הראשׁון׃
\par 31 וישׁמעו הדברים אשׁר דבר דוד ויגדו לפני־שׁאול ויקחהו׃
\par 32 ויאמר דוד אל־שׁאול אל־יפל לב־אדם עליו עבדך ילך ונלחם עם־הפלשׁתי הזה׃
\par 33 ויאמר שׁאול אל־דוד לא תוכל ללכת אל־הפלשׁתי הזה להלחם עמו כי־נער אתה והוא אישׁ מלחמה מנעריו׃
\par 34 ויאמר דוד אל־שׁאול רעה היה עבדך לאביו בצאן ובא הארי ואת־הדוב ונשׂא שׂה מהעדר׃
\par 35 ויצאתי אחריו והכתיו והצלתי מפיו ויקם עלי והחזקתי בזקנו והכתיו והמיתיו׃
\par 36 גם את־הארי גם־הדוב הכה עבדך והיה הפלשׁתי הערל הזה כאחד מהם כי חרף מערכת אלהים חיים׃
\par 37 ויאמר דוד יהוה אשׁר הצלני מיד הארי ומיד הדב הוא יצילני מיד הפלשׁתי הזה ויאמר שׁאול אל־דוד לך ויהוה יהיה עמך׃
\par 38 וילבשׁ שׁאול את־דוד מדיו ונתן קובע נחשׁת על־ראשׁו וילבשׁ אתו שׁריון׃
\par 39 ויחגר דוד את־חרבו מעל למדיו ויאל ללכת כי לא־נסה ויאמר דוד אל־שׁאול לא אוכל ללכת באלה כי לא נסיתי ויסרם דוד מעליו׃
\par 40 ויקח מקלו בידו ויבחר־לו חמשׁה חלקי־אבנים מן־הנחל וישׂם אתם בכלי הרעים אשׁר־לו ובילקוט וקלעו בידו ויגשׁ אל־הפלשׁתי׃
\par 41 וילך הפלשׁתי הלך וקרב אל־דוד והאישׁ נשׂא הצנה לפניו׃
\par 42 ויבט הפלשׁתי ויראה את־דוד ויבזהו כי־היה נער ואדמני עם־יפה מראה׃
\par 43 ויאמר הפלשׁתי אל־דוד הכלב אנכי כי־אתה בא־אלי במקלות ויקלל הפלשׁתי את־דוד באלהיו׃
\par 44 ויאמר הפלשׁתי אל־דוד לכה אלי ואתנה את־בשׂרך לעוף השׁמים ולבהמת השׂדה׃
\par 45 ויאמר דוד אל־הפלשׁתי אתה בא אלי בחרב ובחנית ובכידון ואנכי בא־אליך בשׁם יהוה צבאות אלהי מערכות ישׂראל אשׁר חרפת׃
\par 46 היום הזה יסגרך יהוה בידי והכיתך והסרתי את־ראשׁך מעליך ונתתי פגר מחנה פלשׁתים היום הזה לעוף השׁמים ולחית הארץ וידעו כל־הארץ כי ישׁ אלהים לישׂראל׃
\par 47 וידעו כל־הקהל הזה כי־לא בחרב ובחנית יהושׁיע יהוה כי ליהוה המלחמה ונתן אתכם בידנו׃
\par 48 והיה כי־קם הפלשׁתי וילך ויקרב לקראת דוד וימהר דוד וירץ המערכה לקראת הפלשׁתי׃
\par 49 וישׁלח דוד את־ידו אל־הכלי ויקח משׁם אבן ויקלע ויך את־הפלשׁתי אל־מצחו ותטבע האבן במצחו ויפל על־פניו ארצה׃
\par 50 ויחזק דוד מן־הפלשׁתי בקלע ובאבן ויך את־הפלשׁתי וימיתהו וחרב אין ביד־דוד׃
\par 51 וירץ דוד ויעמד אל־הפלשׁתי ויקח את־חרבו וישׁלפה מתערה וימתתהו ויכרת־בה את־ראשׁו ויראו הפלשׁתים כי־מת גבורם וינסו׃
\par 52 ויקמו אנשׁי ישׂראל ויהודה וירעו וירדפו את־הפלשׁתים עד־בואך גיא ועד שׁערי עקרון ויפלו חללי פלשׁתים בדרך שׁערים ועד־גת ועד־עקרון׃
\par 53 וישׁבו בני ישׂראל מדלק אחרי פלשׁתים וישׁסו את־מחניהם׃
\par 54 ויקח דוד את־ראשׁ הפלשׁתי ויבאהו ירושׁלם ואת־כליו שׂם באהלו׃
\par 55 וכראות שׁאול את־דוד יצא לקראת הפלשׁתי אמר אל־אבנר שׂר הצבא בן־מי־זה הנער אבנר ויאמר אבנר חי־נפשׁך המלך אם־ידעתי׃
\par 56 ויאמר המלך שׁאל אתה בן־מי־זה העלם׃
\par 57 וכשׁוב דוד מהכות את־הפלשׁתי ויקח אתו אבנר ויבאהו לפני שׁאול וראשׁ הפלשׁתי בידו׃
\par 58 ויאמר אליו שׁאול בן־מי אתה הנער ויאמר דוד בן־עבדך ישׁי בית הלחמי׃

\chapter{18}

\par 1 ויהי ככלתו לדבר אל־שׁאול ונפשׁ יהונתן נקשׁרה בנפשׁ דוד ויאהבו יהונתן כנפשׁו׃
\par 2 ויקחהו שׁאול ביום ההוא ולא נתנו לשׁוב בית אביו׃
\par 3 ויכרת יהונתן ודוד ברית באהבתו אתו כנפשׁו׃
\par 4 ויתפשׁט יהונתן את־המעיל אשׁר עליו ויתנהו לדוד ומדיו ועד־חרבו ועד־קשׁתו ועד־חגרו׃
\par 5 ויצא דוד בכל אשׁר ישׁלחנו שׁאול ישׂכיל וישׂמהו שׁאול על אנשׁי המלחמה וייטב בעיני כל־העם וגם בעיני עבדי שׁאול׃
\par 6 ויהי בבואם בשׁוב דוד מהכות את־הפלשׁתי ותצאנה הנשׁים מכל־ערי ישׂראל לשׁור והמחלות לקראת שׁאול המלך בתפים בשׂמחה ובשׁלשׁים׃
\par 7 ותענינה הנשׁים המשׂחקות ותאמרן הכה שׁאול באלפו ודוד ברבבתיו׃
\par 8 ויחר לשׁאול מאד וירע בעיניו הדבר הזה ויאמר נתנו לדוד רבבות ולי נתנו האלפים ועוד לו אך המלוכה׃
\par 9 ויהי שׁאול עון את־דוד מהיום ההוא והלאה׃
\par 10 ויהי ממחרת ותצלח רוח אלהים רעה אל־שׁאול ויתנבא בתוך־הבית ודוד מנגן בידו כיום ביום והחנית ביד־שׁאול׃
\par 11 ויטל שׁאול את־החנית ויאמר אכה בדוד ובקיר ויסב דוד מפניו פעמים׃
\par 12 וירא שׁאול מלפני דוד כי־היה יהוה עמו ומעם שׁאול סר׃
\par 13 ויסרהו שׁאול מעמו וישׂמהו לו שׂר־אלף ויצא ויבא לפני העם׃
\par 14 ויהי דוד לכל־דרכו משׂכיל ויהוה עמו׃
\par 15 וירא שׁאול אשׁר־הוא משׂכיל מאד ויגר מפניו׃
\par 16 וכל־ישׂראל ויהודה אהב את־דוד כי־הוא יוצא ובא לפניהם׃
\par 17 ויאמר שׁאול אל־דוד הנה בתי הגדולה מרב אתה אתן־לך לאשׁה אך היה־לי לבן־חיל והלחם מלחמות יהוה ושׁאול אמר אל־תהי ידי בו ותהי־בו יד־פלשׁתים׃
\par 18 ויאמר דוד אל־שׁאול מי אנכי ומי חיי משׁפחת אבי בישׂראל כי־אהיה חתן למלך׃
\par 19 ויהי בעת תת את־מרב בת־שׁאול לדוד והיא נתנה לעדריאל המחלתי לאשׁה׃
\par 20 ותאהב מיכל בת־שׁאול את־דוד ויגדו לשׁאול וישׁר הדבר בעיניו׃
\par 21 ויאמר שׁאול אתננה לו ותהי־לו למוקשׁ ותהי־בו יד־פלשׁתים ויאמר שׁאול אל־דוד בשׁתים תתחתן בי היום׃
\par 22 ויצו שׁאול את־עבדו דברו אל־דוד בלט לאמר הנה חפץ בך המלך וכל־עבדיו אהבוך ועתה התחתן במלך׃
\par 23 וידברו עבדי שׁאול באזני דוד את־הדברים האלה ויאמר דוד הנקלה בעיניכם התחתן במלך ואנכי אישׁ־רשׁ ונקלה׃
\par 24 ויגדו עבדי שׁאול לו לאמר כדברים האלה דבר דוד׃
\par 25 ויאמר שׁאול כה־תאמרו לדוד אין־חפץ למלך במהר כי במאה ערלות פלשׁתים להנקם באיבי המלך ושׁאול חשׁב להפיל את־דוד ביד־פלשׁתים׃
\par 26 ויגדו עבדיו לדוד את־הדברים האלה וישׁר הדבר בעיני דוד להתחתן במלך ולא מלאו הימים׃
\par 27 ויקם דוד וילך הוא ואנשׁיו ויך בפלשׁתים מאתים אישׁ ויבא דוד את־ערלתיהם וימלאום למלך להתחתן במלך ויתן־לו שׁאול את־מיכל בתו לאשׁה׃
\par 28 וירא שׁאול וידע כי יהוה עם־דוד ומיכל בת־שׁאול אהבתהו׃
\par 29 ויאסף שׁאול לרא מפני דוד עוד ויהי שׁאול איב את־דוד כל־הימים׃
\par 30 ויצאו שׂרי פלשׁתים ויהי מדי צאתם שׂכל דוד מכל עבדי שׁאול וייקר שׁמו מאד׃

\chapter{19}

\par 1 וידבר שׁאול אל־יונתן בנו ואל־כל־עבדיו להמית את־דוד ויהונתן בן־שׁאול חפץ בדוד מאד׃
\par 2 ויגד יהונתן לדוד לאמר מבקשׁ שׁאול אבי להמיתך ועתה השׁמר־נא בבקר וישׁבת בסתר ונחבאת׃
\par 3 ואני אצא ועמדתי ליד־אבי בשׂדה אשׁר אתה שׁם ואני אדבר בך אל־אבי וראיתי מה והגדתי לך׃
\par 4 וידבר יהונתן בדוד טוב אל־שׁאול אביו ויאמר אליו אל־יחטא המלך בעבדו בדוד כי לוא חטא לך וכי מעשׂיו טוב־לך מאד׃
\par 5 וישׂם את־נפשׁו בכפו ויך את־הפלשׁתי ויעשׂ יהוה תשׁועה גדולה לכל־ישׂראל ראית ותשׂמח ולמה תחטא בדם נקי להמית את־דוד חנם׃
\par 6 וישׁמע שׁאול בקול יהונתן וישׁבע שׁאול חי־יהוה אם־יומת׃
\par 7 ויקרא יהונתן לדוד ויגד־לו יהונתן את כל־הדברים האלה ויבא יהונתן את־דוד אל־שׁאול ויהי לפניו כאתמול שׁלשׁום׃
\par 8 ותוסף המלחמה להיות ויצא דוד וילחם בפלשׁתים ויך בהם מכה גדולה וינסו מפניו׃
\par 9 ותהי רוח יהוה רעה אל־שׁאול והוא בביתו יושׁב וחניתו בידו ודוד מנגן ביד׃
\par 10 ויבקשׁ שׁאול להכות בחנית בדוד ובקיר ויפטר מפני שׁאול ויך את־החנית בקיר ודוד נס וימלט בלילה הוא׃
\par 11 וישׁלח שׁאול מלאכים אל־בית דוד לשׁמרו ולהמיתו בבקר ותגד לדוד מיכל אשׁתו לאמר אם־אינך ממלט את־נפשׁך הלילה מחר אתה מומת׃
\par 12 ותרד מיכל את־דוד בעד החלון וילך ויברח וימלט׃
\par 13 ותקח מיכל את־התרפים ותשׂם אל־המטה ואת כביר העזים שׂמה מראשׁתיו ותכס בבגד׃
\par 14 וישׁלח שׁאול מלאכים לקחת את־דוד ותאמר חלה הוא׃
\par 15 וישׁלח שׁאול את־המלאכים לראות את־דוד לאמר העלו אתו במטה אלי להמתו׃
\par 16 ויבאו המלאכים והנה התרפים אל־המטה וכביר העזים מראשׁתיו׃
\par 17 ויאמר שׁאול אל־מיכל למה ככה רמיתני ותשׁלחי את־איבי וימלט ותאמר מיכל אל־שׁאול הוא־אמר אלי שׁלחני למה אמיתך׃
\par 18 ודוד ברח וימלט ויבא אל־שׁמואל הרמתה ויגד־לו את כל־אשׁר עשׂה־לו שׁאול וילך הוא ושׁמואל וישׁבו בנוית׃
\par 19 ויגד לשׁאול לאמר הנה דוד בנוית ברמה׃
\par 20 וישׁלח שׁאול מלאכים לקחת את־דוד וירא את־להקת הנביאים נבאים ושׁמואל עמד נצב עליהם ותהי על־מלאכי שׁאול רוח אלהים ויתנבאו גם־המה׃
\par 21 ויגדו לשׁאול וישׁלח מלאכים אחרים ויתנבאו גם־המה ויסף שׁאול וישׁלח מלאכים שׁלשׁים ויתנבאו גם־המה׃
\par 22 וילך גם־הוא הרמתה ויבא עד־בור הגדול אשׁר בשׂכו וישׁאל ויאמר איפה שׁמואל ודוד ויאמר הנה בנוית ברמה׃
\par 23 וילך שׁם אל־נוית ברמה ותהי עליו גם־הוא רוח אלהים וילך הלוך ויתנבא עד־באו בנוית ברמה׃
\par 24 ויפשׁט גם־הוא בגדיו ויתנבא גם־הוא לפני שׁמואל ויפל ערם כל־היום ההוא וכל־הלילה על־כן יאמרו הגם שׁאול בנביאם׃

\chapter{20}

\par 1 ויברח דוד מנוות ברמה ויבא ויאמר לפני יהונתן מה עשׂיתי מה־עוני ומה־חטאתי לפני אביך כי מבקשׁ את־נפשׁי׃
\par 2 ויאמר לו חלילה לא תמות הנה לו עשׁה אבי דבר גדול או דבר קטן ולא יגלה את־אזני ומדוע יסתיר אבי ממני את־הדבר הזה אין זאת׃
\par 3 וישׁבע עוד דוד ויאמר ידע ידע אביך כי־מצאתי חן בעיניך ויאמר אל־ידע־זאת יהונתן פן־יעצב ואולם חי־יהוה וחי נפשׁך כי כפשׂע ביני ובין המות׃
\par 4 ויאמר יהונתן אל־דוד מה־תאמר נפשׁך ואעשׂה־לך׃
\par 5 ויאמר דוד אל־יהונתן הנה־חדשׁ מחר ואנכי ישׁב־אשׁב עם־המלך לאכול ושׁלחתני ונסתרתי בשׂדה עד הערב השׁלשׁית׃
\par 6 אם־פקד יפקדני אביך ואמרת נשׁאל נשׁאל ממני דוד לרוץ בית־לחם עירו כי זבח הימים שׁם לכל־המשׁפחה׃
\par 7 אם־כה יאמר טוב שׁלום לעבדך ואם־חרה יחרה לו דע כי־כלתה הרעה מעמו׃
\par 8 ועשׂית חסד על־עבדך כי בברית יהוה הבאת את־עבדך עמך ואם־ישׁ־בי עון המיתני אתה ועד־אביך למה־זה תביאני׃
\par 9 ויאמר יהונתן חלילה לך כי אם־ידע אדע כי־כלתה הרעה מעם אבי לבוא עליך ולא אתה אגיד לך׃
\par 10 ויאמר דוד אל־יהונתן מי יגיד לי או מה־יענך אביך קשׁה׃
\par 11 ויאמר יהונתן אל־דוד לכה ונצא השׂדה ויצאו שׁניהם השׂדה׃
\par 12 ויאמר יהונתן אל־דוד יהוה אלהי ישׂראל כי־אחקר את־אבי כעת מחר השׁלשׁית והנה־טוב אל־דוד ולא־אז אשׁלח אליך וגליתי את־אזנך׃
\par 13 כה־יעשׂה יהוה ליהונתן וכה יסיף כי־ייטב אל־אבי את־הרעה עליך וגליתי את־אזנך ושׁלחתיך והלכת לשׁלום ויהי יהוה עמך כאשׁר היה עם־אבי׃
\par 14 ולא אם־עודני חי ולא־תעשׂה עמדי חסד יהוה ולא אמות׃
\par 15 ולא־תכרת את־חסדך מעם ביתי עד־עולם ולא בהכרת יהוה את־איבי דוד אישׁ מעל פני האדמה׃
\par 16 ויכרת יהונתן עם־בית דוד ובקשׁ יהוה מיד איבי דוד׃
\par 17 ויוסף יהונתן להשׁביע את־דוד באהבתו אתו כי־אהבת נפשׁו אהבו׃
\par 18 ויאמר־לו יהונתן מחר חדשׁ ונפקדת כי יפקד מושׁבך׃
\par 19 ושׁלשׁת תרד מאד ובאת אל־המקום אשׁר־נסתרת שׁם ביום המעשׂה וישׁבת אצל האבן האזל׃
\par 20 ואני שׁלשׁת החצים צדה אורה לשׁלח־לי למטרה׃
\par 21 והנה אשׁלח את־הנער לך מצא את־החצים אם־אמר אמר לנער הנה החצים ממך והנה קחנו ובאה כי־שׁלום לך ואין דבר חי־יהוה׃
\par 22 ואם־כה אמר לעלם הנה החצים ממך והלאה לך כי שׁלחך יהוה׃
\par 23 והדבר אשׁר דברנו אני ואתה הנה יהוה ביני ובינך עד־עולם׃
\par 24 ויסתר דוד בשׂדה ויהי החדשׁ וישׁב המלך על־הלחם לאכול׃
\par 25 וישׁב המלך על־מושׁבו כפעם בפעם אל־מושׁב הקיר ויקם יהונתן וישׁב אבנר מצד שׁאול ויפקד מקום דוד׃
\par 26 ולא־דבר שׁאול מאומה ביום ההוא כי אמר מקרה הוא בלתי טהור הוא כי־לא טהור׃
\par 27 ויהי ממחרת החדשׁ השׁני ויפקד מקום דוד ויאמר שׁאול אל־יהונתן בנו מדוע לא־בא בן־ישׁי גם־תמול גם־היום אל־הלחם׃
\par 28 ויען יהונתן את־שׁאול נשׁאל נשׁאל דוד מעמדי עד־בית לחם׃
\par 29 ויאמר שׁלחני נא כי זבח משׁפחה לנו בעיר והוא צוה־לי אחי ועתה אם־מצאתי חן בעיניך אמלטה נא ואראה את־אחי על־כן לא־בא אל־שׁלחן המלך׃
\par 30 ויחר־אף שׁאול ביהונתן ויאמר לו בן־נעות המרדות הלוא ידעתי כי־בחר אתה לבן־ישׁי לבשׁתך ולבשׁת ערות אמך׃
\par 31 כי כל־הימים אשׁר בן־ישׁי חי על־האדמה לא תכון אתה ומלכותך ועתה שׁלח וקח אתו אלי כי בן־מות הוא׃
\par 32 ויען יהונתן את־שׁאול אביו ויאמר אליו למה יומת מה עשׂה׃
\par 33 ויטל שׁאול את־החנית עליו להכתו וידע יהונתן כי־כלה היא מעם אביו להמית את־דוד׃
\par 34 ויקם יהונתן מעם השׁלחן בחרי־אף ולא־אכל ביום־החדשׁ השׁני לחם כי נעצב אל־דוד כי הכלמו אביו׃
\par 35 ויהי בבקר ויצא יהונתן השׂדה למועד דוד ונער קטן עמו׃
\par 36 ויאמר לנערו רץ מצא נא את־החצים אשׁר אנכי מורה הנער רץ והוא־ירה החצי להעברו׃
\par 37 ויבא הנער עד־מקום החצי אשׁר ירה יהונתן ויקרא יהונתן אחרי הנער ויאמר הלוא החצי ממך והלאה׃
\par 38 ויקרא יהונתן אחרי הנער מהרה חושׁה אל־תעמד וילקט נער יהונתן את־החצי ויבא אל־אדניו׃
\par 39 והנער לא־ידע מאומה אך יהונתן ודוד ידעו את־הדבר׃
\par 40 ויתן יהונתן את־כליו אל־הנער אשׁר־לו ויאמר לו לך הביא העיר׃
\par 41 הנער בא ודוד קם מאצל הנגב ויפל לאפיו ארצה וישׁתחו שׁלשׁ פעמים וישׁקו אישׁ את־רעהו ויבכו אישׁ את־רעהו עד־דוד הגדיל׃
\par 42 ויאמר יהונתן לדוד לך לשׁלום אשׁר נשׁבענו שׁנינו אנחנו בשׁם יהוה לאמר יהוה יהיה ביני ובינך ובין זרעי ובין זרעך עד־עולם׃

\chapter{21}

\par 1 ויקם וילך ויהונתן בא העיר׃
\par 2 ויבא דוד נבה אל־אחימלך הכהן ויחרד אחימלך לקראת דוד ויאמר לו מדוע אתה לבדך ואישׁ אין אתך׃
\par 3 ויאמר דוד לאחימלך הכהן המלך צוני דבר ויאמר אלי אישׁ אל־ידע מאומה את־הדבר אשׁר־אנכי שׁלחך ואשׁר צויתך ואת־הנערים יודעתי אל־מקום פלני אלמוני׃
\par 4 ועתה מה־ישׁ תחת־ידך חמשׁה־לחם תנה בידי או הנמצא׃
\par 5 ויען הכהן את־דוד ויאמר אין־לחם חל אל־תחת ידי כי־אם־לחם קדשׁ ישׁ אם־נשׁמרו הנערים אך מאשׁה׃
\par 6 ויען דוד את־הכהן ויאמר לו כי אם־אשׁה עצרה־לנו כתמול שׁלשׁם בצאתי ויהיו כלי־הנערים קדשׁ והוא דרך חל ואף כי היום יקדשׁ בכלי׃
\par 7 ויתן־לו הכהן קדשׁ כי לא־היה שׁם לחם כי־אם־לחם הפנים המוסרים מלפני יהוה לשׂום לחם חם ביום הלקחו׃
\par 8 ושׁם אישׁ מעבדי שׁאול ביום ההוא נעצר לפני יהוה ושׁמו דאג האדמי אביר הרעים אשׁר לשׁאול׃
\par 9 ויאמר דוד לאחימלך ואין ישׁ־פה תחת־ידך חנית או־חרב כי גם־חרבי וגם־כלי לא־לקחתי בידי כי־היה דבר־המלך נחוץ׃
\par 10 ויאמר הכהן חרב גלית הפלשׁתי אשׁר־הכית בעמק האלה הנה־היא לוטה בשׂמלה אחרי האפוד אם־אתה תקח־לך קח כי אין אחרת זולתה בזה ויאמר דוד אין כמוה תננה לי׃
\par 11 ויקם דוד ויברח ביום־ההוא מפני שׁאול ויבא אל־אכישׁ מלך גת׃
\par 12 ויאמרו עבדי אכישׁ אליו הלוא־זה דוד מלך הארץ הלוא לזה יענו במחלות לאמר הכה שׁאול באלפו ודוד ברבבתו׃
\par 13 וישׂם דוד את־הדברים האלה בלבבו וירא מאד מפני אכישׁ מלך־גת׃
\par 14 וישׁנו את־טעמו בעיניהם ויתהלל בידם ויתו על־דלתות השׁער ויורד רירו אל־זקנו׃
\par 15 ויאמר אכישׁ אל־עבדיו הנה תראו אישׁ משׁתגע למה תביאו אתו אלי׃
\par 16 חסר משׁגעים אני כי־הבאתם את־זה להשׁתגע עלי הזה יבוא אל־ביתי׃

\chapter{22}

\par 1 וילך דוד משׁם וימלט אל־מערת עדלם וישׁמעו אחיו וכל־בית אביו וירדו אליו שׁמה׃
\par 2 ויתקבצו אליו כל־אישׁ מצוק וכל־אישׁ אשׁר־לו נשׁא וכל־אישׁ מר־נפשׁ ויהי עליהם לשׂר ויהיו עמו כארבע מאות אישׁ׃
\par 3 וילך דוד משׁם מצפה מואב ויאמר אל־מלך מואב יצא־נא אבי ואמי אתכם עד אשׁר אדע מה־יעשׂה־לי אלהים׃
\par 4 וינחם את־פני מלך מואב וישׁבו עמו כל־ימי היות־דוד במצודה׃
\par 5 ויאמר גד הנביא אל־דוד לא תשׁב במצודה לך ובאת־לך ארץ יהודה וילך דוד ויבא יער חרת׃
\par 6 וישׁמע שׁאול כי נודע דוד ואנשׁים אשׁר אתו ושׁאול יושׁב בגבעה תחת־האשׁל ברמה וחניתו בידו וכל־עבדיו נצבים עליו׃
\par 7 ויאמר שׁאול לעבדיו הנצבים עליו שׁמעו־נא בני ימיני גם־לכלכם יתן בן־ישׁי שׂדות וכרמים לכלכם ישׂים שׂרי אלפים ושׂרי מאות׃
\par 8 כי קשׁרתם כלכם עלי ואין־גלה את־אזני בכרת־בני עם־בן־ישׁי ואין־חלה מכם עלי וגלה את־אזני כי הקים בני את־עבדי עלי לארב כיום הזה׃
\par 9 ויען דאג האדמי והוא נצב על־עבדי־שׁאול ויאמר ראיתי את־בן־ישׁי בא נבה אל־אחימלך בן־אחטוב׃
\par 10 וישׁאל־לו ביהוה וצידה נתן לו ואת חרב גלית הפלשׁתי נתן לו׃
\par 11 וישׁלח המלך לקרא את־אחימלך בן־אחיטוב הכהן ואת כל־בית אביו הכהנים אשׁר בנב ויבאו כלם אל־המלך׃
\par 12 ויאמר שׁאול שׁמע־נא בן־אחיטוב ויאמר הנני אדני׃
\par 13 ויאמר אלו שׁאול למה קשׁרתם עלי אתה ובן־ישׁי בתתך לו לחם וחרב ושׁאול לו באלהים לקום אלי לארב כיום הזה׃
\par 14 ויען אחימלך את־המלך ויאמר ומי בכל־עבדיך כדוד נאמן וחתן המלך וסר אל־משׁמעתך ונכבד בביתך׃
\par 15 היום החלתי לשׁאול־לו באלהים חלילה לי אל־ישׂם המלך בעבדו דבר בכל־בית אבי כי לא־ידע עבדך בכל־זאת דבר קטן או גדול׃
\par 16 ויאמר המלך מות תמות אחימלך אתה וכל־בית אביך׃
\par 17 ויאמר המלך לרצים הנצבים עליו סבו והמיתו כהני יהוה כי גם־ידם עם־דוד וכי ידעו כי־ברח הוא ולא גלו את־אזנו ולא־אבו עבדי המלך לשׁלח את־ידם לפגע בכהני יהוה׃
\par 18 ויאמר המלך לדויג סב אתה ופגע בכהנים ויסב דויג האדמי ויפגע־הוא בכהנים וימת ביום ההוא שׁמנים וחמשׁה אישׁ נשׂא אפוד בד׃
\par 19 ואת נב עיר־הכהנים הכה לפי־חרב מאישׁ ועד־אשׁה מעולל ועד־יונק ושׁור וחמור ושׂה לפי־חרב׃
\par 20 וימלט בן־אחד לאחימלך בן־אחטוב ושׁמו אביתר ויברח אחרי דוד׃
\par 21 ויגד אביתר לדוד כי הרג שׁאול את כהני יהוה׃
\par 22 ויאמר דוד לאביתר ידעתי ביום ההוא כי־שׁם דויג האדמי כי־הגד יגיד לשׁאול אנכי סבתי בכל־נפשׁ בית אביך׃
\par 23 שׁבה אתי אל־תירא כי אשׁר־יבקשׁ את־נפשׁי יבקשׁ את־נפשׁך כי־משׁמרת אתה עמדי׃

\chapter{23}

\par 1 ויגדו לדוד לאמר הנה פלשׁתים נלחמים בקעילה והמה שׁסים את־הגרנות׃
\par 2 וישׁאל דוד ביהוה לאמר האלך והכיתי בפלשׁתים האלה ויאמר יהוה אל־דוד לך והכית בפלשׁתים והושׁעת את־קעילה׃
\par 3 ויאמרו אנשׁי דוד אליו הנה אנחנו פה ביהודה יראים ואף כי־נלך קעלה אל־מערכות פלשׁתים׃
\par 4 ויוסף עוד דוד לשׁאל ביהוה ויענהו יהוה ויאמר קום רד קעילה כי־אני נתן את־פלשׁתים בידך׃
\par 5 וילך דוד ואנשׁו קעילה וילחם בפלשׁתים וינהג את־מקניהם ויך בהם מכה גדולה וישׁע דוד את ישׁבי קעילה׃
\par 6 ויהי בברח אביתר בן־אחימלך אל־דוד קעילה אפוד ירד בידו׃
\par 7 ויגד לשׁאול כי־בא דוד קעילה ויאמר שׁאול נכר אתו אלהים בידי כי נסגר לבוא בעיר דלתים ובריח׃
\par 8 וישׁמע שׁאול את־כל־העם למלחמה לרדת קעילה לצור אל־דוד ואל־אנשׁיו׃
\par 9 וידע דוד כי עליו שׁאול מחרישׁ הרעה ויאמר אל־אביתר הכהן הגישׁה האפוד׃
\par 10 ויאמר דוד יהוה אלהי ישׂראל שׁמע שׁמע עבדך כי־מבקשׁ שׁאול לבוא אל־קעילה לשׁחת לעיר בעבורי׃
\par 11 היסגרני בעלי קעילה בידו הירד שׁאול כאשׁר שׁמע עבדך יהוה אלהי ישׂראל הגד־נא לעבדך ויאמר יהוה ירד׃
\par 12 ויאמר דוד היסגרו בעלי קעילה אתי ואת־אנשׁי ביד־שׁאול ויאמר יהוה יסגירו׃
\par 13 ויקם דוד ואנשׁיו כשׁשׁ־מאות אישׁ ויצאו מקעלה ויתהלכו באשׁר יתהלכו ולשׁאול הגד כי־נמלט דוד מקעילה ויחדל לצאת׃
\par 14 וישׁב דוד במדבר במצדות וישׁב בהר במדבר־זיף ויבקשׁהו שׁאול כל־הימים ולא־נתנו אלהים בידו׃
\par 15 וירא דוד כי־יצא שׁאול לבקשׁ את־נפשׁו ודוד במדבר־זיף בחרשׁה׃
\par 16 ויקם יהונתן בן־שׁאול וילך אל־דוד חרשׁה ויחזק את־ידו באלהים׃
\par 17 ויאמר אליו אל־תירא כי לא תמצאך יד שׁאול אבי ואתה תמלך על־ישׂראל ואנכי אהיה־לך למשׁנה וגם־שׁאול אבי ידע כן׃
\par 18 ויכרתו שׁניהם ברית לפני יהוה וישׁב דוד בחרשׁה ויהונתן הלך לביתו׃
\par 19 ויעלו זפים אל־שׁאול הגבעתה לאמר הלוא דוד מסתתר עמנו במצדות בחרשׁה בגבעת החכילה אשׁר מימין הישׁימון׃
\par 20 ועתה לכל־אות נפשׁך המלך לרדת רד ולנו הסגירו ביד המלך׃
\par 21 ויאמר שׁאול ברוכים אתם ליהוה כי חמלתם עלי׃
\par 22 לכו־נא הכינו עוד ודעו וראו את־מקומו אשׁר תהיה רגלו מי ראהו שׁם כי אמר אלי ערום יערם הוא׃
\par 23 וראו ודעו מכל המחבאים אשׁר יתחבא שׁם ושׁבתם אלי אל־נכון והלכתי אתכם והיה אם־ישׁנו בארץ וחפשׂתי אתו בכל אלפי יהודה׃
\par 24 ויקומו וילכו זיפה לפני שׁאול ודוד ואנשׁיו במדבר מעון בערבה אל ימין הישׁימון׃
\par 25 וילך שׁאול ואנשׁיו לבקשׁ ויגדו לדוד וירד הסלע וישׁב במדבר מעון וישׁמע שׁאול וירדף אחרי־דוד מדבר מעון׃
\par 26 וילך שׁאול מצד ההר מזה ודוד ואנשׁיו מצד ההר מזה ויהי דוד נחפז ללכת מפני שׁאול ושׁאול ואנשׁיו עטרים אל־דוד ואל־אנשׁיו לתפשׂם׃
\par 27 ומלאך בא אל־שׁאול לאמר מהרה ולכה כי־פשׁטו פלשׁתים על־הארץ׃
\par 28 וישׁב שׁאול מרדף אחרי דוד וילך לקראת פלשׁתים על־כן קראו למקום ההוא סלע המחלקות׃

\chapter{24}

\par 1 ויעל דוד משׁם וישׁב במצדות עין־גדי׃
\par 2 ויהי כאשׁר שׁב שׁאול מאחרי פלשׁתים ויגדו לו לאמר הנה דוד במדבר עין גדי׃
\par 3 ויקח שׁאול שׁלשׁת אלפים אישׁ בחור מכל־ישׂראל וילך לבקשׁ את־דוד ואנשׁיו על־פני צורי היעלים׃
\par 4 ויבא אל־גדרות הצאן על־הדרך ושׁם מערה ויבא שׁאול להסך את־רגליו ודוד ואנשׁיו בירכתי המערה ישׁבים׃
\par 5 ויאמרו אנשׁי דוד אליו הנה היום אשׁר־אמר יהוה אליך הנה אנכי נתן את־איביך בידך ועשׂית לו כאשׁר יטב בעיניך ויקם דוד ויכרת את־כנף־המעיל אשׁר־לשׁאול בלט׃
\par 6 ויהי אחרי־כן ויך לב־דוד אתו על אשׁר כרת את־כנף אשׁר לשׁאול׃
\par 7 ויאמר לאנשׁיו חלילה לי מיהוה אם־אעשׂה את־הדבר הזה לאדני למשׁיח יהוה לשׁלח ידי בו כי־משׁיח יהוה הוא׃
\par 8 וישׁסע דוד את־אנשׁיו בדברים ולא נתנם לקום אל־שׁאול ושׁאול קם מהמערה וילך בדרך׃
\par 9 ויקם דוד אחרי־כן ויצא מן־המערה ויקרא אחרי־שׁאול לאמר אדני המלך ויבט שׁאול אחריו ויקד דוד אפים ארצה וישׁתחו׃
\par 10 ויאמר דוד לשׁאול למה תשׁמע את־דברי אדם לאמר הנה דוד מבקשׁ רעתך׃
\par 11 הנה היום הזה ראו עיניך את אשׁר־נתנך יהוה היום בידי במערה ואמר להרגך ותחס עליך ואמר לא־אשׁלח ידי באדני כי־משׁיח יהוה הוא׃
\par 12 ואבי ראה גם ראה את־כנף מעילך בידי כי בכרתי את־כנף מעילך ולא הרגתיך דע וראה כי אין בידי רעה ופשׁע ולא־חטאתי לך ואתה צדה את־נפשׁי לקחתה׃
\par 13 ישׁפט יהוה ביני ובינך ונקמני יהוה ממך וידי לא תהיה־בך׃
\par 14 כאשׁר יאמר משׁל הקדמני מרשׁעים יצא רשׁע וידי לא תהיה־בך׃
\par 15 אחרי מי יצא מלך ישׂראל אחרי מי אתה רדף אחרי כלב מת אחרי פרעשׁ אחד׃
\par 16 והיה יהוה לדין ושׁפט ביני ובינך וירא וירב את־ריבי וישׁפטני מידך׃
\par 17 ויהי ככלות דוד לדבר את־הדברים האלה אל־שׁאול ויאמר שׁאול הקלך זה בני דוד וישׂא שׁאול קלו ויבך׃
\par 18 ויאמר אל־דוד צדיק אתה ממני כי אתה גמלתני הטובה ואני גמלתיך הרעה׃
\par 19 ואת הגדת היום את אשׁר־עשׂיתה אתי טובה את אשׁר סגרני יהוה בידך ולא הרגתני׃
\par 20 וכי־ימצא אישׁ את־איבו ושׁלחו בדרך טובה ויהוה ישׁלמך טובה תחת היום הזה אשׁר עשׂיתה לי׃
\par 21 ועתה הנה ידעתי כי מלך תמלוך וקמה בידך ממלכת ישׂראל׃
\par 22 ועתה השׁבעה לי ביהוה אם־תכרית את־זרעי אחרי ואם־תשׁמיד את־שׁמי מבית אבי׃
\par 23 וישׁבע דוד לשׁאול וילך שׁאול אל־ביתו ודוד ואנשׁיו עלו על־המצודה׃

\chapter{25}

\par 1 וימת שׁמואל ויקבצו כל־ישׂראל ויספדו־לו ויקברהו בביתו ברמה ויקם דוד וירד אל־מדבר פארן׃
\par 2 ואישׁ במעון ומעשׂהו בכרמל והאישׁ גדול מאד ולו צאן שׁלשׁת־אלפים ואלף עזים ויהי בגזז את־צאנו בכרמל׃
\par 3 ושׁם האישׁ נבל ושׁם אשׁתו אבגיל והאשׁה טובת־שׂכל ויפת תאר והאישׁ קשׁה ורע מעללים והוא כלבו׃
\par 4 וישׁמע דוד במדבר כי־גזז נבל את־צאנו׃
\par 5 וישׁלח דוד עשׂרה נערים ויאמר דוד לנערים עלו כרמלה ובאתם אל־נבל ושׁאלתם־לו בשׁמי לשׁלום׃
\par 6 ואמרתם כה לחי ואתה שׁלום וביתך שׁלום וכל אשׁר־לך שׁלום׃
\par 7 ועתה שׁמעתי כי גזזים לך עתה הרעים אשׁר־לך היו עמנו לא הכלמנום ולא־נפקד להם מאומה כל־ימי היותם בכרמל׃
\par 8 שׁאל את־נעריך ויגידו לך וימצאו הנערים חן בעיניך כי־על־יום טוב בנו תנה־נא את אשׁר תמצא ידך לעבדיך ולבנך לדוד׃
\par 9 ויבאו נערי דוד וידברו אל־נבל ככל־הדברים האלה בשׁם דוד וינוחו׃
\par 10 ויען נבל את־עבדי דוד ויאמר מי דוד ומי בן־ישׁי היום רבו עבדים המתפרצים אישׁ מפני אדניו׃
\par 11 ולקחתי את־לחמי ואת־מימי ואת טבחתי אשׁר טבחתי לגזזי ונתתי לאנשׁים אשׁר לא ידעתי אי מזה המה׃
\par 12 ויהפכו נערי־דוד לדרכם וישׁבו ויבאו ויגדו לו ככל הדברים האלה׃
\par 13 ויאמר דוד לאנשׁיו חגרו אישׁ את־חרבו ויחגרו אישׁ את־חרבו ויחגר גם־דוד את־חרבו ויעלו אחרי דוד כארבע מאות אישׁ ומאתים ישׁבו על־הכלים׃
\par 14 ולאביגיל אשׁת נבל הגיד נער־אחד מהנערים לאמר הנה שׁלח דוד מלאכים מהמדבר לברך את־אדנינו ויעט בהם׃
\par 15 והאנשׁים טבים לנו מאד ולא הכלמנו ולא־פקדנו מאומה כל־ימי התהלכנו אתם בהיותנו בשׂדה׃
\par 16 חומה היו עלינו גם־לילה גם־יומם כל־ימי היותנו עמם רעים הצאן׃
\par 17 ועתה דעי וראי מה־תעשׂי כי־כלתה הרעה אל־אדנינו ועל כל־ביתו והוא בן־בליעל מדבר אליו׃
\par 18 ותמהר אבוגיל ותקח מאתים לחם ושׁנים נבלי־יין וחמשׁ צאן עשׂוות וחמשׁ סאים קלי ומאה צמקים ומאתים דבלים ותשׂם על־החמרים׃
\par 19 ותאמר לנעריה עברו לפני הנני אחריכם באה ולאישׁה נבל לא הגידה׃
\par 20 והיה היא רכבת על־החמור וירדת בסתר ההר והנה דוד ואנשׁיו ירדים לקראתה ותפגשׁ אתם׃
\par 21 ודוד אמר אך לשׁקר שׁמרתי את־כל־אשׁר לזה במדבר ולא־נפקד מכל־אשׁר־לו מאומה וישׁב־לי רעה תחת טובה׃
\par 22 כה־יעשׂה אלהים לאיבי דוד וכה יסיף אם־אשׁאיר מכל־אשׁר־לו עד־הבקר משׁתין בקיר׃
\par 23 ותרא אביגיל את־דוד ותמהר ותרד מעל החמור ותפל לאפי דוד על־פניה ותשׁתחו ארץ׃
\par 24 ותפל על־רגליו ותאמר בי־אני אדני העון ותדבר־נא אמתך באזניך ושׁמע את דברי אמתך׃
\par 25 אל־נא ישׂים אדני את־לבו אל־אישׁ הבליעל הזה על־נבל כי כשׁמו כן־הוא נבל שׁמו ונבלה עמו ואני אמתך לא ראיתי את־נערי אדני אשׁר שׁלחת׃
\par 26 ועתה אדני חי־יהוה וחי־נפשׁך אשׁר מנעך יהוה מבוא בדמים והושׁע ידך לך ועתה יהיו כנבל איביך והמבקשׁים אל־אדני רעה׃
\par 27 ועתה הברכה הזאת אשׁר־הביא שׁפחתך לאדני ונתנה לנערים המתהלכים ברגלי אדני׃
\par 28 שׂא נא לפשׁע אמתך כי עשׂה־יעשׂה יהוה לאדני בית נאמן כי־מלחמות יהוה אדני נלחם ורעה לא־תמצא בך מימיך׃
\par 29 ויקם אדם לרדפך ולבקשׁ את־נפשׁך והיתה נפשׁ אדני צרורה בצרור החיים את יהוה אלהיך ואת נפשׁ איביך יקלענה בתוך כף הקלע׃
\par 30 והיה כי־יעשׂה יהוה לאדני ככל אשׁר־דבר את־הטובה עליך וצוך לנגיד על־ישׂראל׃
\par 31 ולא תהיה זאת לך לפוקה ולמכשׁול לב לאדני ולשׁפך־דם חנם ולהושׁיע אדני לו והיטב יהוה לאדני וזכרת את־אמתך׃
\par 32 ויאמר דוד לאביגל ברוך יהוה אלהי ישׂראל אשׁר שׁלחך היום הזה לקראתי׃
\par 33 וברוך טעמך וברוכה את אשׁר כלתני היום הזה מבוא בדמים והשׁע ידי לי׃
\par 34 ואולם חי־יהוה אלהי ישׂראל אשׁר מנעני מהרע אתך כי לולי מהרת ותבאתי לקראתי כי אם־נותר לנבל עד־אור הבקר משׁתין בקיר׃
\par 35 ויקח דוד מידה את אשׁר־הביאה לו ולה אמר עלי לשׁלום לביתך ראי שׁמעתי בקולך ואשׂא פניך׃
\par 36 ותבא אביגיל אל־נבל והנה־לו משׁתה בביתו כמשׁתה המלך ולב נבל טוב עליו והוא שׁכר עד־מאד ולא־הגידה לו דבר קטן וגדול עד־אור הבקר׃
\par 37 ויהי בבקר בצאת היין מנבל ותגד־לו אשׁתו את־הדברים האלה וימת לבו בקרבו והוא היה לאבן׃
\par 38 ויהי כעשׂרת הימים ויגף יהוה את־נבל וימת׃
\par 39 וישׁמע דוד כי מת נבל ויאמר ברוך יהוה אשׁר רב את־ריב חרפתי מיד נבל ואת־עבדו חשׂך מרעה ואת רעת נבל השׁיב יהוה בראשׁו וישׁלח דוד וידבר באביגיל לקחתה לו לאשׁה׃
\par 40 ויבאו עבדי דוד אל־אביגיל הכרמלה וידברו אליה לאמר דוד שׁלחנו אליך לקחתך לו לאשׁה׃
\par 41 ותקם ותשׁתחו אפים ארצה ותאמר הנה אמתך לשׁפחה לרחץ רגלי עבדי אדני׃
\par 42 ותמהר ותקם אביגיל ותרכב על־החמור וחמשׁ נערתיה ההלכות לרגלה ותלך אחרי מלאכי דוד ותהי־לו לאשׁה׃
\par 43 ואת־אחינעם לקח דוד מיזרעאל ותהיין גם־שׁתיהן לו לנשׁים׃
\par 43 ואת־אחינעם לקח דוד מיזרעאל ותהיין גם־שׁתיהן לו לנשׁים׃

\chapter{26}

\par 1 ויבאו הזפים אל־שׁאול הגבעתה לאמר הלוא דוד מסתתר בגבעת החכילה על פני הישׁימן׃
\par 2 ויקם שׁאול וירד אל־מדבר־זיף ואתו שׁלשׁת־אלפים אישׁ בחורי ישׂראל לבקשׁ את־דוד במדבר־זיף׃
\par 3 ויחן שׁאול בגבעת החכילה אשׁר על־פני הישׁימן על־הדרך ודוד ישׁב במדבר וירא כי בא שׁאול אחריו המדברה׃
\par 4 וישׁלח דוד מרגלים וידע כי־בא שׁאול אל־נכון׃
\par 5 ויקם דוד ויבא אל־המקום אשׁר חנה־שׁם שׁאול וירא דוד את־המקום אשׁר שׁכב־שׁם שׁאול ואבנר בן־נר שׂר־צבאו ושׁאול שׁכב במעגל והעם חנים סביבתו׃
\par 6 ויען דוד ויאמר אל־אחימלך החתי ואל־אבישׁי בן־צרויה אחי יואב לאמר מי־ירד אתי אל־שׁאול אל־המחנה ויאמר אבישׁי אני ארד עמך׃
\par 7 ויבא דוד ואבישׁי אל־העם לילה והנה שׁאול שׁכב ישׁן במעגל וחניתו מעוכה־בארץ מראשׁתו ואבנר והעם שׁכבים סביבתו׃
\par 8 ויאמר אבישׁי אל־דוד סגר אלהים היום את־אויבך בידך ועתה אכנו נא בחנית ובארץ פעם אחת ולא אשׁנה לו׃
\par 9 ויאמר דוד אל־אבישׁי אל־תשׁחיתהו כי מי שׁלח ידו במשׁיח יהוה ונקה׃
\par 10 ויאמר דוד חי־יהוה כי אם־יהוה יגפנו או־יומו יבוא ומת או במלחמה ירד ונספה׃
\par 11 חלילה לי מיהוה משׁלח ידי במשׁיח יהוה ועתה קח־נא את־החנית אשׁר מראשׁתו ואת־צפחת המים ונלכה לנו׃
\par 12 ויקח דוד את־החנית ואת־צפחת המים מראשׁתי שׁאול וילכו להם ואין ראה ואין יודע ואין מקיץ כי כלם ישׁנים כי תרדמת יהוה נפלה עליהם׃
\par 13 ויעבר דוד העבר ויעמד על־ראשׁ־ההר מרחק רב המקום ביניהם׃
\par 14 ויקרא דוד אל־העם ואל־אבנר בן־נר לאמר הלוא תענה אבנר ויען אבנר ויאמר מי אתה קראת אל־המלך׃
\par 15 ויאמר דוד אל־אבנר הלוא־אישׁ אתה ומי כמוך בישׂראל ולמה לא שׁמרת אל־אדניך המלך כי־בא אחד העם להשׁחית את־המלך אדניך׃
\par 16 לא־טוב הדבר הזה אשׁר עשׂית חי־יהוה כי בני־מות אתם אשׁר לא־שׁמרתם על־אדניכם על־משׁיח יהוה ועתה ראה אי־חנית המלך ואת־צפחת המים אשׁר מראשׁתו׃
\par 17 ויכר שׁאול את־קול דוד ויאמר הקולך זה בני דוד ויאמר דוד קולי אדני המלך׃
\par 18 ויאמר למה זה אדני רדף אחרי עבדו כי מה עשׂיתי ומה־בידי רעה׃
\par 19 ועתה ישׁמע־נא אדני המלך את דברי עבדו אם־יהוה הסיתך בי ירח מנחה ואם בני האדם ארורים הם לפני יהוה כי־גרשׁוני היום מהסתפח בנחלת יהוה לאמר לך עבד אלהים אחרים׃
\par 20 ועתה אל־יפל דמי ארצה מנגד פני יהוה כי־יצא מלך ישׂראל לבקשׁ את־פרעשׁ אחד כאשׁר ירדף הקרא בהרים׃
\par 21 ויאמר שׁאול חטאתי שׁוב בני־דוד כי לא־ארע לך עוד תחת אשׁר יקרה נפשׁי בעיניך היום הזה הנה הסכלתי ואשׁגה הרבה מאד׃
\par 22 ויען דוד ויאמר הנה החנית המלך ויעבר אחד מהנערים ויקחה׃
\par 23 ויהוה ישׁיב לאישׁ את־צדקתו ואת־אמנתו אשׁר נתנך יהוה היום ביד ולא אביתי לשׁלח ידי במשׁיח יהוה׃
\par 24 והנה כאשׁר גדלה נפשׁך היום הזה בעיני כן תגדל נפשׁי בעיני יהוה ויצלני מכל־צרה׃
\par 25 ויאמר שׁאול אל־דוד ברוך אתה בני דוד גם עשׂה תעשׂה וגם יכל תוכל וילך דוד לדרכו ושׁאול שׁב למקומו׃

\chapter{27}

\par 1 ויאמר דוד אל־לבו עתה אספה יום־אחד ביד־שׁאול אין־לי טוב כי המלט אמלט אל־ארץ פלשׁתים ונואשׁ ממני שׁאול לבקשׁני עוד בכל־גבול ישׂראל ונמלטתי מידו׃
\par 2 ויקם דוד ויעבר הוא ושׁשׁ־מאות אישׁ אשׁר עמו אל־אכישׁ בן־מעוך מלך גת׃
\par 3 וישׁב דוד עם־אכישׁ בגת הוא ואנשׁיו אישׁ וביתו דוד ושׁתי נשׁיו אחינעם היזרעאלית ואביגיל אשׁת־נבל הכרמלית׃
\par 4 ויגד לשׁאול כי־ברח דוד גת ולא־יוסף עוד לבקשׁו׃
\par 5 ויאמר דוד אל־אכישׁ אם־נא מצאתי חן בעיניך יתנו־לי מקום באחת ערי השׂדה ואשׁבה שׁם ולמה ישׁב עבדך בעיר הממלכה עמך׃
\par 6 ויתן־לו אכישׁ ביום ההוא את־צקלג לכן היתה צקלג למלכי יהודה עד היום הזה׃
\par 7 ויהי מספר הימים אשׁר־ישׁב דוד בשׂדה פלשׁתים ימים וארבעה חדשׁים׃
\par 8 ויעל דוד ואנשׁיו ויפשׁטו אל־הגשׁורי והגרזי והעמלקי כי הנה ישׁבות הארץ אשׁר מעולם בואך שׁורה ועד־ארץ מצרים׃
\par 9 והכה דוד את־הארץ ולא יחיה אישׁ ואשׁה ולקח צאן ובקר וחמרים וגמלים ובגדים וישׁב ויבא אל־אכישׁ׃
\par 10 ויאמר אכישׁ אל־פשׁטתם היום ויאמר דוד על־נגב יהודה ועל־נגב הירחמאלי ואל־נגב הקיני׃
\par 11 ואישׁ ואשׁה לא־יחיה דוד להביא גת לאמר פן־יגדו עלינו לאמר כה־עשׂה דוד וכה משׁפטו כל־הימים אשׁר ישׁב בשׂדה פלשׁתים׃
\par 12 ויאמן אכישׁ בדוד לאמר הבאשׁ הבאישׁ בעמו בישׂראל והיה לי לעבד עולם׃

\chapter{28}

\par 1 ויהי בימים ההם ויקבצו פלשׁתים את־מחניהם לצבא להלחם בישׂראל ויאמר אכישׁ אל־דוד ידע תדע כי אתי תצא במחנה אתה ואנשׁיך׃
\par 2 ויאמר דוד אל־אכישׁ לכן אתה תדע את אשׁר־יעשׂה עבדך ויאמר אכישׁ אל־דוד לכן שׁמר לראשׁי אשׂימך כל־הימים׃
\par 3 ושׁמואל מת ויספדו־לו כל־ישׂראל ויקברהו ברמה ובעירו ושׁאול הסיר האבות ואת־הידענים מהארץ׃
\par 4 ויקבצו פלשׁתים ויבאו ויחנו בשׁונם ויקבץ שׁאול את־כל־ישׂראל ויחנו בגלבע׃
\par 5 וירא שׁאול את־מחנה פלשׁתים וירא ויחרד לבו מאד׃
\par 6 וישׁאל שׁאול ביהוה ולא ענהו יהוה גם בחלמות גם באורים גם בנביאם׃
\par 7 ויאמר שׁאול לעבדיו בקשׁו־לי אשׁת בעלת־אוב ואלכה אליה ואדרשׁה־בה ויאמרו עבדיו אליו הנה אשׁת בעלת־אוב בעין דור׃
\par 8 ויתחפשׂ שׁאול וילבשׁ בגדים אחרים וילך הוא ושׁני אנשׁים עמו ויבאו אל־האשׁה לילה ויאמר קסומי־נא לי באוב והעלי לי את אשׁר־אמר אליך׃
\par 9 ותאמר האשׁה אליו הנה אתה ידעת את אשׁר־עשׂה שׁאול אשׁר הכרית את־האבות ואת־הידעני מן־הארץ ולמה אתה מתנקשׁ בנפשׁי להמיתני׃
\par 10 וישׁבע לה שׁאול ביהוה לאמר חי־יהוה אם־יקרך עון בדבר הזה׃
\par 11 ותאמר האשׁה את־מי אעלה־לך ויאמר את־שׁמואל העלי־לי׃
\par 12 ותרא האשׁה את־שׁמואל ותזעק בקול גדול ותאמר האשׁה אל־שׁאול לאמר למה רמיתני ואתה שׁאול׃
\par 13 ויאמר לה המלך אל־תיראי כי מה ראית ותאמר האשׁה אל־שׁאול אלהים ראיתי עלים מן־הארץ׃
\par 14 ויאמר לה מה־תארו ותאמר אישׁ זקן עלה והוא עטה מעיל וידע שׁאול כי־שׁמואל הוא ויקד אפים ארצה וישׁתחו׃
\par 15 ויאמר שׁמואל אל־שׁאול למה הרגזתני להעלות אתי ויאמר שׁאול צר־לי מאד ופלשׁתים נלחמים בי ואלהים סר מעלי ולא־ענני עוד גם ביד־הנביאם גם־בחלמות ואקראה לך להודיעני מה אעשׂה׃
\par 16 ויאמר שׁמואל ולמה תשׁאלני ויהוה סר מעליך ויהי ערך׃
\par 17 ויעשׂ יהוה לו כאשׁר דבר בידי ויקרע יהוה את־הממלכה מידך ויתנה לרעך לדוד׃
\par 18 כאשׁר לא־שׁמעת בקול יהוה ולא־עשׂית חרון־אפו בעמלק על־כן הדבר הזה עשׂה־לך יהוה היום הזה׃
\par 19 ויתן יהוה גם את־ישׂראל עמך ביד־פלשׁתים ומחר אתה ובניך עמי גם את־מחנה ישׂראל יתן יהוה ביד־פלשׁתים׃
\par 20 וימהר שׁאול ויפל מלא־קומתו ארצה וירא מאד מדברי שׁמואל גם־כח לא־היה בו כי לא אכל לחם כל־היום וכל־הלילה׃
\par 21 ותבוא האשׁה אל־שׁאול ותרא כי־נבהל מאד ותאמר אליו הנה שׁמעה שׁפחתך בקולך ואשׂים נפשׁי בכפי ואשׁמע את־דבריך אשׁר דברת אלי׃
\par 22 ועתה שׁמע־נא גם־אתה בקול שׁפחתך ואשׂמה לפניך פת־לחם ואכול ויהי בך כח כי תלך בדרך׃
\par 23 וימאן ויאמר לא אכל ויפרצו־בו עבדיו וגם־האשׁה וישׁמע לקלם ויקם מהארץ וישׁב אל־המטה׃
\par 24 ולאשׁה עגל־מרבק בבית ותמהר ותזבחהו ותקח־קמח ותלשׁ ותפהו מצות׃
\par 25 ותגשׁ לפני־שׁאול ולפני עבדיו ויאכלו ויקמו וילכו בלילה ההוא׃

\chapter{29}

\par 1 ויקבצו פלשׁתים את־כל־מחניהם אפקה וישׂראל חנים בעין אשׁר ביזרעאל׃
\par 2 וסרני פלשׁתים עברים למאות ולאלפים ודוד ואנשׁיו עברים באחרנה עם־אכישׁ׃
\par 3 ויאמרו שׂרי פלשׁתים מה העברים האלה ויאמר אכישׁ אל־שׂרי פלשׁתים הלוא־זה דוד עבד שׁאול מלך־ישׂראל אשׁר היה אתי זה ימים או־זה שׁנים ולא־מצאתי בו מאומה מיום נפלו עד־היום הזה׃
\par 4 ויקצפו עליו שׂרי פלשׁתים ויאמרו לו שׂרי פלשׁתים השׁב את־האישׁ וישׁב אל־מקומו אשׁר הפקדתו שׁם ולא־ירד עמנו במלחמה ולא־יהיה־לנו לשׂטן במלחמה ובמה יתרצה זה אל־אדניו הלוא בראשׁי האנשׁים ההם׃
\par 5 הלוא־זה דוד אשׁר יענו־לו במחלות לאמר הכה שׁאול באלפיו ודוד ברבבתו׃
\par 6 ויקרא אכישׁ אל־דוד ויאמר אליו חי־יהוה כי־ישׁר אתה וטוב בעיני צאתך ובאך אתי במחנה כי לא־מצאתי בך רעה מיום באך אלי עד־היום הזה ובעיני הסרנים לא־טוב אתה׃
\par 7 ועתה שׁוב ולך בשׁלום ולא־תעשׂה רע בעיני סרני פלשׁתים׃
\par 8 ויאמר דוד אל־אכישׁ כי מה עשׂיתי ומה־מצאת בעבדך מיום אשׁר הייתי לפניך עד היום הזה כי לא אבוא ונלחמתי באיבי אדני המלך׃
\par 9 ויען אכישׁ ויאמר אל־דוד ידעתי כי טוב אתה בעיני כמלאך אלהים אך שׂרי פלשׁתים אמרו לא־יעלה עמנו במלחמה׃
\par 10 ועתה השׁכם בבקר ועבדי אדניך אשׁר־באו אתך והשׁכמתם בבקר ואור לכם ולכו׃
\par 11 וישׁכם דוד הוא ואנשׁיו ללכת בבקר לשׁוב אל־ארץ פלשׁתים ופלשׁתים עלו יזרעאל׃

\chapter{30}

\par 1 ויהי בבא דוד ואנשׁיו צקלג ביום השׁלישׁי ועמלקי פשׁטו אל־נגב ואל־צקלג ויכו את־צקלג וישׂרפו אתה באשׁ׃
\par 2 וישׁבו את־הנשׁים אשׁר־בה מקטן ועד־גדול לא המיתו אישׁ וינהגו וילכו לדרכם׃
\par 3 ויבא דוד ואנשׁיו אל־העיר והנה שׂרופה באשׁ ונשׁיהם ובניהם ובנתיהם נשׁבו׃
\par 4 וישׂא דוד והעם אשׁר־אתו את־קולם ויבכו עד אשׁר אין־בהם כח לבכות׃
\par 5 ושׁתי נשׁי־דוד נשׁבו אחינעם היזרעלית ואביגיל אשׁת נבל הכרמלי׃
\par 6 ותצר לדוד מאד כי־אמרו העם לסקלו כי־מרה נפשׁ כל־העם אישׁ על־בנו ועל־בנתיו ויתחזק דוד ביהוה אלהיו׃
\par 7 ויאמר דוד אל־אביתר הכהן בן־אחימלך הגישׁה־נא לי האפד ויגשׁ אביתר את־האפד אל־דוד׃
\par 8 וישׁאל דוד ביהוה לאמר ארדף אחרי הגדוד־הזה האשׂגנו ויאמר לו רדף כי־השׂג תשׂיג והצל תציל׃
\par 9 וילך דוד הוא ושׁשׁ־מאות אישׁ אשׁר אתו ויבאו עד־נחל הבשׂור והנותרים עמדו׃
\par 10 וירדף דוד הוא וארבע־מאות אישׁ ויעמדו מאתים אישׁ אשׁר פגרו מעבר את־נחל הבשׂור׃
\par 11 וימצאו אישׁ־מצרי בשׂדה ויקחו אתו אל־דוד ויתנו־לו לחם ויאכל וישׁקהו מים׃
\par 12 ויתנו־לו פלח דבלה ושׁני צמקים ויאכל ותשׁב רוחו אליו כי לא־אכל לחם ולא־שׁתה מים שׁלשׁה ימים ושׁלשׁה לילות׃
\par 13 ויאמר לו דוד למי־אתה ואי מזה אתה ויאמר נער מצרי אנכי עבד לאישׁ עמלקי ויעזבני אדני כי חליתי היום שׁלשׁה׃
\par 14 אנחנו פשׁטנו נגב הכרתי ועל־אשׁר ליהודה ועל־נגב כלב ואת־צקלג שׂרפנו באשׁ׃
\par 15 ויאמר אליו דוד התורדני אל־הגדוד הזה ויאמר השׁבעה לי באלהים אם־תמיתני ואם־תסגרני ביד־אדני ואורדך אל־הגדוד הזה׃
\par 16 וירדהו והנה נטשׁים על־פני כל־הארץ אכלים ושׁתים וחגגים בכל השׁלל הגדול אשׁר לקחו מארץ פלשׁתים ומארץ יהודה׃
\par 17 ויכם דוד מהנשׁף ועד־הערב למחרתם ולא־נמלט מהם אישׁ כי אם־ארבע מאות אישׁ־נער אשׁר־רכבו על־הגמלים וינסו׃
\par 18 ויצל דוד את כל־אשׁר לקחו עמלק ואת־שׁתי נשׁיו הציל דוד׃
\par 19 ולא נעדר־להם מן־הקטן ועד־הגדול ועד־בנים ובנות ומשׁלל ועד כל־אשׁר לקחו להם הכל השׁיב דוד׃
\par 20 ויקח דוד את־כל־הצאן והבקר נהגו לפני המקנה ההוא ויאמרו זה שׁלל דוד׃
\par 21 ויבא דוד אל־מאתים האנשׁים אשׁר־פגרו מלכת אחרי דוד וישׁיבם בנחל הבשׂור ויצאו לקראת דוד ולקראת העם אשׁר־אתו ויגשׁ דוד את־העם וישׁאל להם לשׁלום׃
\par 22 ויען כל־אישׁ־רע ובליעל מהאנשׁים אשׁר הלכו עם־דוד ויאמרו יען אשׁר לא־הלכו עמי לא־נתן להם מהשׁלל אשׁר הצלנו כי־אם־אישׁ את־אשׁתו ואת־בניו וינהגו וילכו׃
\par 23 ויאמר דוד לא־תעשׂו כן אחי את אשׁר־נתן יהוה לנו וישׁמר אתנו ויתן את־הגדוד הבא עלינו בידנו׃
\par 24 ומי ישׁמע לכם לדבר הזה כי כחלק הירד במלחמה וכחלק הישׁב על־הכלים יחדו יחלקו׃
\par 25 ויהי מהיום ההוא ומעלה וישׂמה לחק ולמשׁפט לישׂראל עד היום הזה׃
\par 26 ויבא דוד אל־צקלג וישׁלח מהשׁלל לזקני יהודה לרעהו לאמר הנה לכם ברכה משׁלל איבי יהוה׃
\par 27 לאשׁר בבית־אל ולאשׁר ברמות־נגב ולאשׁר ביתר׃
\par 28 ולאשׁר בערער ולאשׁר בשׂפמות ולאשׁר באשׁתמע׃
\par 29 ולאשׁר ברכל ולאשׁר בערי הירחמאלי ולאשׁר בערי הקיני׃
\par 30 ולאשׁר בחרמה ולאשׁר בבור־עשׁן ולאשׁר בעתך׃
\par 31 ולאשׁר בחברון ולכל־המקמות אשׁר־התהלך־שׁם דוד הוא ואנשׁיו׃

\chapter{31}

\par 1 ופלשׁתים נלחמים בישׂראל וינסו אנשׁי ישׂראל מפני פלשׁתים ויפלו חללים בהר הגלבע׃
\par 2 וידבקו פלשׁתים את־שׁאול ואת־בניו ויכו פלשׁתים את־יהונתן ואת־אבינדב ואת־מלכי־שׁוע בני שׁאול׃
\par 3 ותכבד המלחמה אל־שׁאול וימצאהו המורים אנשׁים בקשׁת ויחל מאד מהמורים׃
\par 4 ויאמר שׁאול לנשׂא כליו שׁלף חרבך ודקרני בה פן־יבואו הערלים האלה ודקרני והתעללו־בי ולא אבה נשׂא כליו כי ירא מאד ויקח שׁאול את־החרב ויפל עליה׃
\par 5 וירא נשׂא־כליו כי מת שׁאול ויפל גם־הוא על־חרבו וימת עמו׃
\par 6 וימת שׁאול ושׁלשׁת בניו ונשׂא כליו גם כל־אנשׁיו ביום ההוא יחדו׃
\par 7 ויראו אנשׁי־ישׂראל אשׁר־בעבר העמק ואשׁר בעבר הירדן כי־נסו אנשׁי ישׂראל וכי־מתו שׁאול ובניו ויעזבו את־הערים וינסו ויבאו פלשׁתים וישׁבו בהן׃
\par 8 ויהי ממחרת ויבאו פלשׁתים לפשׁט את־החללים וימצאו את־שׁאול ואת־שׁלשׁת בניו נפלים בהר הגלבע׃
\par 9 ויכרתו את־ראשׁו ויפשׁיטו את־כליו וישׁלחו בארץ־פלשׁתים סביב לבשׂר בית עצביהם ואת־העם׃
\par 10 וישׂמו את־כליו בית עשׁתרות ואת־גויתו תקעו בחומת בית שׁן׃
\par 11 וישׁמעו אליו ישׁבי יבישׁ גלעד את אשׁר־עשׂו פלשׁתים לשׁאול׃
\par 12 ויקומו כל־אישׁ חיל וילכו כל־הלילה ויקחו את־גוית שׁאול ואת גוית בניו מחומת בית שׁן ויבאו יבשׁה וישׂרפו אתם שׁם׃
\par 13 ויקחו את־עצמתיהם ויקברו תחת־האשׁל ביבשׁה ויצמו שׁבעת ימים׃


\end{document}