\begin{document}

\title{שמואל ב׳}


\chapter{1}

\par 1 ויהי אחרי מות שׁאול ודוד שׁב מהכות את־העמלק וישׁב דוד בצקלג ימים שׁנים׃
\par 2 ויהי ביום השׁלישׁי והנה אישׁ בא מן־המחנה מעם שׁאול ובגדיו קרעים ואדמה על־ראשׁו ויהי בבאו אל־דוד ויפל ארצה וישׁתחו׃
\par 3 ויאמר לו דוד אי מזה תבוא ויאמר אליו ממחנה ישׂראל נמלטתי׃
\par 4 ויאמר אליו דוד מה־היה הדבר הגד־נא לי ויאמר אשׁר־נס העם מן־המלחמה וגם־הרבה נפל מן־העם וימתו וגם שׁאול ויהונתן בנו מתו׃
\par 5 ויאמר דוד אל־הנער המגיד לו איך ידעת כי־מת שׁאול ויהונתן בנו׃
\par 6 ויאמר הנער המגיד לו נקרא נקריתי בהר הגלבע והנה שׁאול נשׁען על־חניתו והנה הרכב ובעלי הפרשׁים הדבקהו׃
\par 7 ויפן אחריו ויראני ויקרא אלי ואמר הנני׃
\par 8 ויאמר לי מי־אתה ויאמר אליו עמלקי אנכי׃
\par 9 ויאמר אלי עמד־נא עלי ומתתני כי אחזני השׁבץ כי־כל־עוד נפשׁי בי׃
\par 10 ואעמד עליו ואמתתהו כי ידעתי כי לא יחיה אחרי נפלו ואקח הנזר אשׁר על־ראשׁו ואצעדה אשׁר על־זרעו ואביאם אל־אדני הנה׃
\par 11 ויחזק דוד בבגדו ויקרעם וגם כל־האנשׁים אשׁר אתו׃
\par 12 ויספדו ויבכו ויצמו עד־הערב על־שׁאול ועל־יהונתן בנו ועל־עם יהוה ועל־בית ישׂראל כי נפלו בחרב׃
\par 13 ויאמר דוד אל־הנער המגיד לו אי מזה אתה ויאמר בן־אישׁ גר עמלקי אנכי׃
\par 14 ויאמר אליו דוד איך לא יראת לשׁלח ידך לשׁחת את־משׁיח יהוה׃
\par 15 ויקרא דוד לאחד מהנערים ויאמר גשׁ פגע־בו ויכהו וימת׃
\par 16 ויאמר אליו דוד דמיך על־ראשׁך כי פיך ענה בך לאמר אנכי מתתי את־משׁיח יהוה׃
\par 17 ויקנן דוד את־הקינה הזאת על־שׁאול ועל־יהונתן בנו׃
\par 18 ויאמר ללמד בני־יהודה קשׁת הנה כתובה על־ספר הישׁר׃
\par 19 הצבי ישׂראל על־במותיך חלל איך נפלו גבורים׃
\par 20 אל־תגידו בגת אל־תבשׂרו בחוצת אשׁקלון פן־תשׂמחנה בנות פלשׁתים פן־תעלזנה בנות הערלים׃
\par 21 הרי בגלבע אל־טל ואל־מטר עליכם ושׂדי תרומת כי שׁם נגעל מגן גבורים מגן שׁאול בלי משׁיח בשׁמן׃
\par 22 מדם חללים מחלב גבורים קשׁת יהונתן לא נשׂוג אחור וחרב שׁאול לא תשׁוב ריקם׃
\par 23 שׁאול ויהונתן הנאהבים והנעימם בחייהם ובמותם לא נפרדו מנשׁרים קלו מאריות גברו׃
\par 24 בנות ישׂראל אל־שׁאול בכינה המלבשׁכם שׁני עם־עדנים המעלה עדי זהב על לבושׁכן׃
\par 25 איך נפלו גברים בתוך המלחמה יהונתן על־במותיך חלל׃
\par 26 צר־לי עליך אחי יהונתן נעמת לי מאד נפלאתה אהבתך לי מאהבת נשׁים׃
\par 27 איך נפלו גבורים ויאבדו כלי מלחמה׃

\chapter{2}

\par 1 ויהי אחרי־כן וישׁאל דוד ביהוה לאמר האעלה באחת ערי יהודה ויאמר יהוה אליו עלה ויאמר דוד אנה אעלה ויאמר חברנה׃
\par 2 ויעל שׁם דוד וגם שׁתי נשׁיו אחינעם היזרעלית ואביגיל אשׁת נבל הכרמלי׃
\par 3 ואנשׁיו אשׁר־עמו העלה דוד אישׁ וביתו וישׁבו בערי חברון׃
\par 4 ויבאו אנשׁי יהודה וימשׁחו־שׁם את־דוד למלך על־בית יהודה ויגדו לדוד לאמר אנשׁי יבישׁ גלעד אשׁר קברו את־שׁאול׃
\par 5 וישׁלח דוד מלאכים אל־אנשׁי יבישׁ גלעד ויאמר אליהם ברכים אתם ליהוה אשׁר עשׂיתם החסד הזה עם־אדניכם עם־שׁאול ותקברו אתו׃
\par 6 ועתה יעשׂ־יהוה עמכם חסד ואמת וגם אנכי אעשׂה אתכם הטובה הזאת אשׁר עשׂיתם הדבר הזה׃
\par 7 ועתה תחזקנה ידיכם והיו לבני־חיל כי־מת אדניכם שׁאול וגם־אתי משׁחו בית־יהודה למלך עליהם׃
\par 8 ואבנר בן־נר שׂר־צבא אשׁר לשׁאול לקח את־אישׁ בשׁת בן־שׁאול ויעברהו מחנים׃
\par 9 וימלכהו אל־הגלעד ואל־האשׁורי ואל־יזרעאל ועל־אפרים ועל־בנימן ועל־ישׂראל כלה׃
\par 10 בן־ארבעים שׁנה אישׁ־בשׁת בן־שׁאול במלכו על־ישׂראל ושׁתים שׁנים מלך אך בית יהודה היו אחרי דוד׃
\par 11 ויהי מספר הימים אשׁר היה דוד מלך בחברון על־בית יהודה שׁבע שׁנים ושׁשׁה חדשׁים׃
\par 12 ויצא אבנר בן־נר ועבדי אישׁ־בשׁת בן־שׁאול ממחנים גבעונה׃
\par 13 ויואב בן־צרויה ועבדי דוד יצאו ויפגשׁום על־ברכת גבעון יחדו וישׁבו אלה על־הברכה מזה ואלה על־הברכה מזה׃
\par 14 ויאמר אבנר אל־יואב יקומו נא הנערים וישׂחקו לפנינו ויאמר יואב יקמו׃
\par 15 ויקמו ויעברו במספר שׁנים עשׂר לבנימן ולאישׁ בשׁת בן־שׁאול ושׁנים עשׂר מעבדי דוד׃
\par 16 ויחזקו אישׁ בראשׁ רעהו וחרבו בצד רעהו ויפלו יחדו ויקרא למקום ההוא חלקת הצרים אשׁר בגבעון׃
\par 17 ותהי המלחמה קשׁה עד־מאד ביום ההוא וינגף אבנר ואנשׁי ישׂראל לפני עבדי דוד׃
\par 18 ויהיו־שׁם שׁלשׁה בני צרויה יואב ואבישׁי ועשׂהאל ועשׂהאל קל ברגליו כאחד הצבים אשׁר בשׂדה׃
\par 19 וירדף עשׂהאל אחרי אבנר ולא־נטה ללכת על־הימין ועל־השׂמאול מאחרי אבנר׃
\par 20 ויפן אבנר אחריו ויאמר האתה זה עשׂהאל ויאמר אנכי׃
\par 21 ויאמר לו אבנר נטה לך על־ימינך או על־שׂמאלך ואחז לך אחד מהנערים וקח־לך את־חלצתו ולא־אבה עשׂהאל לסור מאחריו׃
\par 22 ויסף עוד אבנר לאמר אל־עשׂהאל סור לך מאחרי למה אככה ארצה ואיך אשׂא פני אל־יואב אחיך׃
\par 23 וימאן לסור ויכהו אבנר באחרי החנית אל־החמשׁ ותצא החנית מאחריו ויפל־שׁם וימת תחתו ויהי כל־הבא אל־המקום אשׁר־נפל שׁם עשׂהאל וימת ויעמדו׃
\par 24 וירדפו יואב ואבישׁי אחרי אבנר והשׁמשׁ באה והמה באו עד־גבעת אמה אשׁר על־פני־גיח דרך מדבר גבעון׃
\par 25 ויתקבצו בני־בנימן אחרי אבנר ויהיו לאגדה אחת ויעמדו על ראשׁ־גבעה אחת׃
\par 26 ויקרא אבנר אל־יואב ויאמר הלנצח תאכל חרב הלוא ידעתה כי־מרה תהיה באחרונה ועד־מתי לא־תאמר לעם לשׁוב מאחרי אחיהם׃
\par 27 ויאמר יואב חי האלהים כי לולא דברת כי אז מהבקר נעלה העם אישׁ מאחרי אחיו׃
\par 28 ויתקע יואב בשׁופר ויעמדו כל־העם ולא־ירדפו עוד אחרי ישׂראל ולא־יספו עוד להלחם׃
\par 29 ואבנר ואנשׁיו הלכו בערבה כל הלילה ההוא ויעברו את־הירדן וילכו כל־הבתרון ויבאו מחנים׃
\par 30 ויואב שׁב מאחרי אבנר ויקבץ את־כל־העם ויפקדו מעבדי דוד תשׁעה־עשׂר אישׁ ועשׂהאל׃
\par 31 ועבדי דוד הכו מבנימן ובאנשׁי אבנר שׁלשׁ־מאות ושׁשׁים אישׁ מתו׃
\par 32 וישׂאו את־עשׂהאל ויקברהו בקבר אביו אשׁר בית לחם וילכו כל־הלילה יואב ואנשׁיו ויאר להם בחברון׃

\chapter{3}

\par 1 ותהי המלחמה ארכה בין בית שׁאול ובין בית דוד ודוד הלך וחזק ובית שׁאול הלכים ודלים׃
\par 2 וילדו לדוד בנים בחברון ויהי בכורו אמנון לאחינעם היזרעאלת׃
\par 3 ומשׁנהו כלאב לאביגל אשׁת נבל הכרמלי והשׁלשׁי אבשׁלום בן־מעכה בת־תלמי מלך גשׁור׃
\par 4 והרביעי אדניה בן־חגית והחמישׁי שׁפטיה בן־אביטל׃
\par 5 והשׁשׁי יתרעם לעגלה אשׁת דוד אלה ילדו לדוד בחברון׃
\par 6 ויהי בהיות המלחמה בין בית שׁאול ובין בית דוד ואבנר היה מתחזק בבית שׁאול׃
\par 7 ולשׁאול פלגשׁ ושׁמה רצפה בת־איה ויאמר אל־אבנר מדוע באתה אל־פילגשׁ אבי׃
\par 8 ויחר לאבנר מאד על־דברי אישׁ־בשׁת ויאמר הראשׁ כלב אנכי אשׁר ליהודה היום אעשׂה־חסד עם־בית שׁאול אביך אל־אחיו ואל־מרעהו ולא המציתך ביד־דוד ותפקד עלי עון האשׁה היום׃
\par 9 כה־יעשׂה אלהים לאבנר וכה יסיף לו כי כאשׁר נשׁבע יהוה לדוד כי־כן אעשׂה־לו׃
\par 10 להעביר הממלכה מבית שׁאול ולהקים את־כסא דוד על־ישׂראל ועל־יהודה מדן ועד־באר שׁבע׃
\par 11 ולא־יכל עוד להשׁיב את־אבנר דבר מיראתו אתו׃
\par 12 וישׁלח אבנר מלאכים אל־דוד תחתו לאמר למי־ארץ לאמר כרתה בריתך אתי והנה ידי עמך להסב אליך את־כל־ישׂראל׃
\par 13 ויאמר טוב אני אכרת אתך ברית אך דבר אחד אנכי שׁאל מאתך לאמר לא־תראה את־פני כי אם־לפני הביאך את מיכל בת־שׁאול בבאך לראות את־פני׃
\par 14 וישׁלח דוד מלאכים אל־אישׁ־בשׁת בן־שׁאול לאמר תנה את־אשׁתי את־מיכל אשׁר ארשׂתי לי במאה ערלות פלשׁתים׃
\par 15 וישׁלח אישׁ בשׁת ויקחה מעם אישׁ מעם פלטיאל בן־לושׁ׃
\par 16 וילך אתה אישׁה הלוך ובכה אחריה עד־בחרים ויאמר אליו אבנר לך שׁוב וישׁב׃
\par 17 ודבר־אבנר היה עם־זקני ישׂראל לאמר גם־תמול גם־שׁלשׁם הייתם מבקשׁים את־דוד למלך עליכם׃
\par 18 ועתה עשׂו כי יהוה אמר אל־דוד לאמר ביד דוד עבדי הושׁיע את־עמי ישׂראל מיד פלשׁתים ומיד כל־איביהם׃
\par 19 וידבר גם־אבנר באזני בנימין וילך גם־אבנר לדבר באזני דוד בחברון את כל־אשׁר־טוב בעיני ישׂראל ובעיני כל־בית בנימן׃
\par 20 ויבא אבנר אל־דוד חברון ואתו עשׂרים אנשׁים ויעשׂ דוד לאבנר ולאנשׁים אשׁר־אתו משׁתה׃
\par 21 ויאמר אבנר אל־דוד אקומה ואלכה ואקבצה אל־אדני המלך את־כל־ישׂראל ויכרתו אתך ברית ומלכת בכל אשׁר־תאוה נפשׁך וישׁלח דוד את־אבנר וילך בשׁלום׃
\par 22 והנה עבדי דוד ויואב בא מהגדוד ושׁלל רב עמם הביאו ואבנר איננו עם־דוד בחברון כי שׁלחו וילך בשׁלום׃
\par 23 ויואב וכל־הצבא אשׁר־אתו באו ויגדו ליואב לאמר בא־אבנר בן־נר אל־המלך וישׁלחהו וילך בשׁלום׃
\par 24 ויבא יואב אל־המלך ויאמר מה עשׂיתה הנה־בא אבנר אליך למה־זה שׁלחתו וילך הלוך׃
\par 25 ידעת את־אבנר בן־נר כי לפתתך בא ולדעת את־מוצאך ואת־מבואך ולדעת את כל־אשׁר אתה עשׂה׃
\par 26 ויצא יואב מעם דוד וישׁלח מלאכים אחרי אבנר וישׁבו אתו מבור הסרה ודוד לא ידע׃
\par 27 וישׁב אבנר חברון ויטהו יואב אל־תוך השׁער לדבר אתו בשׁלי ויכהו שׁם החמשׁ וימת בדם עשׂה־אל אחיו׃
\par 28 וישׁמע דוד מאחרי כן ויאמר נקי אנכי וממלכתי מעם יהוה עד־עולם מדמי אבנר בן־נר׃
\par 29 יחלו על־ראשׁ יואב ואל כל־בית אביו ואל־יכרת מבית יואב זב ומצרע ומחזיק בפלך ונפל בחרב וחסר־לחם׃
\par 30 ויואב ואבישׁי אחיו הרגו לאבנר על אשׁר המית את־עשׂהאל אחיהם בגבעון במלחמה׃
\par 31 ויאמר דוד אל־יואב ואל־כל־העם אשׁר־אתו קרעו בגדיכם וחגרו שׂקים וספדו לפני אבנר והמלך דוד הלך אחרי המטה׃
\par 32 ויקברו את־אבנר בחברון וישׂא המלך את־קולו ויבך אל־קבר אבנר ויבכו כל־העם׃
\par 33 ויקנן המלך אל־אבנר ויאמר הכמות נבל ימות אבנר׃
\par 34 ידך לא־אסרות ורגליך לא־לנחשׁתים הגשׁו כנפול לפני בני־עולה נפלת ויספו כל־העם לבכות עליו׃
\par 35 ויבא כל־העם להברות את־דוד לחם בעוד היום וישׁבע דוד לאמר כה יעשׂה־לי אלהים וכה יסיף כי אם־לפני בוא־השׁמשׁ אטעם־לחם או כל־מאומה׃
\par 36 וכל־העם הכירו וייטב בעיניהם ככל אשׁר עשׂה המלך בעיני כל־העם טוב׃
\par 37 וידעו כל־העם וכל־ישׂראל ביום ההוא כי לא היתה מהמלך להמית את־אבנר בן־נר׃
\par 38 ויאמר המלך אל־עבדיו הלוא תדעו כי־שׂר וגדול נפל היום הזה בישׂראל׃
\par 39 ואנכי היום רך ומשׁוח מלך והאנשׁים האלה בני צרויה קשׁים ממני ישׁלם יהוה לעשׂה הרעה כרעתו׃

\chapter{4}

\par 1 וישׁמע בן־שׁאול כי מת אבנר בחברון וירפו ידיו וכל־ישׂראל נבהלו׃
\par 2 ושׁני אנשׁים שׂרי־גדודים היו בן־שׁאול שׁם האחד בענה ושׁם השׁני רכב בני רמון הבארתי מבני בנימן כי גם־בארות תחשׁב על־בנימן׃
\par 3 ויברחו הבארתים גתימה ויהיו־שׁם גרים עד היום הזה׃
\par 4 וליהונתן בן־שׁאול בן נכה רגלים בן־חמשׁ שׁנים היה בבא שׁמעת שׁאול ויהונתן מיזרעאל ותשׂאהו אמנתו ותנס ויהי בחפזה לנוס ויפל ויפסח ושׁמו מפיבשׁת׃
\par 5 וילכו בני־רמון הבארתי רכב ובענה ויבאו כחם היום אל־בית אישׁ בשׁת והוא שׁכב את משׁכב הצהרים׃
\par 6 והנה באו עד־תוך הבית לקחי חטים ויכהו אל־החמשׁ ורכב ובענה אחיו נמלטו׃
\par 7 ויבאו הבית והוא־שׁכב על־מטתו בחדר משׁכבו ויכהו וימתהו ויסירו את־ראשׁו ויקחו את־ראשׁו וילכו דרך הערבה כל־הלילה׃
\par 8 ויבאו את־ראשׁ אישׁ־בשׁת אל־דוד חברון ויאמרו אל־המלך הנה־ראשׁ אישׁ־בשׁת בן־שׁאול איבך אשׁר בקשׁ את־נפשׁך ויתן יהוה לאדני המלך נקמות היום הזה משׁאול ומזרעו׃
\par 9 ויען דוד את־רכב ואת־בענה אחיו בני רמון הבארתי ויאמר להם חי־יהוה אשׁר־פדה את־נפשׁי מכל־צרה׃
\par 10 כי המגיד לי לאמר הנה־מת שׁאול והוא־היה כמבשׂר בעיניו ואחזה בו ואהרגהו בצקלג אשׁר לתתי־לו בשׂרה׃
\par 11 אף כי־אנשׁים רשׁעים הרגו את־אישׁ־צדיק בביתו על־משׁכבו ועתה הלוא אבקשׁ את־דמו מידכם ובערתי אתכם מן־הארץ׃
\par 12 ויצו דוד את־הנערים ויהרגום ויקצצו את־ידיהם ואת־רגליהם ויתלו על־הברכה בחברון ואת ראשׁ אישׁ־בשׁת לקחו ויקברו בקבר־אבנר בחברון׃

\chapter{5}

\par 1 ויבאו כל־שׁבטי ישׂראל אל־דוד חברונה ויאמרו לאמר הננו עצמך ובשׂרך אנחנו׃
\par 2 גם־אתמול גם־שׁלשׁום בהיות שׁאול מלך עלינו אתה הייתה מוציא והמבי את־ישׂראל ויאמר יהוה לך אתה תרעה את־עמי את־ישׂראל ואתה תהיה לנגיד על־ישׂראל׃
\par 3 ויבאו כל־זקני ישׂראל אל־המלך חברונה ויכרת להם המלך דוד ברית בחברון לפני יהוה וימשׁחו את־דוד למלך על־ישׂראל׃
\par 4 בן־שׁלשׁים שׁנה דוד במלכו ארבעים שׁנה מלך׃
\par 5 בחברון מלך על־יהודה שׁבע שׁנים ושׁשׁה חדשׁים ובירושׁלם מלך שׁלשׁים ושׁלשׁ שׁנה על כל־ישׂראל ויהודה׃
\par 6 וילך המלך ואנשׁיו ירושׁלם אל־היבסי יושׁב הארץ ויאמר לדוד לאמר לא־תבוא הנה כי אם־הסירך העורים והפסחים לאמר לא־יבוא דוד הנה׃
\par 7 וילכד דוד את מצדת ציון היא עיר דוד׃
\par 8 ויאמר דוד ביום ההוא כל־מכה יבסי ויגע בצנור ואת־הפסחים ואת־העורים שׂנאו נפשׁ דוד על־כן יאמרו עור ופסח לא יבוא אל־הבית׃
\par 9 וישׁב דוד במצדה ויקרא־לה עיר דוד ויבן דוד סביב מן־המלוא וביתה׃
\par 10 וילך דוד הלוך וגדול ויהוה אלהי צבאות עמו׃
\par 11 וישׁלח חירם מלך־צר מלאכים אל־דוד ועצי ארזים וחרשׁי עץ וחרשׁי אבן קיר ויבנו־בית לדוד׃
\par 12 וידע דוד כי־הכינו יהוה למלך על־ישׂראל וכי נשׂא ממלכתו בעבור עמו ישׂראל׃
\par 13 ויקח דוד עוד פלגשׁים ונשׁים מירושׁלם אחרי באו מחברון ויולדו עוד לדוד בנים ובנות׃
\par 14 ואלה שׁמות הילדים לו בירושׁלם שׁמוע ושׁובב ונתן ושׁלמה׃
\par 15 ויבחר ואלישׁוע ונפג ויפיע׃
\par 16 ואלישׁמע ואלידע ואליפלט׃
\par 17 וישׁמעו פלשׁתים כי־משׁחו את־דוד למלך על־ישׂראל ויעלו כל־פלשׁתים לבקשׁ את־דוד וישׁמע דוד וירד אל־המצודה׃
\par 18 ופלשׁתים באו וינטשׁו בעמק רפאים׃
\par 19 וישׁאל דוד ביהוה לאמר האעלה אל־פלשׁתים התתנם בידי ויאמר יהוה אל־דוד עלה כי־נתן אתן את־הפלשׁתים בידך׃
\par 20 ויבא דוד בבעל־פרצים ויכם שׁם דוד ויאמר פרץ יהוה את־איבי לפני כפרץ מים על־כן קרא שׁם־המקום ההוא בעל פרצים׃
\par 21 ויעזבו־שׁם את־עצביהם וישׂאם דוד ואנשׁיו׃
\par 22 ויספו עוד פלשׁתים לעלות וינטשׁו בעמק רפאים׃
\par 23 וישׁאל דוד ביהוה ויאמר לא תעלה הסב אל־אחריהם ובאת להם ממול בכאים׃
\par 24 ויהי בשׁמעך את־קול צעדה בראשׁי הבכאים אז תחרץ כי אז יצא יהוה לפניך להכות במחנה פלשׁתים׃
\par 25 ויעשׂ דוד כן כאשׁר צוהו יהוה ויך את־פלשׁתים מגבע עד־באך גזר׃

\chapter{6}

\par 1 ויסף עוד דוד את־כל־בחור בישׂראל שׁלשׁים אלף׃
\par 2 ויקם וילך דוד וכל־העם אשׁר אתו מבעלי יהודה להעלות משׁם את ארון האלהים אשׁר־נקרא שׁם שׁם יהוה צבאות ישׁב הכרבים עליו׃
\par 3 וירכבו את־ארון האלהים אל־עגלה חדשׁה וישׂאהו מבית אבינדב אשׁר בגבעה ועזא ואחיו בני אבינדב נהגים את־העגלה חדשׁה׃
\par 4 וישׂאהו מבית אבינדב אשׁר בגבעה עם ארון האלהים ואחיו הלך לפני הארון׃
\par 5 ודוד וכל־בית ישׂראל משׂחקים לפני יהוה בכל עצי ברושׁים ובכנרות ובנבלים ובתפים ובמנענעים ובצלצלים׃
\par 6 ויבאו עד־גרן נכון וישׁלח עזא אל־ארון האלהים ויאחז בו כי שׁמטו הבקר׃
\par 7 ויחר־אף יהוה בעזה ויכהו שׁם האלהים על־השׁל וימת שׁם עם ארון האלהים׃
\par 8 ויחר לדוד על אשׁר פרץ יהוה פרץ בעזה ויקרא למקום ההוא פרץ עזה עד היום הזה׃
\par 9 וירא דוד את־יהוה ביום ההוא ויאמר איך יבוא אלי ארון יהוה׃
\par 10 ולא־אבה דוד להסיר אליו את־ארון יהוה על־עיר דוד ויטהו דוד בית עבד־אדום הגתי׃
\par 11 וישׁב ארון יהוה בית עבד אדם הגתי שׁלשׁה חדשׁים ויברך יהוה את־עבד אדם ואת־כל־ביתו׃
\par 12 ויגד למלך דוד לאמר ברך יהוה את־בית עבד אדם ואת־כל־אשׁר־לו בעבור ארון האלהים וילך דוד ויעל את־ארון האלהים מבית עבד אדם עיר דוד בשׂמחה׃
\par 13 ויהי כי צעדו נשׂאי ארון־יהוה שׁשׁה צעדים ויזבח שׁור ומריא׃
\par 14 ודוד מכרכר בכל־עז לפני יהוה ודוד חגור אפוד בד׃
\par 15 ודוד וכל־בית ישׂראל מעלים את־ארון יהוה בתרועה ובקול שׁופר׃
\par 16 והיה ארון יהוה בא עיר דוד ומיכל בת־שׁאול נשׁקפה בעד החלון ותרא את־המלך דוד מפזז ומכרכר לפני יהוה ותבז לו בלבה׃
\par 17 ויבאו את־ארון יהוה ויצגו אתו במקומו בתוך האהל אשׁר נטה־לו דוד ויעל דוד עלות לפני יהוה ושׁלמים׃
\par 18 ויכל דוד מהעלות העולה והשׁלמים ויברך את־העם בשׁם יהוה צבאות׃
\par 19 ויחלק לכל־העם לכל־המון ישׂראל למאישׁ ועד־אשׁה לאישׁ חלת לחם אחת ואשׁפר אחד ואשׁישׁה אחת וילך כל־העם אישׁ לביתו׃
\par 20 וישׁב דוד לברך את־ביתו ותצא מיכל בת־שׁאול לקראת דוד ותאמר מה־נכבד היום מלך ישׂראל אשׁר נגלה היום לעיני אמהות עבדיו כהגלות נגלות אחד הרקים׃
\par 21 ויאמר דוד אל־מיכל לפני יהוה אשׁר בחר־בי מאביך ומכל־ביתו לצות אתי נגיד על־עם יהוה על־ישׂראל ושׂחקתי לפני יהוה׃
\par 22 ונקלתי עוד מזאת והייתי שׁפל בעיני ועם־האמהות אשׁר אמרת עמם אכבדה׃
\par 23 ולמיכל בת־שׁאול לא־היה לה ילד עד יום מותה׃

\chapter{7}

\par 1 ויהי כי־ישׁב המלך בביתו ויהוה הניח־לו מסביב מכל־איביו׃
\par 2 ויאמר המלך אל־נתן הנביא ראה נא אנכי יושׁב בבית ארזים וארון האלהים ישׁב בתוך היריעה׃
\par 3 ויאמר נתן אל־המלך כל אשׁר בלבבך לך עשׂה כי יהוה עמך׃
\par 4 ויהי בלילה ההוא ויהי דבר־יהוה אל־נתן לאמר׃
\par 5 לך ואמרת אל־עבדי אל־דוד כה אמר יהוה האתה תבנה־לי בית לשׁבתי׃
\par 6 כי לא ישׁבתי בבית למיום העלתי את־בני ישׂראל ממצרים ועד היום הזה ואהיה מתהלך באהל ובמשׁכן׃
\par 7 בכל אשׁר־התהלכתי בכל־בני ישׂראל הדבר דברתי את־אחד שׁבטי ישׂראל אשׁר צויתי לרעות את־עמי את־ישׂראל לאמר למה לא־בניתם לי בית ארזים׃
\par 8 ועתה כה־תאמר לעבדי לדוד כה אמר יהוה צבאות אני לקחתיך מן־הנוה מאחר הצאן להיות נגיד על־עמי על־ישׂראל׃
\par 9 ואהיה עמך בכל אשׁר הלכת ואכרתה את־כל־איביך מפניך ועשׂתי לך שׁם גדול כשׁם הגדלים אשׁר בארץ׃
\par 10 ושׂמתי מקום לעמי לישׂראל ונטעתיו ושׁכן תחתיו ולא ירגז עוד ולא־יסיפו בני־עולה לענותו כאשׁר בראשׁונה׃
\par 11 ולמן־היום אשׁר צויתי שׁפטים על־עמי ישׂראל והניחתי לך מכל־איביך והגיד לך יהוה כי־בית יעשׂה־לך יהוה׃
\par 12 כי ימלאו ימיך ושׁכבת את־אבתיך והקימתי את־זרעך אחריך אשׁר יצא ממעיך והכינתי את־ממלכתו׃
\par 13 הוא יבנה־בית לשׁמי וכננתי את־כסא ממלכתו עד־עולם׃
\par 14 אני אהיה־לו לאב והוא יהיה־לי לבן אשׁר בהעותו והכחתיו בשׁבט אנשׁים ובנגעי בני אדם׃
\par 15 וחסדי לא־יסור ממנו כאשׁר הסרתי מעם שׁאול אשׁר הסרתי מלפניך׃
\par 16 ונאמן ביתך וממלכתך עד־עולם לפניך כסאך יהיה נכון עד־עולם׃
\par 17 ככל הדברים האלה וככל החזיון הזה כן דבר נתן אל־דוד׃
\par 18 ויבא המלך דוד וישׁב לפני יהוה ויאמר מי אנכי אדני יהוה ומי ביתי כי הביאתני עד־הלם׃
\par 19 ותקטן עוד זאת בעיניך אדני יהוה ותדבר גם אל־בית־עבדך למרחוק וזאת תורת האדם אדני יהוה׃
\par 20 ומה־יוסיף דוד עוד לדבר אליך ואתה ידעת את־עבדך אדני יהוה׃
\par 21 בעבור דברך וכלבך עשׂית את כל־הגדולה הזאת להודיע את־עבדך׃
\par 22 על־כן גדלת אדני יהוה כי־אין כמוך ואין אלהים זולתך בכל אשׁר־שׁמענו באזנינו׃
\par 23 ומי כעמך כישׂראל גוי אחד בארץ אשׁר הלכו־אלהים לפדות־לו לעם ולשׂום לו שׁם ולעשׂות לכם הגדולה ונראות לארצך מפני עמך אשׁר פדית לך ממצרים גוים ואלהיו׃
\par 24 ותכונן לך את־עמך ישׂראל לך לעם עד־עולם ואתה יהוה היית להם לאלהים׃
\par 25 ועתה יהוה אלהים הדבר אשׁר דברת על־עבדך ועל־ביתו הקם עד־עולם ועשׂה כאשׁר דברת׃
\par 26 ויגדל שׁמך עד־עולם לאמר יהוה צבאות אלהים על־ישׂראל ובית עבדך דוד יהיה נכון לפניך׃
\par 27 כי־אתה יהוה צבאות אלהי ישׂראל גליתה את־אזן עבדך לאמר בית אבנה־לך על־כן מצא עבדך את־לבו להתפלל אליך את־התפלה הזאת׃
\par 28 ועתה אדני יהוה אתה־הוא האלהים ודבריך יהיו אמת ותדבר אל־עבדך את־הטובה הזאת׃
\par 29 ועתה הואל וברך את־בית עבדך להיות לעולם לפניך כי־אתה אדני יהוה דברת ומברכתך יברך בית־עבדך לעולם׃

\chapter{8}

\par 1 ויהי אחרי־כן ויך דוד את־פלשׁתים ויכניעם ויקח דוד את־מתג האמה מיד פלשׁתים׃
\par 2 ויך את־מואב וימדדם בחבל השׁכב אותם ארצה וימדד שׁני־חבלים להמית ומלא החבל להחיות ותהי מואב לדוד לעבדים נשׂאי מנחה׃
\par 3 ויך דוד את־הדדעזר בן־רחב מלך צובה בלכתו להשׁיב ידו בנהר־׃
\par 4 וילכד דוד ממנו אלף ושׁבע־מאות פרשׁים ועשׂרים אלף אישׁ רגלי ויעקר דוד את־כל־הרכב ויותר ממנו מאה רכב׃
\par 5 ותבא ארם דמשׂק לעזר להדדעזר מלך צובה ויך דוד בארם עשׂרים־ושׁנים אלף אישׁ׃
\par 6 וישׂם דוד נצבים בארם דמשׂק ותהי ארם לדוד לעבדים נושׂאי מנחה וישׁע יהוה את־דוד בכל אשׁר הלך׃
\par 7 ויקח דוד את שׁלטי הזהב אשׁר היו אל עבדי הדדעזר ויביאם ירושׁלם׃
\par 8 ומבטח ומברתי ערי הדדעזר לקח המלך דוד נחשׁת הרבה מאד׃
\par 9 וישׁמע תעי מלך חמת כי הכה דוד את כל־חיל הדדעזר׃
\par 10 וישׁלח תעי את־יורם־בנו אל־המלך־דוד לשׁאל־לו לשׁלום ולברכו על אשׁר נלחם בהדדעזר ויכהו כי־אישׁ מלחמות תעי היה הדדעזר ובידו היו כלי־כסף וכלי־זהב וכלי נחשׁת׃
\par 11 גם־אתם הקדישׁ המלך דוד ליהוה עם־הכסף והזהב אשׁר הקדישׁ מכל־הגוים אשׁר כבשׁ׃
\par 12 מארם וממואב ומבני עמון ומפלשׁתים ומעמלק ומשׁלל הדדעזר בן־רחב מלך צובה׃
\par 13 ויעשׂ דוד שׁם בשׁבו מהכותו את־ארם בגיא־מלח שׁמונה עשׂר אלף׃
\par 14 וישׂם באדום נצבים בכל־אדום שׂם נצבים ויהי כל־אדום עבדים לדוד ויושׁע יהוה את־דוד בכל אשׁר הלך׃
\par 15 וימלך דוד על־כל־ישׂראל ויהי דוד עשׂה משׁפט וצדקה לכל־עמו׃
\par 16 ויואב בן־צרויה על־הצבא ויהושׁפט בן־אחילוד מזכיר׃
\par 17 וצדוק בן־אחיטוב ואחימלך בן־אביתר כהנים ושׂריה סופר׃
\par 18 ובניהו בן־יהוידע והכרתי והפלתי ובני דוד כהנים היו׃

\chapter{9}

\par 1 ויאמר דוד הכי ישׁ־עוד אשׁר נותר לבית שׁאול ואעשׂה עמו חסד בעבור יהונתן׃
\par 2 ולבית שׁאול עבד ושׁמו ציבא ויקראו־לו אל־דוד ויאמר המלך אליו האתה ציבא ויאמר עבדך׃
\par 3 ויאמר המלך האפס עוד אישׁ לבית שׁאול ואעשׂה עמו חסד אלהים ויאמר ציבא אל־המלך עוד בן ליהונתן נכה רגלים׃
\par 4 ויאמר־לו המלך איפה הוא ויאמר ציבא אל־המלך הנה־הוא בית מכיר בן־עמיאל בלו דבר׃
\par 5 וישׁלח המלך דוד ויקחהו מבית מכיר בן־עמיאל מלו דבר׃
\par 6 ויבא מפיבשׁת בן־יהונתן בן־שׁאול אל־דוד ויפל על־פניו וישׁתחו ויאמר דוד מפיבשׁת ויאמר הנה עבדך׃
\par 7 ויאמר לו דוד אל־תירא כי עשׂה אעשׂה עמך חסד בעבור יהונתן אביך והשׁבתי לך את־כל־שׂדה שׁאול אביך ואתה תאכל לחם על־שׁלחני תמיד׃
\par 8 וישׁתחו ויאמר מה עבדך כי פנית אל־הכלב המת אשׁר כמוני׃
\par 9 ויקרא המלך אל־ציבא נער שׁאול ויאמר אליו כל אשׁר היה לשׁאול ולכל־ביתו נתתי לבן־אדניך׃
\par 10 ועבדת לו את־האדמה אתה ובניך ועבדיך והבאת והיה לבן־אדניך לחם ואכלו ומפיבשׁת בן־אדניך יאכל תמיד לחם על־שׁלחני ולציבא חמשׁה עשׂר בנים ועשׂרים עבדים׃
\par 11 ויאמר ציבא אל־המלך ככל אשׁר יצוה אדני המלך את־עבדו כן יעשׂה עבדך ומפיבשׁת אכל על־שׁלחני כאחד מבני המלך׃
\par 12 ולמפיבשׁת בן־קטן ושׁמו מיכא וכל מושׁב בית־ציבא עבדים למפיבשׁת׃
\par 13 ומפיבשׁת ישׁב בירושׁלם כי על־שׁלחן המלך תמיד הוא אכל והוא פסח שׁתי רגליו׃

\chapter{10}

\par 1 ויהי אחרי־כן וימת מלך בני עמון וימלך חנון בנו תחתיו׃
\par 2 ויאמר דוד אעשׂה־חסד עם־חנון בן־נחשׁ כאשׁר עשׂה אביו עמדי חסד וישׁלח דוד לנחמו ביד־עבדיו אל־אביו ויבאו עבדי דוד ארץ בני עמון׃
\par 3 ויאמרו שׂרי בני־עמון אל־חנון אדניהם המכבד דוד את־אביך בעיניך כי־שׁלח לך מנחמים הלוא בעבור חקור את־העיר ולרגלה ולהפכה שׁלח דוד את־עבדיו אליך׃
\par 4 ויקח חנון את־עבדי דוד ויגלח את־חצי זקנם ויכרת את־מדויהם בחצי עד שׁתותיהם וישׁלחם׃
\par 5 ויגדו לדוד וישׁלח לקראתם כי־היו האנשׁים נכלמים מאד ויאמר המלך שׁבו בירחו עד־יצמח זקנכם ושׁבתם׃
\par 6 ויראו בני עמון כי נבאשׁו בדוד וישׁלחו בני־עמון וישׂכרו את־ארם בית־רחוב ואת־ארם צובא עשׂרים אלף רגלי ואת־מלך מעכה אלף אישׁ ואישׁ טוב שׁנים־עשׂר אלף אישׁ׃
\par 7 וישׁמע דוד וישׁלח את־יואב ואת כל־הצבא הגברים׃
\par 8 ויצאו בני עמון ויערכו מלחמה פתח השׁער וארם צובא ורחוב ואישׁ־טוב ומעכה לבדם בשׂדה׃
\par 9 וירא יואב כי־היתה אליו פני המלחמה מפנים ומאחור ויבחר מכל בחורי בישׂראל ויערך לקראת ארם׃
\par 10 ואת יתר העם נתן ביד אבשׁי אחיו ויערך לקראת בני עמון׃
\par 11 ויאמר אם־תחזק ארם ממני והיתה לי לישׁועה ואם־בני עמון יחזקו ממך והלכתי להושׁיע לך׃
\par 12 חזק ונתחזק בעד־עמנו ובעד ערי אלהינו ויהוה יעשׂה הטוב בעיניו׃
\par 13 ויגשׁ יואב והעם אשׁר עמו למלחמה בארם וינסו מפניו׃
\par 14 ובני עמון ראו כי־נס ארם וינסו מפני אבישׁי ויבאו העיר וישׁב יואב מעל בני עמון ויבא ירושׁלם׃
\par 15 וירא ארם כי נגף לפני ישׂראל ויאספו יחד׃
\par 16 וישׁלח הדדעזר ויצא את־ארם אשׁר מעבר הנהר ויבאו חילם ושׁובך שׂר־צבא הדדעזר לפניהם׃
\par 17 ויגד לדוד ויאסף את־כל־ישׂראל ויעבר את־הירדן ויבא חלאמה ויערכו ארם לקראת דוד וילחמו עמו׃
\par 18 וינס ארם מפני ישׂראל ויהרג דוד מארם שׁבע מאות רכב וארבעים אלף פרשׁים ואת שׁובך שׂר־צבאו הכה וימת שׁם׃
\par 19 ויראו כל־המלכים עבדי הדדעזר כי נגפו לפני ישׂראל וישׁלמו את־ישׂראל ויעבדום ויראו ארם להושׁיע עוד את־בני עמון׃

\chapter{11}

\par 1 ויהי לתשׁובת השׁנה לעת צאת המלאכים וישׁלח דוד את־יואב ואת־עבדיו עמו ואת־כל־ישׂראל וישׁחתו את־בני עמון ויצרו על־רבה ודוד יושׁב בירושׁלם׃
\par 2 ויהי לעת הערב ויקם דוד מעל משׁכבו ויתהלך על־גג בית־המלך וירא אשׁה רחצת מעל הגג והאשׁה טובת מראה מאד׃
\par 3 וישׁלח דוד וידרשׁ לאשׁה ויאמר הלוא־זאת בת־שׁבע בת־אליעם אשׁת אוריה החתי׃
\par 4 וישׁלח דוד מלאכים ויקחה ותבוא אליו וישׁכב עמה והיא מתקדשׁת מטמאתה ותשׁב אל־ביתה׃
\par 5 ותהר האשׁה ותשׁלח ותגד לדוד ותאמר הרה אנכי׃
\par 6 וישׁלח דוד אל־יואב שׁלח אלי את־אוריה החתי וישׁלח יואב את־אוריה אל־דוד׃
\par 7 ויבא אוריה אליו וישׁאל דוד לשׁלום יואב ולשׁלום העם ולשׁלום המלחמה׃
\par 8 ויאמר דוד לאוריה רד לביתך ורחץ רגליך ויצא אוריה מבית המלך ותצא אחריו משׂאת המלך׃
\par 9 וישׁכב אוריה פתח בית המלך את כל־עבדי אדניו ולא ירד אל־ביתו׃
\par 10 ויגדו לדוד לאמר לא־ירד אוריה אל־ביתו ויאמר דוד אל־אוריה הלוא מדרך אתה בא מדוע לא־ירדת אל־ביתך׃
\par 11 ויאמר אוריה אל־דוד הארון וישׂראל ויהודה ישׁבים בסכות ואדני יואב ועבדי אדני על־פני השׂדה חנים ואני אבוא אל־ביתי לאכל ולשׁתות ולשׁכב עם־אשׁתי חיך וחי נפשׁך אם־אעשׂה את־הדבר הזה׃
\par 12 ויאמר דוד אל־אוריה שׁב בזה גם־היום ומחר אשׁלחך וישׁב אוריה בירושׁלם ביום ההוא וממחרת׃
\par 13 ויקרא־לו דוד ויאכל לפניו וישׁת וישׁכרהו ויצא בערב לשׁכב במשׁכבו עם־עבדי אדניו ואל־ביתו לא ירד׃
\par 14 ויהי בבקר ויכתב דוד ספר אל־יואב וישׁלח ביד אוריה׃
\par 15 ויכתב בספר לאמר הבו את־אוריה אל־מול פני המלחמה החזקה ושׁבתם מאחריו ונכה ומת׃
\par 16 ויהי בשׁמור יואב אל־העיר ויתן את־אוריה אל־המקום אשׁר ידע כי אנשׁי־חיל שׁם׃
\par 17 ויצאו אנשׁי העיר וילחמו את־יואב ויפל מן־העם מעבדי דוד וימת גם אוריה החתי׃
\par 18 וישׁלח יואב ויגד לדוד את־כל־דברי המלחמה׃
\par 19 ויצו את־המלאך לאמר ככלותך את כל־דברי המלחמה לדבר אל־המלך׃
\par 20 והיה אם־תעלה חמת המלך ואמר לך מדוע נגשׁתם אל־העיר להלחם הלוא ידעתם את אשׁר־ירו מעל החומה׃
\par 21 מי־הכה את־אבימלך בן־ירבשׁת הלוא־אשׁה השׁליכה עליו פלח רכב מעל החומה וימת בתבץ למה נגשׁתם אל־החומה ואמרת גם עבדך אוריה החתי מת׃
\par 22 וילך המלאך ויבא ויגד לדוד את כל־אשׁר שׁלחו יואב׃
\par 23 ויאמר המלאך אל־דוד כי־גברו עלינו האנשׁים ויצאו אלינו השׂדה ונהיה עליהם עד־פתח השׁער׃
\par 24 ויראו המוראים אל־עבדך מעל החומה וימותו מעבדי המלך וגם עבדך אוריה החתי מת׃
\par 25 ויאמר דוד אל־המלאך כה־תאמר אל־יואב אל־ירע בעיניך את־הדבר הזה כי־כזה וכזה תאכל החרב החזק מלחמתך אל־העיר והרסה וחזקהו׃
\par 26 ותשׁמע אשׁת אוריה כי־מת אוריה אישׁה ותספד על־בעלה׃
\par 27 ויעבר האבל וישׁלח דוד ויאספה אל־ביתו ותהי־לו לאשׁה ותלד לו בן וירע הדבר אשׁר־עשׂה דוד בעיני יהוה׃

\chapter{12}

\par 1 וישׁלח יהוה את־נתן אל־דוד ויבא אליו ויאמר לו שׁני אנשׁים היו בעיר אחת אחד עשׁיר ואחד ראשׁ׃
\par 2 לעשׁיר היה צאן ובקר הרבה מאד׃
\par 3 ולרשׁ אין־כל כי אם־כבשׂה אחת קטנה אשׁר קנה ויחיה ותגדל עמו ועם־בניו יחדו מפתו תאכל ומכסו תשׁתה ובחיקו תשׁכב ותהי־לו כבת׃
\par 4 ויבא הלך לאישׁ העשׁיר ויחמל לקחת מצאנו ומבקרו לעשׂות לארח הבא־לו ויקח את־כבשׂת האישׁ הראשׁ ויעשׂה לאישׁ הבא אליו׃
\par 5 ויחר־אף דוד באישׁ מאד ויאמר אל־נתן חי־יהוה כי בן־מות האישׁ העשׂה זאת׃
\par 6 ואת־הכבשׂה ישׁלם ארבעתים עקב אשׁר עשׂה את־הדבר הזה ועל אשׁר לא־חמל׃
\par 7 ויאמר נתן אל־דוד אתה האישׁ כה־אמר יהוה אלהי ישׂראל אנכי משׁחתיך למלך על־ישׂראל ואנכי הצלתיך מיד שׁאול׃
\par 8 ואתנה לך את־בית אדניך ואת־נשׁי אדניך בחיקך ואתנה לך את־בית ישׂראל ויהודה ואם־מעט ואספה לך כהנה וכהנה׃
\par 9 מדוע בזית את־דבר יהוה לעשׂות הרע בעינו את אוריה החתי הכית בחרב ואת־אשׁתו לקחת לך לאשׁה ואתו הרגת בחרב בני עמון׃
\par 10 ועתה לא־תסור חרב מביתך עד־עולם עקב כי בזתני ותקח את־אשׁת אוריה החתי להיות לך לאשׁה׃
\par 11 כה אמר יהוה הנני מקים עליך רעה מביתך ולקחתי את־נשׁיך לעיניך ונתתי לרעיך ושׁכב עם־נשׁיך לעיני השׁמשׁ הזאת׃
\par 12 כי אתה עשׂית בסתר ואני אעשׂה את־הדבר הזה נגד כל־ישׂראל ונגד השׁמשׁ׃
\par 13 ויאמר דוד אל־נתן חטאתי ליהוה ויאמר נתן אל־דוד גם־יהוה העביר חטאתך לא תמות׃
\par 14 אפס כי־נאץ נאצת את־איבי יהוה בדבר הזה גם הבן הילוד לך מות ימות׃
\par 15 וילך נתן אל־ביתו ויגף יהוה את־הילד אשׁר ילדה אשׁת־אוריה לדוד ויאנשׁ׃
\par 16 ויבקשׁ דוד את־האלהים בעד הנער ויצם דוד צום ובא ולן ושׁכב ארצה׃
\par 17 ויקמו זקני ביתו עליו להקימו מן־הארץ ולא אבה ולא־ברא אתם לחם׃
\par 18 ויהי ביום השׁביעי וימת הילד ויראו עבדי דוד להגיד לו כי־מת הילד כי אמרו הנה בהיות הילד חי דברנו אליו ולא־שׁמע בקולנו ואיך נאמר אליו מת הילד ועשׂה רעה׃
\par 19 וירא דוד כי עבדיו מתלחשׁים ויבן דוד כי מת הילד ויאמר דוד אל־עבדיו המת הילד ויאמרו מת׃
\par 20 ויקם דוד מהארץ וירחץ ויסך ויחלף שׂמלתו ויבא בית־יהוה וישׁתחו ויבא אל־ביתו וישׁאל וישׂימו לו לחם ויאכל׃
\par 21 ויאמרו עבדיו אליו מה־הדבר הזה אשׁר עשׂיתה בעבור הילד חי צמת ותבך וכאשׁר מת הילד קמת ותאכל לחם׃
\par 22 ויאמר בעוד הילד חי צמתי ואבכה כי אמרתי מי יודע יחנני יהוה וחי הילד׃
\par 23 ועתה מת למה זה אני צם האוכל להשׁיבו עוד אני הלך אליו והוא לא־ישׁוב אלי׃
\par 24 וינחם דוד את בת־שׁבע אשׁתו ויבא אליה וישׁכב עמה ותלד בן ויקרא את־שׁמו שׁלמה ויהוה אהבו׃
\par 25 וישׁלח ביד נתן הנביא ויקרא את־שׁמו ידידיה בעבור יהוה׃
\par 26 וילחם יואב ברבת בני עמון וילכד את־עיר המלוכה׃
\par 27 וישׁלח יואב מלאכים אל־דוד ויאמר נלחמתי ברבה גם־לכדתי את־עיר המים׃
\par 28 ועתה אסף את־יתר העם וחנה על־העיר ולכדה פן־אלכד אני את־העיר ונקרא שׁמי עליה׃
\par 29 ויאסף דוד את־כל־העם וילך רבתה וילחם בה וילכדה׃
\par 30 ויקח את־עטרת־מלכם מעל ראשׁו ומשׁקלה ככר זהב ואבן יקרה ותהי על־ראשׁ דוד ושׁלל העיר הוציא הרבה מאד׃
\par 31 ואת־העם אשׁר־בה הוציא וישׂם במגרה ובחרצי הברזל ובמגזרת הברזל והעביר אותם במלכן וכן יעשׂה לכל ערי בני־עמון וישׁב דוד וכל־העם ירושׁלם׃

\chapter{13}

\par 1 ויהי אחרי־כן ולאבשׁלום בן־דוד אחות יפה ושׁמה תמר ויאהבה אמנון בן־דוד׃
\par 2 ויצר לאמנון להתחלות בעבור תמר אחתו כי בתולה היא ויפלא בעיני אמנון לעשׂות לה מאומה׃
\par 3 ולאמנון רע ושׁמו יונדב בן־שׁמעה אחי דוד ויונדב אישׁ חכם מאד׃
\par 4 ויאמר לו מדוע אתה ככה דל בן־המלך בבקר בבקר הלוא תגיד לי ויאמר לו אמנון את־תמר אחות אבשׁלם אחי אני אהב׃
\par 5 ויאמר לו יהונדב שׁכב על־משׁכבך והתחל ובא אביך לראותך ואמרת אליו תבא נא תמר אחותי ותברני לחם ועשׂתה לעיני את־הבריה למען אשׁר אראה ואכלתי מידה׃
\par 6 וישׁכב אמנון ויתחל ויבא המלך לראתו ויאמר אמנון אל־המלך תבוא־נא תמר אחתי ותלבב לעיני שׁתי לבבות ואברה מידה׃
\par 7 וישׁלח דוד אל־תמר הביתה לאמר לכי נא בית אמנון אחיך ועשׂי־לו הבריה׃
\par 8 ותלך תמר בית אמנון אחיה והוא שׁכב ותקח את־הבצק ותלושׁ ותלבב לעיניו ותבשׁל את־הלבבות׃
\par 9 ותקח את־המשׂרת ותצק לפניו וימאן לאכול ויאמר אמנון הוציאו כל־אישׁ מעלי ויצאו כל־אישׁ מעליו׃
\par 10 ויאמר אמנון אל־תמר הביאי הבריה החדר ואברה מידך ותקח תמר את־הלבבות אשׁר עשׂתה ותבא לאמנון אחיה החדרה׃
\par 11 ותגשׁ אליו לאכל ויחזק־בה ויאמר לה בואי שׁכבי עמי אחותי׃
\par 12 ותאמר לו אל־אחי אל־תענני כי לא־יעשׂה כן בישׂראל אל־תעשׂה את־הנבלה הזאת׃
\par 13 ואני אנה אוליך את־חרפתי ואתה תהיה כאחד הנבלים בישׂראל ועתה דבר־נא אל־המלך כי לא ימנעני ממך׃
\par 14 ולא אבה לשׁמע בקולה ויחזק ממנה ויענה וישׁכב אתה׃
\par 15 וישׂנאה אמנון שׂנאה גדולה מאד כי גדולה השׂנאה אשׁר שׂנאה מאהבה אשׁר אהבה ויאמר־לה אמנון קומי לכי׃
\par 16 ותאמר לו אל־אודת הרעה הגדולה הזאת מאחרת אשׁר־עשׂית עמי לשׁלחני ולא אבה לשׁמע לה׃
\par 17 ויקרא את־נערו משׁרתו ויאמר שׁלחו־נא את־זאת מעלי החוצה ונעל הדלת אחריה׃
\par 18 ועליה כתנת פסים כי כן תלבשׁן בנות־המלך הבתולת מעילים ויצא אותה משׁרתו החוץ ונעל הדלת אחריה׃
\par 19 ותקח תמר אפר על־ראשׁה וכתנת הפסים אשׁר עליה קרעה ותשׂם ידה על־ראשׁה ותלך הלוך וזעקה׃
\par 20 ויאמר אליה אבשׁלום אחיה האמינון אחיך היה עמך ועתה אחותי החרישׁי אחיך הוא אל־תשׁיתי את־לבך לדבר הזה ותשׁב תמר ושׁממה בית אבשׁלום אחיה׃
\par 21 והמלך דוד שׁמע את כל־הדברים האלה ויחר לו מאד׃
\par 22 ולא־דבר אבשׁלום עם־אמנון למרע ועד־טוב כי־שׂנא אבשׁלום את־אמנון על־דבר אשׁר ענה את תמר אחתו׃
\par 23 ויהי לשׁנתים ימים ויהיו גזזים לאבשׁלום בבעל חצור אשׁר עם־אפרים ויקרא אבשׁלום לכל־בני המלך׃
\par 24 ויבא אבשׁלום אל־המלך ויאמר הנה־נא גזזים לעבדך ילך־נא המלך ועבדיו עם־עבדך׃
\par 25 ויאמר המלך אל־אבשׁלום אל־בני אל־נא נלך כלנו ולא נכבד עליך ויפרץ־בו ולא־אבה ללכת ויברכהו׃
\par 26 ויאמר אבשׁלום ולא ילך־נא אתנו אמנון אחי ויאמר לו המלך למה ילך עמך׃
\par 27 ויפרץ־בו אבשׁלום וישׁלח אתו את־אמנון ואת כל־בני המלך׃
\par 28 ויצו אבשׁלום את־נעריו לאמר ראו נא כטוב לב־אמנון ביין ואמרתי אליכם הכו את־אמנון והמתם אתו אל־תיראו הלוא כי אנכי צויתי אתכם חזקו והיו לבני־חיל׃
\par 29 ויעשׂו נערי אבשׁלום לאמנון כאשׁר צוה אבשׁלום ויקמו כל־בני המלך וירכבו אישׁ על־פרדו וינסו׃
\par 30 ויהי המה בדרך והשׁמעה באה אל־דוד לאמר הכה אבשׁלום את־כל־בני המלך ולא־נותר מהם אחד׃
\par 31 ויקם המלך ויקרע את־בגדיו וישׁכב ארצה וכל־עבדיו נצבים קרעי בגדים׃
\par 32 ויען יונדב בן־שׁמעה אחי־דוד ויאמר אל־יאמר אדני את כל־הנערים בני־המלך המיתו כי־אמנון לבדו מת כי־על־פי אבשׁלום היתה שׂומה מיום ענתו את תמר אחתו׃
\par 33 ועתה אל־ישׂם אדני המלך אל־לבו דבר לאמר כל־בני המלך מתו כי־אם־אמנון לבדו מת׃
\par 34 ויברח אבשׁלום וישׂא הנער הצפה את־עינו וירא והנה עם־רב הלכים מדרך אחריו מצד ההר׃
\par 35 ויאמר יונדב אל־המלך הנה בני־המלך באו כדבר עבדך כן היה׃
\par 36 ויהי ככלתו לדבר והנה בני־המלך באו וישׂאו קולם ויבכו וגם־המלך וכל־עבדיו בכו בכי גדול מאד׃
\par 37 ואבשׁלום ברח וילך אל־תלמי בן־עמיחור מלך גשׁור ויתאבל על־בנו כל־הימים׃
\par 38 ואבשׁלום ברח וילך גשׁור ויהי־שׁם שׁלשׁ שׁנים׃
\par 39 ותכל דוד המלך לצאת אל־אבשׁלום כי־נחם על־אמנון כי־מת׃

\chapter{14}

\par 1 וידע יואב בן־צריה כי־לב המלך על־אבשׁלום׃
\par 2 וישׁלח יואב תקועה ויקח משׁם אשׁה חכמה ויאמר אליה התאבלי־נא ולבשׁי־נא בגדי־אבל ואל־תסוכי שׁמן והיית כאשׁה זה ימים רבים מתאבלת על־מת׃
\par 3 ובאת אל־המלך ודברת אליו כדבר הזה וישׂם יואב את־הדברים בפיה׃
\par 4 ותאמר האשׁה התקעית אל־המלך ותפל על־אפיה ארצה ותשׁתחו ותאמר הושׁעה המלך׃
\par 5 ויאמר־לה המלך מה־לך ותאמר אבל אשׁה־אלמנה אני וימת אישׁי׃
\par 6 ולשׁפחתך שׁני בנים וינצו שׁניהם בשׂדה ואין מציל ביניהם ויכו האחד את־האחד וימת אתו׃
\par 7 והנה קמה כל־המשׁפחה על־שׁפחתך ויאמרו תני את־מכה אחיו ונמתהו בנפשׁ אחיו אשׁר הרג ונשׁמידה גם את־היורשׁ וכבו את־גחלתי אשׁר נשׁארה לבלתי שׂום־לאישׁי שׁם ושׁארית על־פני האדמה׃
\par 8 ויאמר המלך אל־האשׁה לכי לביתך ואני אצוה עליך׃
\par 9 ותאמר האשׁה התקועית אל־המלך עלי אדני המלך העון ועל־בית אבי והמלך וכסאו נקי׃
\par 10 ויאמר המלך המדבר אליך והבאתו אלי ולא־יסיף עוד לגעת בך׃
\par 11 ותאמר יזכר־נא המלך את־יהוה אלהיך מהרבית גאל הדם לשׁחת ולא ישׁמידו את־בני ויאמר חי־יהוה אם־יפל משׂערת בנך ארצה׃
\par 12 ותאמר האשׁה תדבר־נא שׁפחתך אל־אדני המלך דבר ויאמר דברי׃
\par 13 ותאמר האשׁה ולמה חשׁבתה כזאת על־עם אלהים ומדבר המלך הדברהזה כאשׁם לבלתי השׁיב המלך את־נדחו׃
\par 14 כי־מות נמות וכמים הנגרים ארצה אשׁר לא יאספו ולא־ישׂא אלהים נפשׁ וחשׁב מחשׁבות לבלתי ידח ממנו נדח׃
\par 15 ועתה אשׁר־באתי לדבר אל־המלך אדני את־הדבר הזה כי יראני העם ותאמר שׁפחתך אדברה־נא אל־המלך אולי יעשׂה המלך את־דבר אמתו׃
\par 16 כי ישׁמע המלך להציל את־אמתו מכף האישׁ להשׁמיד אתי ואת־בני יחד מנחלת אלהים׃
\par 17 ותאמר שׁפחתך יהיה־נא דבר־אדני המלך למנוחה כי כמלאך האלהים כן אדני המלך לשׁמע הטוב והרע ויהוה אלהיך יהי עמך׃
\par 18 ויען המלך ויאמר אל־האשׁה אל־נא תכחדי ממני דבר אשׁר אנכי שׁאל אתך ותאמר האשׁה ידבר־נא אדני המלך׃
\par 19 ויאמר המלך היד יואב אתך בכל־זאת ותען האשׁה ותאמר חי־נפשׁך אדני המלך אם־אשׁ להמין ולהשׂמיל מכל אשׁר־דבר אדני המלך כי־עבדך יואב הוא צוני והוא שׂם בפי שׁפחתך את כל־הדברים האלה׃
\par 20 לבעבור סבב את־פני הדבר עשׂה עבדך יואב את־הדבר הזה ואדני חכם כחכמת מלאך האלהים לדעת את־כל־אשׁר בארץ׃
\par 21 ויאמר המלך אל־יואב הנה־נא עשׂיתי את־הדבר הזה ולך השׁב את־הנער את־אבשׁלום׃
\par 22 ויפל יואב אל־פניו ארצה וישׁתחו ויברך את־המלך ויאמר יואב היום ידע עבדך כי־מצאתי חן בעיניך אדני המלך אשׁר־עשׂה המלך את־דבר עבדו׃
\par 23 ויקם יואב וילך גשׁורה ויבא את־אבשׁלום ירושׁלם׃
\par 24 ויאמר המלך יסב אל־ביתו ופני לא יראה ויסב אבשׁלום אל־ביתו ופני המלך לא ראה׃
\par 25 וכאבשׁלום לא־היה אישׁ־יפה בכל־ישׂראל להלל מאד מכף רגלו ועד קדקדו לא־היה בו מום׃
\par 26 ובגלחו את־ראשׁו והיה מקץ ימים לימים אשׁר יגלח כי־כבד עליו וגלחו ושׁקל את־שׂער ראשׁו מאתים שׁקלים באבן המלך׃
\par 27 ויולדו לאבשׁלום שׁלושׁה בנים ובת אחת ושׁמה תמר היא היתה אשׁה יפת מראה׃
\par 28 וישׁב אבשׁלום בירושׁלם שׁנתים ימים ופני המלך לא ראה׃
\par 29 וישׁלח אבשׁלום אל־יואב לשׁלח אתו אל־המלך ולא אבה לבוא אליו וישׁלח עוד שׁנית ולא אבה לבוא׃
\par 30 ויאמר אל־עבדיו ראו חלקת יואב אל־ידי ולו־שׁם שׂערים לכו והוצתיה באשׁ ויצתו עבדי אבשׁלום את־החלקה באשׁ׃
\par 31 ויקם יואב ויבא אל־אבשׁלום הביתה ויאמר אליו למה הציתו עבדך את־החלקה אשׁר־לי באשׁ׃
\par 32 ויאמר אבשׁלום אל־יואב הנה שׁלחתי אליך לאמר בא הנה ואשׁלחה אתך אל־המלך לאמר למה באתי מגשׁור טוב לי עד אני־שׁם ועתה אראה פני המלך ואם־ישׁ־בי עון והמתני׃
\par 33 ויבא יואב אל־המלך ויגד־לו ויקרא אל־אבשׁלום ויבא אל־המלך וישׁתחו לו על־אפיו ארצה לפני המלך וישׁק המלך לאבשׁלום׃

\chapter{15}

\par 1 ויהי מאחרי כן ויעשׂ לו אבשׁלום מרכבה וססים וחמשׁים אישׁ רצים לפניו׃
\par 2 והשׁכים אבשׁלום ועמד על־יד דרך השׁער ויהי כל־האישׁ אשׁר־יהיה־לו־ריב לבוא אל־המלך למשׁפט ויקרא אבשׁלום אליו ויאמר אי־מזה עיר אתה ויאמר מאחד שׁבטי־ישׂראל עבדך׃
\par 3 ויאמר אליו אבשׁלום ראה דברך טובים ונכחים ושׁמע אין־לך מאת המלך׃
\par 4 ויאמר אבשׁלום מי־ישׂמני שׁפט בארץ ועלי יבוא כל־אישׁ אשׁר־יהיה־לו־ריב ומשׁפט והצדקתיו׃
\par 5 והיה בקרב־אישׁ להשׁתחות לו ושׁלח את־ידו והחזיק לו ונשׁק לו׃
\par 6 ויעשׂ אבשׁלום כדבר הזה לכל־ישׂראל אשׁר־יבאו למשׁפט אל־המלך ויגנב אבשׁלום את־לב אנשׁי ישׂראל׃
\par 7 ויהי מקץ ארבעים שׁנה ויאמר אבשׁלום אל־המלך אלכה נא ואשׁלם את־נדרי אשׁר־נדרתי ליהוה בחברון׃
\par 8 כי־נדר נדר עבדך בשׁבתי בגשׁור בארם לאמר אם־ישׁיב ישׁיבני יהוה ירושׁלם ועבדתי את־יהוה׃
\par 9 ויאמר־לו המלך לך בשׁלום ויקם וילך חברונה׃
\par 10 וישׁלח אבשׁלום מרגלים בכל־שׁבטי ישׂראל לאמר כשׁמעכם את־קול השׁפר ואמרתם מלך אבשׁלום בחברון׃
\par 11 ואת־אבשׁלום הלכו מאתים אישׁ מירושׁלם קראים והלכים לתמם ולא ידעו כל־דבר׃
\par 12 וישׁלח אבשׁלום את־אחיתפל הגילני יועץ דוד מעירו מגלה בזבחו את־הזבחים ויהי הקשׁר אמץ והעם הולך ורב את־אבשׁלום׃
\par 13 ויבא המגיד אל־דוד לאמר היה לב־אישׁ ישׂראל אחרי אבשׁלום׃
\par 14 ויאמר דוד לכל־עבדיו אשׁר־אתו בירושׁלם קומו ונברחה כי לא־תהיה־לנו פליטה מפני אבשׁלום מהרו ללכת פן־ימהר והשׂגנו והדיח עלינו את־הרעה והכה העיר לפי־חרב׃
\par 15 ויאמרו עבדי־המלך אל־המלך ככל אשׁר־יבחר אדני המלך הנה עבדיך׃
\par 16 ויצא המלך וכל־ביתו ברגליו ויעזב המלך את עשׂר נשׁים פלגשׁים לשׁמר הבית׃
\par 17 ויצא המלך וכל־העם ברגליו ויעמדו בית המרחק׃
\par 18 וכל־עבדיו עברים על־ידו וכל־הכרתי וכל־הפלתי וכל־הגתים שׁשׁ־מאות אישׁ אשׁר־באו ברגלו מגת עברים על־פני המלך׃
\par 19 ויאמר המלך אל־אתי הגתי למה תלך גם־אתה אתנו שׁוב ושׁב עם־המלך כי־נכרי אתה וגם־גלה אתה למקומך׃
\par 20 תמול בואך והיום אנועך עמנו ללכת ואני הולך על אשׁר־אני הולך שׁוב והשׁב את־אחיך עמך חסד ואמת׃
\par 21 ויען אתי את־המלך ויאמר חי־יהוה וחי אדני המלך כי אם־במקום אשׁר יהיה־שׁם אדני המלך אם־למות אם־לחיים כי־שׁם יהיה עבדך׃
\par 22 ויאמר דוד אל־אתי לך ועבר ויעבר אתי הגתי וכל־אנשׁיו וכל־הטף אשׁר אתו׃
\par 23 וכל־הארץ בוכים קול גדול וכל־העם עברים והמלך עבר בנחל קדרון וכל־העם עברים על־פני־דרך את־המדבר׃
\par 24 והנה גם־צדוק וכל־הלוים אתו נשׂאים את־ארון ברית האלהים ויצקו את־ארון האלהים ויעל אביתר עד־תם כל־העם לעבור מן־העיר׃
\par 25 ויאמר המלך לצדוק השׁב את־ארון האלהים העיר אם־אמצא חן בעיני יהוה והשׁבני והראני אתו ואת־נוהו׃
\par 26 ואם כה יאמר לא חפצתי בך הנני יעשׂה־לי כאשׁר טוב בעיניו׃
\par 27 ויאמר המלך אל־צדוק הכהן הרואה אתה שׁבה העיר בשׁלום ואחימעץ בנך ויהונתן בן־אביתר שׁני בניכם אתכם׃
\par 28 ראו אנכי מתמהמה בעברות המדבר עד בוא דבר מעמכם להגיד לי׃
\par 29 וישׁב צדוק ואביתר את־ארון האלהים ירושׁלם וישׁבו שׁם׃
\par 30 ודוד עלה במעלה הזיתים עלה ובוכה וראשׁ לו חפוי והוא הלך יחף וכל־העם אשׁר־אתו חפו אישׁ ראשׁו ועלו עלה ובכה׃
\par 31 ודוד הגיד לאמר אחיתפל בקשׁרים עם־אבשׁלום ויאמר דוד סכל־נא את־עצת אחיתפל יהוה׃
\par 32 ויהי דוד בא עד־הראשׁ אשׁר־ישׁתחוה שׁם לאלהים והנה לקראתו חושׁי הארכי קרוע כתנתו ואדמה על־ראשׁו׃
\par 33 ויאמר לו דוד אם עברת אתי והית עלי למשׂא׃
\par 34 ואם־העיר תשׁוב ואמרת לאבשׁלום עבדך אני המלך אהיה עבד אביך ואני מאז ועתה ואני עבדך והפרתה לי את עצת אחיתפל׃
\par 35 והלוא עמך שׁם צדוק ואביתר הכהנים והיה כל־הדבר אשׁר תשׁמע מבית המלך תגיד לצדוק ולאביתר הכהנים׃
\par 36 הנה־שׁם עמם שׁני בניהם אחימעץ לצדוק ויהונתן לאביתר ושׁלחתם בידם אלי כל־דבר אשׁר תשׁמעו׃
\par 37 ויבא חושׁי רעה דוד העיר ואבשׁלם יבא ירושׁלם׃

\chapter{16}

\par 1 ודוד עבר מעט מהראשׁ והנה ציבא נער מפי־בשׁת לקראתו וצמד חמרים חבשׁים ועליהם מאתים לחם ומאה צמוקים ומאה קיץ ונבל יין׃
\par 2 ויאמר המלך אל־ציבא מה־אלה לך ויאמר ציבא החמורים לבית־המלך לרכב ולהלחם והקיץ לאכול הנערים והיין לשׁתות היעף במדבר׃
\par 3 ויאמר המלך ואיה בן־אדניך ויאמר ציבא אל־המלך הנה יושׁב בירושׁלם כי אמר היום ישׁיבו לי בית ישׂראל את ממלכות אבי׃
\par 4 ויאמר המלך לצבא הנה לך כל אשׁר למפי־בשׁת ויאמר ציבא השׁתחויתי אמצא־חן בעיניך אדני המלך׃
\par 5 ובא המלך דוד עד־בחורים והנה משׁם אישׁ יוצא ממשׁפחת בית־שׁאול ושׁמו שׁמעי בן־גרא יצא יצוא ומקלל׃
\par 6 ויסקל באבנים את־דוד ואת־כל־עבדי המלך דוד וכל־העם וכל־הגברים מימינו ומשׂמאלו׃
\par 7 וכה־אמר שׁמעי בקללו צא צא אישׁ הדמים ואישׁ הבליעל׃
\par 8 השׁיב עליך יהוה כל דמי בית־שׁאול אשׁר מלכת תחתו ויתן יהוה את־המלוכה ביד אבשׁלום בנך והנך ברעתך כי אישׁ דמים אתה׃
\par 9 ויאמר אבישׁי בן־צרויה אל־המלך למה יקלל הכלב המת הזה את־אדני המלך אעברה־נא ואסירה את־ראשׁו׃
\par 10 ויאמר המלך מה־לי ולכם בני צריה כי יקלל וכי יהוה אמר לו קלל את־דוד ומי יאמר מדוע עשׂיתה כן׃
\par 11 ויאמר דוד אל־אבישׁי ואל־כל־עבדיו הנה בני אשׁר־יצא ממעי מבקשׁ את־נפשׁי ואף כי־עתה בן־הימיני הנחו לו ויקלל כי אמר־לו יהוה׃
\par 12 אולי יראה יהוה בעוני והשׁיב יהוה לי טובה תחת קללתו היום הזה׃
\par 13 וילך דוד ואנשׁיו בדרך ושׁמעי הלך בצלע ההר לעמתו הלוך ויקלל ויסקל באבנים לעמתו ועפר בעפר׃
\par 14 ויבא המלך וכל־העם אשׁר־אתו עיפים וינפשׁ שׁם׃
\par 15 ואבשׁלום וכל־העם אישׁ ישׂראל באו ירושׁלם ואחיתפל אתו׃
\par 16 ויהי כאשׁר־בא חושׁי הארכי רעה דוד אל־אבשׁלום ויאמר חושׁי אל־אבשׁלום יחי המלך יחי המלך׃
\par 17 ויאמר אבשׁלום אל־חושׁי זה חסדך את־רעך למה לא־הלכת את־רעך׃
\par 18 ויאמר חושׁי אל־אבשׁלם לא כי אשׁר בחר יהוה והעם הזה וכל־אישׁ ישׂראל לא אהיה ואתו אשׁב׃
\par 19 והשׁנית למי אני אעבד הלוא לפני בנו כאשׁר עבדתי לפני אביך כן אהיה לפניך׃
\par 20 ויאמר אבשׁלום אל־אחיתפל הבו לכם עצה מה־נעשׂה׃
\par 21 ויאמר אחיתפל אל־אבשׁלם בוא אל־פלגשׁי אביך אשׁר הניח לשׁמור הבית ושׁמע כל־ישׂראל כי־נבאשׁת את־אביך וחזקו ידי כל־אשׁר אתך׃
\par 22 ויטו לאבשׁלום האהל על־הגג ויבא אבשׁלום אל־פלגשׁי אביו לעיני כל־ישׂראל׃
\par 23 ועצת אחיתפל אשׁר יעץ בימים ההם כאשׁר ישׁאל־ בדבר האלהים כן כל־עצת אחיתפל גם־לדוד גם לאבשׁלם׃

\chapter{17}

\par 1 ויאמר אחיתפל אל־אבשׁלם אבחרה נא שׁנים־עשׂר אלף אישׁ ואקומה וארדפה אחרי־דוד הלילה׃
\par 2 ואבוא עליו והוא יגע ורפה ידים והחרדתי אתו ונס כל־העם אשׁר־אתו והכיתי את־המלך לבדו׃
\par 3 ואשׁיבה כל־העם אליך כשׁוב הכל האישׁ אשׁר אתה מבקשׁ כל־העם יהיה שׁלום׃
\par 4 ויישׁר הדבר בעיני אבשׁלם ובעיני כל־זקני ישׂראל׃
\par 5 ויאמר אבשׁלום קרא נא גם לחושׁי הארכי ונשׁמעה מה־בפיו גם־הוא׃
\par 6 ויבא חושׁי אל־אבשׁלום ויאמר אבשׁלום אליו לאמר כדבר הזה דבר אחיתפל הנעשׂה את־דברו אם־אין אתה דבר׃
\par 7 ויאמר חושׁי אל־אבשׁלום לא־טובה העצה אשׁר־יעץ אחיתפל בפעם הזאת׃
\par 8 ויאמר חושׁי אתה ידעת את־אביך ואת־אנשׁיו כי גברים המה ומרי נפשׁ המה כדב שׁכול בשׂדה ואביך אישׁ מלחמה ולא ילין את־העם׃
\par 9 הנה עתה הוא־נחבא באחת הפחתים או באחד המקומת והיה כנפל בהם בתחלה ושׁמע השׁמע ואמר היתה מגפה בעם אשׁר אחרי אבשׁלם׃
\par 10 והוא גם־בן־חיל אשׁר לבו כלב האריה המס ימס כי־ידע כל־ישׂראל כי־גבור אביך ובני־חיל אשׁר אתו׃
\par 11 כי יעצתי האסף יאסף עליך כל־ישׂראל מדן ועד־באר שׁבע כחול אשׁר־על־הים לרב ופניך הלכים בקרב׃
\par 12 ובאנו אליו באחת המקומת אשׁר נמצא שׁם ונחנו עליו כאשׁר יפל הטל על־האדמה ולא־נותר בו ובכל־האנשׁים אשׁר־אתו גם־אחד׃
\par 13 ואם־אל־עיר יאסף והשׂיאו כל־ישׂראל אל־העיר ההיא חבלים וסחבנו אתו עד־הנחל עד אשׁר־לא־נמצא שׁם גם־צרור׃
\par 14 ויאמר אבשׁלום וכל־אישׁ ישׂראל טובה עצת חושׁי הארכי מעצת אחיתפל ויהוה צוה להפר את־עצת אחיתפל הטובה לבעבור הביא יהוה אל־אבשׁלום את־הרעה׃
\par 15 ויאמר חושׁי אל־צדוק ואל־אביתר הכהנים כזאת וכזאת יעץ אחיתפל את־אבשׁלם ואת זקני ישׂראל וכזאת וכזאת יעצתי אני׃
\par 16 ועתה שׁלחו מהרה והגידו לדוד לאמר אל־תלן הלילה בערבות המדבר וגם עבור תעבור פן יבלע למלך ולכל־העם אשׁר אתו׃
\par 17 ויהונתן ואחימעץ עמדים בעין־רגל והלכה השׁפחה והגידה להם והם ילכו והגידו למלך דוד כי לא יוכלו להראות לבוא העירה׃
\par 18 וירא אתם נער ויגד לאבשׁלם וילכו שׁניהם מהרה ויבאו אל־בית־אישׁ בבחורים ולו באר בחצרו וירדו שׁם׃
\par 19 ותקח האשׁה ותפרשׂ את־המסך על־פני הבאר ותשׁטח עליו הרפות ולא נודע דבר׃
\par 20 ויבאו עבדי אבשׁלום אל־האשׁה הביתה ויאמרו איה אחימעץ ויהונתן ותאמר להם האשׁה עברו מיכל המים ויבקשׁו ולא מצאו וישׁבו ירושׁלם׃
\par 21 ויהי אחרי לכתם ויעלו מהבאר וילכו ויגדו למלך דוד ויאמרו אל־דוד קומו ועברו מהרה את־המים כי־ככה יעץ עליכם אחיתפל׃
\par 22 ויקם דוד וכל־העם אשׁר אתו ויעברו את־הירדן עד־אור הבקר עד־אחד לא נעדר אשׁר לא־עבר את־הירדן׃
\par 23 ואחיתפל ראה כי לא נעשׂתה עצתו ויחבשׁ את־החמור ויקם וילך אל־ביתו אל־עירו ויצו אל־ביתו ויחנק וימת ויקבר בקבר אביו׃
\par 24 ודוד בא מחנימה ואבשׁלם עבר את־הירדן הוא וכל־אישׁ ישׂראל עמו׃
\par 25 ואת־עמשׂא שׂם אבשׁלם תחת יואב על־הצבא ועמשׂא בן־אישׁ ושׁמו יתרא הישׂראלי אשׁר־בא אל־אביגל בת־נחשׁ אחות צרויה אם יואב׃
\par 26 ויחן ישׂראל ואבשׁלם ארץ הגלעד׃
\par 27 ויהי כבוא דוד מחנימה ושׁבי בן־נחשׁ מרבת בני־עמון ומכיר בן־עמיאל מלא דבר וברזלי הגלעדי מרגלים׃
\par 28 משׁכב וספות וכלי יוצר וחטים ושׂערים וקמח וקלי ופול ועדשׁים וקלי׃
\par 29 ודבשׁ וחמאה וצאן ושׁפות בקר הגישׁו לדוד ולעם אשׁר־אתו לאכול כי אמרו העם רעב ועיף וצמא במדבר׃

\chapter{18}

\par 1 ויפקד דוד את־העם אשׁר אתו וישׂם עליהם שׂרי אלפים ושׂרי מאות׃
\par 2 וישׁלח דוד את־העם השׁלשׁית ביד־יואב והשׁלשׁית ביד אבישׁי בן־צרויה אחי יואב והשׁלשׁת ביד אתי הגתי ויאמר המלך אל־העם יצא אצא גם־אני עמכם׃
\par 3 ויאמר העם לא תצא כי אם־נס ננוס לא־ישׂימו אלינו לב ואם־ימתו חצינו לא־ישׂימו אלינו לב כי־עתה כמנו עשׂרה אלפים ועתה טוב כי־תהיה־לנו מעיר לעזיר׃
\par 4 ויאמר אליהם המלך אשׁר־ייטב בעיניכם אעשׂה ויעמד המלך אל־יד השׁער וכל־העם יצאו למאות ולאלפים׃
\par 5 ויצו המלך את־יואב ואת־אבישׁי ואת־אתי לאמר לאט־לי לנער לאבשׁלום וכל־העם שׁמעו בצות המלך את־כל־השׂרים על־דבר אבשׁלום׃
\par 6 ויצא העם השׂדה לקראת ישׂראל ותהי המלחמה ביער אפרים׃
\par 7 וינגפו שׁם עם ישׂראל לפני עבדי דוד ותהי־שׁם המגפה גדולה ביום ההוא עשׂרים אלף׃
\par 8 ותהי־שׁם המלחמה נפצית על־פני כל־הארץ וירב היער לאכל בעם מאשׁר אכלה החרב ביום ההוא׃
\par 9 ויקרא אבשׁלום לפני עבדי דוד ואבשׁלום רכב על־הפרד ויבא הפרד תחת שׂובך האלה הגדולה ויחזק ראשׁו באלה ויתן בין השׁמים ובין הארץ והפרד אשׁר־תחתיו עבר׃
\par 10 וירא אישׁ אחד ויגד ליואב ויאמר הנה ראיתי את־אבשׁלם תלוי באלה׃
\par 11 ויאמר יואב לאישׁ המגיד לו והנה ראית ומדוע לא־הכיתו שׁם ארצה ועלי לתת לך עשׂרה כסף וחגרה אחת׃
\par 12 ויאמר האישׁ אל־יואב ולא אנכי שׁקל על־כפי אלף כסף לא־אשׁלח ידי אל־בן־המלך כי באזנינו צוה המלך אתך ואת־אבישׁי ואת־אתי לאמר שׁמרו־מי בנער באבשׁלום׃
\par 13 או־עשׂיתי בנפשׁו שׁקר וכל־דבר לא־יכחד מן־המלך ואתה תתיצב מנגד׃
\par 14 ויאמר יואב לא־כן אחילה לפניך ויקח שׁלשׁה שׁבטים בכפו ויתקעם בלב אבשׁלום עודנו חי בלב האלה׃
\par 15 ויסבו עשׂרה נערים נשׂאי כלי יואב ויכו את־אבשׁלום וימיתהו׃
\par 16 ויתקע יואב בשׁפר וישׁב העם מרדף אחרי ישׂראל כי־חשׂך יואב את־העם׃
\par 17 ויקחו את־אבשׁלום וישׁליכו אתו ביער אל־הפחת הגדול ויצבו עליו גל־אבנים גדול מאד וכל־ישׂראל נסו אישׁ לאהלו׃
\par 18 ואבשׁלם לקח ויצב־לו בחיו את־מצבת אשׁר בעמק־המלך כי אמר אין־לי בן בעבור הזכיר שׁמי ויקרא למצבת על־שׁמו ויקרא לה יד אבשׁלם עד היום הזה׃
\par 19 ואחימעץ בן־צדוק אמר ארוצה נא ואבשׂרה את־המלך כי־שׁפטו יהוה מיד איביו׃
\par 20 ויאמר לו יואב לא אישׁ בשׂרה אתה היום הזה ובשׂרת ביום אחר והיום הזה לא תבשׂר כי על־ בן־המלך מת׃
\par 21 ויאמר יואב לכושׁי לך הגד למלך אשׁר ראיתה וישׁתחו כושׁי ליואב וירץ׃
\par 22 ויסף עוד אחימעץ בן־צדוק ויאמר אל־יואב ויהי מה ארצה־נא גם־אני אחרי הכושׁי ויאמר יואב למה־זה אתה רץ בני ולכה אין־בשׂורה מצאת׃
\par 23 ויהי־מה ארוץ ויאמר לו רוץ וירץ אחימעץ דרך הככר ויעבר את־הכושׁי׃
\par 24 ודוד יושׁב בין־שׁני השׁערים וילך הצפה אל־גג השׁער אל־החומה וישׂא את־עיניו וירא והנה־אישׁ רץ לבדו׃
\par 25 ויקרא הצפה ויגד למלך ויאמר המלך אם־לבדו בשׂורה בפיו וילך הלוך וקרב׃
\par 26 וירא הצפה אישׁ־אחר רץ ויקרא הצפה אל־השׁער ויאמר הנה־אישׁ רץ לבדו ויאמר המלך גם־זה מבשׂר׃
\par 27 ויאמר הצפה אני ראה את־מרוצת הראשׁון כמרצת אחימעץ בן־צדוק ויאמר המלך אישׁ־טוב זה ואל־בשׂורה טובה יבוא׃
\par 28 ויקרא אחימעץ ויאמר אל־המלך שׁלום וישׁתחו למלך לאפיו ארצה ויאמר ברוך יהוה אלהיך אשׁר סגר את־האנשׁים אשׁר־נשׂאו את־ידם באדני המלך׃
\par 29 ויאמר המלך שׁלום לנער לאבשׁלום ויאמר אחימעץ ראיתי ההמון הגדול לשׁלח את־עבד המלך יואב ואת־עבדך ולא ידעתי מה׃
\par 30 ויאמר המלך סב התיצב כה ויסב ויעמד׃
\par 31 והנה הכושׁי בא ויאמר הכושׁי יתבשׂר אדני המלך כי־שׁפטך יהוה היום מיד כל־הקמים עליך׃
\par 32 ויאמר המלך אל־הכושׁי השׁלום לנער לאבשׁלום ויאמר הכושׁי יהיו כנער איבי אדני המלך וכל אשׁר־קמו עליך לרעה׃

\chapter{19}

\par 1 וירגז המלך ויעל על־עלית השׁער ויבך וכה אמר בלכתו בני אבשׁלום בני בני אבשׁלום מי־יתן מותי אני תחתיך אבשׁלום בני בני׃
\par 2 ויגד ליואב הנה המלך בכה ויתאבל על־אבשׁלם׃
\par 3 ותהי התשׁעה ביום ההוא לאבל לכל־העם כי־שׁמע העם ביום ההוא לאמר נעצב המלך על־בנו׃
\par 4 ויתגנב העם ביום ההוא לבוא העיר כאשׁר יתגנב העם הנכלמים בנוסם במלחמה׃
\par 5 והמלך לאט את־פניו ויזעק המלך קול גדול בני אבשׁלום אבשׁלום בני בני׃
\par 6 ויבא יואב אל־המלך הבית ויאמר הבשׁת היום את־פני כל־עבדיך הממלטים את־נפשׁך היום ואת נפשׁ בניך ובנתיך ונפשׁ נשׁיך ונפשׁ פלגשׁיך׃
\par 7 לאהבה את־שׂנאיך ולשׂנא את־אהביך כי הגדת היום כי אין לך שׂרים ועבדים כי ידעתי היום כי לא אבשׁלום חי וכלנו היום מתים כי־אז ישׁר בעיניך׃
\par 8 ועתה קום צא ודבר על־לב עבדיך כי ביהוה נשׁבעתי כי־אינך יוצא אם־ילין אישׁ אתך הלילה ורעה לך זאת מכל־הרעה אשׁר־באה עליך מנעריך עד־עתה׃
\par 9 ויקם המלך וישׁב בשׁער ולכל־העם הגידו לאמר הנה המלך יושׁב בשׁער ויבא כל־העם לפני המלך וישׂראל נס אישׁ לאהליו׃
\par 10 ויהי כל־העם נדון בכל־שׁבטי ישׂראל לאמר המלך הצילנו מכף איבינו והוא מלטנו מכף פלשׁתים ועתה ברח מן־הארץ מעל אבשׁלום׃
\par 11 ואבשׁלום אשׁר משׁחנו עלינו מת במלחמה ועתה למה אתם מחרשׁים להשׁיב את־המלך׃
\par 12 והמלך דוד שׁלח אל־צדוק ואל־אביתר הכהנים לאמר דברו אל־זקני יהודה לאמר למה תהיו אחרנים להשׁיב את־המלך אל־ביתו ודבר כל־ישׂראל בא אל־המלך אל־ביתו׃
\par 13 אחי אתם עצמי ובשׂרי אתם ולמה תהיו אחרנים להשׁיב את־המלך׃
\par 14 ולעמשׂא תמרו הלוא עצמי ובשׂרי אתה כה יעשׂה־לי אלהים וכה יוסיף אם־לא שׂר־צבא תהיה לפני כל־הימים תחת יואב׃
\par 15 ויט את־לבב כל־אישׁ־יהודה כאישׁ אחד וישׁלחו אל־המלך שׁוב אתה וכל־עבדיך׃
\par 16 וישׁב המלך ויבא עד־הירדן ויהודה בא הגלגלה ללכת לקראת המלך להעביר את־המלך את־הירדן׃
\par 17 וימהר שׁמעי בן־גרא בן־הימיני אשׁר מבחורים וירד עם־אישׁ יהודה לקראת המלך דוד׃
\par 18 ואלף אישׁ עמו מבנימן וציבא נער בית שׁאול וחמשׁת עשׂר בניו ועשׂרים עבדיו אתו וצלחו הירדן לפני המלך׃
\par 19 ועברה העברה לעביר את־בית המלך ולעשׂות הטוב בעינו ושׁמעי בן־גרא נפל לפני המלך בעברו בירדן׃
\par 20 ויאמר אל־המלך אל־יחשׁב־לי אדני עון ואל־תזכר את אשׁר העוה עבדך ביום אשׁר־יצא אדני־המלך מירושׁלם לשׂום המלך אל־לבו׃
\par 21 כי ידע עבדך כי אני חטאתי והנה־באתי היום ראשׁון לכל־בית יוסף לרדת לקראת אדני המלך׃
\par 22 ויען אבישׁי בן־צרויה ויאמר התחת זאת לא יומת שׁמעי כי קלל את־משׁיח יהוה׃
\par 23 ויאמר דוד מה־לי ולכם בני צרויה כי־תהיו־לי היום לשׂטן היום יומת אישׁ בישׂראל כי הלוא ידעתי כי היום אני־מלך על־ישׂראל׃
\par 24 ויאמר המלך אל־שׁמעי לא תמות וישׁבע לו המלך׃
\par 25 ומפבשׁת בן־שׁאול ירד לקראת המלך ולא־עשׂה רגליו ולא־עשׂה שׂפמו ואת־בגדיו לא כבס למן־היום לכת המלך עד־היום אשׁר־בא בשׁלום׃
\par 26 ויהי כי־בא ירושׁלם לקראת המלך ויאמר לו המלך למה לא־הלכת עמי מפיבשׁת׃
\par 27 ויאמר אדני המלך עבדי רמני כי־אמר עבדך אחבשׁה־לי החמור וארכב עליה ואלך את־המלך כי פסח עבדך׃
\par 28 וירגל בעבדך אל־אדני המלך ואדני המלך כמלאך האלהים ועשׂה הטוב בעיניך׃
\par 29 כי לא היה כל־בית אבי כי אם־אנשׁי־מות לאדני המלך ותשׁת את־עבדך באכלי שׁלחנך ומה־ישׁ־לי עוד צדקה ולזעק עוד אל־המלך׃
\par 30 ויאמר לו המלך למה תדבר עוד דבריך אמרתי אתה וציבא תחלקו את־השׂדה׃
\par 31 ויאמר מפיבשׁת אל־המלך גם את־הכל יקח אחרי אשׁר־בא אדני המלך בשׁלום אל־ביתו׃
\par 32 וברזלי הגלעדי ירד מרגלים ויעבר את־המלך הירדן לשׁלחו את־בירדן׃
\par 33 וברזלי זקן מאד בן־שׁמנים שׁנה והוא־כלכל את־המלך בשׁיבתו במחנים כי־אישׁ גדול הוא מאד׃
\par 34 ויאמר המלך אל־ברזלי אתה עבר אתי וכלכלתי אתך עמדי בירושׁלם׃
\par 35 ויאמר ברזלי אל־המלך כמה ימי שׁני חיי כי־אעלה את־המלך ירושׁלם׃
\par 36 בן־שׁמנים שׁנה אנכי היום האדע בין־טוב לרע אם־יטעם עבדך את־אשׁר אכל ואת־אשׁר אשׁתה אם־אשׁמע עוד בקול שׁרים ושׁרות ולמה יהיה עבדך עוד למשׂא אל־אדני המלך׃
\par 37 כמעט יעבר עבדך את־הירדן את־המלך ולמה יגמלני המלך הגמולה הזאת׃
\par 38 ישׁב־נא עבדך ואמת בעירי עם קבר אבי ואמי והנה עבדך כמהם יעבר עם־אדני המלך ועשׂה־לו את אשׁר־טוב בעיניך׃
\par 39 ויאמר המלך אתי יעבר כמהם ואני אעשׂה־לו את־הטוב בעיניך וכל אשׁר־תבחר עלי אעשׂה־לך׃
\par 40 ויעבר כל־העם את־הירדן והמלך עבר וישׁק המלך לברזלי ויברכהו וישׁב למקמו׃
\par 41 ויעבר המלך הגלגלה וכמהן עבר עמו וכל־עם יהודה ויעברו את־המלך וגם חצי עם ישׂראל׃
\par 42 והנה כל־אישׁ ישׂראל באים אל־המלך ויאמרו אל־המלך מדוע גנבוך אחינו אישׁ יהודה ויעברו את־המלך ואת־ביתו את־הירדן וכל־אנשׁי דוד עמו׃
\par 43 ויען כל־אישׁ יהודה על־אישׁ ישׂראל כי־קרוב המלך אלי ולמה זה חרה לך על־הדבר הזה האכול אכלנו מן־המלך אם־נשׂאת נשׂא לנו׃
\par 44 ויען אישׁ־ישׂראל את־אישׁ יהודה ויאמר עשׂר־ידות לי במלך וגם־בדוד אני ממך ומדוע הקלתני ולא־היה דברי ראשׁון לי להשׁיב את־מלכי ויקשׁ דבר־אישׁ יהודה מדבר אישׁ ישׂראל׃

\chapter{20}

\par 1 ושׁם נקרא אישׁ בליעל ושׁמו שׁבע בן־בכרי אישׁ ימיני ויתקע בשׁפר ויאמר אין־לנו חלק בדוד ולא נחלה־לנו בבן־ישׁי אישׁ לאהליו ישׂראל׃
\par 2 ויעל כל־אישׁ ישׂראל מאחרי דוד אחרי שׁבע בן־בכרי ואישׁ יהודה דבקו במלכם מן־הירדן ועד־ירושׁלם׃
\par 3 ויבא דוד אל־ביתו ירושׁלם ויקח המלך את עשׂר־נשׁים פלגשׁים אשׁר הניח לשׁמר הבית ויתנם בית־משׁמרת ויכלכלם ואליהם לא־בא ותהיינה צררות עד־יום מתן אלמנות חיות׃
\par 4 ויאמר המלך אל־עמשׂא הזעק־לי את־אישׁ־יהודה שׁלשׁת ימים ואתה פה עמד׃
\par 5 וילך עמשׂא להזעיק את־יהודה וייחר מן־המועד אשׁר יעדו׃
\par 6 ויאמר דוד אל־אבישׁי עתה ירע לנו שׁבע בן־בכרי מן־אבשׁלום אתה קח את־עבדי אדניך ורדף אחריו פן־מצא לו ערים בצרות והציל עיננו׃
\par 7 ויצאו אחריו אנשׁי יואב והכרתי והפלתי וכל־הגברים ויצאו מירושׁלם לרדף אחרי שׁבע בן־בכרי׃
\par 8 הם עם־האבן הגדולה אשׁר בגבעון ועמשׂא בא לפניהם ויואב חגור מדו לבשׁו ועלו חגור חרב מצמדת על־מתניו בתערה והוא יצא ותפל׃
\par 9 ויאמר יואב לעמשׂא השׁלום אתה אחי ותחז יד־ימין יואב בזקן עמשׂא לנשׁק־לו׃
\par 10 ועמשׂא לא־נשׁמר בחרב אשׁר ביד־יואב ויכהו בה אל־החמשׁ וישׁפך מעיו ארצה ולא־שׁנה לו וימת ויואב ואבישׁי אחיו רדף אחרי שׁבע בן־בכרי׃
\par 11 ואישׁ עמד עליו מנערי יואב ויאמר מי אשׁר חפץ ביואב ומי אשׁר־לדוד אחרי יואב׃
\par 12 ועמשׂא מתגלל בדם בתוך המסלה וירא האישׁ כי־עמד כל־העם ויסב את־עמשׂא מן־המסלה השׂדה וישׁלך עליו בגד כאשׁר ראה כל־הבא עליו ועמד׃
\par 13 כאשׁר הגה מן־המסלה עבר כל־אישׁ אחרי יואב לרדף אחרי שׁבע בן־בכרי׃
\par 14 ויעבר בכל־שׁבטי ישׂראל אבלה ובית מעכה וכל־הברים ויקלהו ויבאו אף־אחריו׃
\par 15 ויבאו ויצרו עליו באבלה בית המעכה וישׁפכו סללה אל־העיר ותעמד בחל וכל־העם אשׁר את־יואב משׁחיתם להפיל החומה׃
\par 16 ותקרא אשׁה חכמה מן־העיר שׁמעו שׁמעו אמרו־נא אל־יואב קרב עד־הנה ואדברה אליך׃
\par 17 ויקרב אליה ותאמר האשׁה האתה יואב ויאמר אני ותאמר לו שׁמע דברי אמתך ויאמר שׁמע אנכי׃
\par 18 ותאמר לאמר דבר ידברו בראשׁנה לאמר שׁאל ישׁאלו באבל וכן התמו׃
\par 19 אנכי שׁלמי אמוני ישׂראל אתה מבקשׁ להמית עיר ואם בישׂראל למה תבלע נחלת יהוה׃
\par 20 ויען יואב ויאמר חלילה חלילה לי אם־אבלע ואם־אשׁחית׃
\par 21 לא־כן הדבר כי אישׁ מהר אפרים שׁבע בן־בכרי שׁמו נשׂא ידו במלך בדוד תנו־אתו לבדו ואלכה מעל העיר ותאמר האשׁה אל־יואב הנה ראשׁו משׁלך אליך בעד החומה׃
\par 22 ותבוא האשׁה אל־כל־העם בחכמתה ויכרתו את־ראשׁ שׁבע בן־בכרי וישׁלכו אל־יואב ויתקע בשׁופר ויפצו מעל־העיר אישׁ לאהליו ויואב שׁב ירושׁלם אל־המלך׃
\par 23 ויואב אל כל־הצבא ישׂראל ובניה בן־יהוידע על־הכרי ועל־הפלתי׃
\par 24 ואדרם על־המס ויהושׁפט בן־אחילוד המזכיר׃
\par 25 ושׁיא ספר וצדוק ואביתר כהנים׃
\par 26 וגם עירא היארי היה כהן לדוד׃

\chapter{21}

\par 1 ויהי רעב בימי דוד שׁלשׁ שׁנים שׁנה אחרי שׁנה ויבקשׁ דוד את־פני יהוה ויאמר יהוה אל־שׁאול ואל־בית הדמים על־אשׁר־המית את־הגבענים׃
\par 2 ויקרא המלך לגבענים ויאמר אליהם והגבענים לא מבני ישׂראל המה כי אם־מיתר האמרי ובני ישׂראל נשׁבעו להם ויבקשׁ שׁאול להכתם בקנאתו לבני־ישׂראל ויהודה׃
\par 3 ויאמר דוד אל־הגבענים מה אעשׂה לכם ובמה אכפר וברכו את־נחלת יהוה׃
\par 4 ויאמרו לו הגבענים אין־לי כסף וזהב עם־שׁאול ועם־ביתו ואין־לנו אישׁ להמית בישׂראל ויאמר מה־אתם אמרים אעשׂה לכם׃
\par 5 ויאמרו אל־המלך האישׁ אשׁר כלנו ואשׁר דמה־לנו נשׁמדנו מהתיצב בכל־גבל ישׂראל׃
\par 6 ינתן־לנו שׁבעה אנשׁים מבניו והוקענום ליהוה בגבעת שׁאול בחיר יהוה ויאמר המלך אני אתן׃
\par 7 ויחמל המלך על־מפיבשׁת בן־יהונתן בן־שׁאול על־שׁבעת יהוה אשׁר בינתם בין דוד ובין יהונתן בן־שׁאול׃
\par 8 ויקח המלך את־שׁני בני רצפה בת־איה אשׁר ילדה לשׁאול את־ארמני ואת־מפבשׁת ואת־חמשׁת בני מיכל בת־שׁאול אשׁר ילדה לעדריאל בן־ברזלי המחלתי׃
\par 9 ויתנם ביד הגבענים ויקיעם בהר לפני יהוה ויפלו שׁבעתים יחד והם המתו בימי קציר בראשׁנים תחלת קציר שׂערים׃
\par 10 ותקח רצפה בת־איה את־השׂק ותטהו לה אל־הצור מתחלת קציר עד נתך־מים עליהם מן־השׁמים ולא־נתנה עוף השׁמים לנוח עליהם יומם ואת־חית השׂדה לילה׃
\par 11 ויגד לדוד את אשׁר־עשׂתה רצפה בת־איה פלגשׁ שׁאול׃
\par 12 וילך דוד ויקח את־עצמות שׁאול ואת־עצמות יהונתן בנו מאת בעלי יבישׁ גלעד אשׁר גנבו אתם מרחב בית־שׁן אשׁר תלום שׁם הפלשׁתים ביום הכות פלשׁתים את־שׁאול בגלבע׃
\par 13 ויעל משׁם את־עצמות שׁאול ואת־עצמות יהונתן בנו ויאספו את־עצמות המוקעים׃
\par 14 ויקברו את־עצמות־שׁאול ויהונתן־בנו בארץ בנימן בצלע בקבר קישׁ אביו ויעשׂו כל אשׁר־צוה המלך ויעתר אלהים לארץ אחרי־כן׃
\par 15 ותהי־עוד מלחמה לפלשׁתים את־ישׂראל וירד דוד ועבדיו עמו וילחמו את־פלשׁתים ויעף דוד׃
\par 16 וישׁבו בנב אשׁר בילידי הרפה ומשׁקל קינו שׁלשׁ מאות משׁקל נחשׁת והוא חגור חדשׁה ויאמר להכות את־דוד׃
\par 17 ויעזר־לו אבישׁי בן־צרויה ויך את־הפלשׁתי וימיתהו אז נשׁבעו אנשׁי־דוד לו לאמר לא־תצא עוד אתנו למלחמה ולא תכבה את־נר ישׂראל׃
\par 18 ויהי אחרי־כן ותהי־עוד המלחמה בגוב עם־פלשׁתים אז הכה סבכי החשׁתי את־סף אשׁר בילדי הרפה׃
\par 19 ותהי־עוד המלחמה בגוב עם־פלשׁתים ויך אלחנן בן־יערי ארגים בית הלחמי את גלית הגתי ועץ חניתו כמנור ארגים׃
\par 20 ותהי־עוד מלחמה בגת ויהי אישׁ מדין ואצבעת ידיו ואצבעות רגליו שׁשׁ ושׁשׁ עשׂרים וארבע מספר וגם־הוא ילד להרפה׃
\par 21 ויחרף את־ישׂראל ויכהו יהונתן בן־שׁמעי אחי דוד׃
\par 22 את־ארבעת אלה ילדו להרפה בגת ויפלו ביד־דוד וביד עבדיו׃

\chapter{22}

\par 1 וידבר דוד ליהוה את־דברי השׁירה הזאת ביום הציל יהוה אתו מכף כל־איביו ומכף שׁאול׃
\par 2 ויאמר יהוה סלעי ומצדתי ומפלטי־לי׃
\par 3 אלהי צורי אחסה־בו מגני וקרן ישׁעי משׂגבי ומנוסי משׁעי מחמס תשׁעני׃
\par 4 מהלל אקרא יהוה ומאיבי אושׁע׃
\par 5 כי אפפני משׁברי־מות נחלי בליעל יבעתני׃
\par 6 חבלי שׁאול סבני קדמני מקשׁי־מות׃
\par 7 בצר־לי אקרא יהוה ואל־אלהי אקרא וישׁמע מהיכלו קולי ושׁועתי באזניו׃
\par 8 ותגעשׁ ותרעשׁ הארץ מוסדות השׁמים ירגזו ויתגעשׁו כי־חרה לו׃
\par 9 עלה עשׁן באפו ואשׁ מפיו תאכל גחלים בערו ממנו׃
\par 10 ויט שׁמים וירד וערפל תחת רגליו׃
\par 11 וירכב על־כרוב ויעף וירא על־כנפי־רוח׃
\par 12 וישׁת חשׁך סביבתיו סכות חשׁרת־מים עבי שׁחקים׃
\par 13 מנגה נגדו בערו גחלי־אשׁ׃
\par 14 ירעם מן־שׁמים יהוה ועליון יתן קולו׃
\par 15 וישׁלח חצים ויפיצם ברק ויהמם׃
\par 16 ויראו אפקי ים יגלו מסדות תבל בגערת יהוה מנשׁמת רוח אפו׃
\par 17 ישׁלח ממרום יקחני ימשׁני ממים רבים׃
\par 18 יצילני מאיבי עז משׂנאי כי אמצו ממני׃
\par 19 יקדמני ביום אידי ויהי יהוה משׁען לי׃
\par 20 ויצא למרחב אתי יחלצני כי־חפץ בי׃
\par 21 יגמלני יהוה כצדקתי כבר ידי ישׁיב לי׃
\par 22 כי שׁמרתי דרכי יהוה ולא רשׁעתי מאלהי׃
\par 23 כי כל־משׁפטו לנגדי וחקתיו לא־אסור ממנה׃
\par 24 ואהיה תמים לו ואשׁתמרה מעוני׃
\par 25 וישׁב יהוה לי כצדקתי כברי לנגד עיניו׃
\par 26 עם־חסיד תתחסד עם־גבור תמים תתמם׃
\par 27 עם־נבר תתבר ועם־עקשׁ תתפל׃
\par 28 ואת־עם עני תושׁיע ועיניך על־רמים תשׁפיל׃
\par 29 כי־אתה נירי יהוה ויהוה יגיה חשׁכי׃
\par 30 כי בכה ארוץ גדוד באלהי אדלג־שׁור׃
\par 31 האל תמים דרכו אמרת יהוה צרופה מגן הוא לכל החסים בו׃
\par 32 כי מי־אל מבלעדי יהוה ומי צור מבלעדי אלהינו׃
\par 33 האל מעוזי חיל ויתר תמים דרכו׃
\par 34 משׁוה רגליו כאילות ועל במותי יעמדני׃
\par 35 מלמד ידי למלחמה ונחת קשׁת־נחושׁה זרעתי׃
\par 36 ותתן־לי מגן ישׁעך וענתך תרבני׃
\par 37 תרחיב צעדי תחתני ולא מעדו קרסלי׃
\par 38 ארדפה איבי ואשׁמידם ולא אשׁוב עד־כלותם׃
\par 39 ואכלם ואמחצם ולא יקומון ויפלו תחת רגלי׃
\par 40 ותזרני חיל למלחמה תכריע קמי תחתני׃
\par 41 ואיבי תתה לי ערף משׂנאי ואצמיתם׃
\par 42 ישׁעו ואין משׁיע אל־יהוה ולא ענם׃
\par 43 ואשׁחקם כעפר־ארץ כטיט־חוצות אדקם ארקעם׃
\par 44 ותפלטני מריבי עמי תשׁמרני לראשׁ גוים עם לא־ידעתי יעבדני׃
\par 45 בני נכר יתכחשׁו־לי לשׁמוע אזן ישׁמעו לי׃
\par 46 בני נכר יבלו ויחגרו ממסגרותם׃
\par 47 חי־יהוה וברוך צורי וירם אלהי צור ישׁעי׃
\par 48 האל הנתן נקמת לי ומוריד עמים תחתני׃
\par 49 ומוציאי מאיבי ומקמי תרוממני מאישׁ חמסים תצילני׃
\par 50 על־כן אודך יהוה בגוים ולשׁמך אזמר׃
\par 51 מגדיל ישׁועות מלכו ועשׂה־חסד למשׁיחו לדוד ולזרעו עד־עולם׃

\chapter{23}

\par 1 ואלה דברי דוד האחרנים נאם דוד בן־ישׁי ונאם הגבר הקם על משׁיח אלהי יעקב ונעים זמרות ישׂראל׃
\par 2 רוח יהוה דבר־בי ומלתו על־לשׁוני׃
\par 3 אמר אלהי ישׂראל לי דבר צור ישׂראל מושׁל באדם צדיק מושׁל יראת אלהים׃
\par 4 וכאור בקר יזרח־שׁמשׁ בקר לא עבות מנגה ממטר דשׁא מארץ׃
\par 5 כי־לא־כן ביתי עם־אל כי ברית עולם שׂם לי ערוכה בכל ושׁמרה כי־כל־ישׁעי וכל־חפץ כי־לא יצמיח׃
\par 6 ובליעל כקוץ מנד כלהם כי־לא ביד יקחו׃
\par 7 ואישׁ יגע בהם ימלא ברזל ועץ חנית ובאשׁ שׂרוף ישׂרפו בשׁבת׃
\par 8 אלה שׁמות הגברים אשׁר לדוד ישׁב בשׁבת תחכמני ראשׁ השׁלשׁי הוא עדינו העצנו על־שׁמנה מאות חלל בפעם אחד׃
\par 9 ואחרו אלעזר בן־דדי בן־אחחי בשׁלשׁה גברים עם־דוד בחרפם בפלשׁתים נאספו־שׁם למלחמה ויעלו אישׁ ישׂראל׃
\par 10 הוא קם ויך בפלשׁתים עד כי־יגעה ידו ותדבק ידו אל־החרב ויעשׂ יהוה תשׁועה גדולה ביום ההוא והעם ישׁבו אחריו אך־לפשׁט׃
\par 11 ואחריו שׁמא בן־אגא הררי ויאספו פלשׁתים לחיה ותהי־שׁם חלקת השׂדה מלאה עדשׁים והעם נס מפני פלשׁתים׃
\par 12 ויתיצב בתוך־החלקה ויצילה ויך את־פלשׁתים ויעשׂ יהוה תשׁועה גדולה׃
\par 13 וירדו שׁלשׁים מהשׁלשׁים ראשׁ ויבאו אל־קציר אל־דוד אל־מערת עדלם וחית פלשׁתים חנה בעמק רפאים׃
\par 14 ודוד אז במצודה ומצב פלשׁתים אז בית לחם׃
\par 15 ויתאוה דוד ויאמר מי ישׁקני מים מבאר בית־לחם אשׁר בשׁער׃
\par 16 ויבקעו שׁלשׁת הגברים במחנה פלשׁתים וישׁאבו־מים מבאר בית־לחם אשׁר בשׁער וישׂאו ויבאו אל־דוד ולא אבה לשׁתותם ויסך אתם ליהוה׃
\par 17 ויאמר חלילה לי יהוה מעשׂתי זאת הדם האנשׁים ההלכים בנפשׁותם ולא אבה לשׁתותם אלה עשׂו שׁלשׁת הגברים׃
\par 18 ואבישׁי אחי יואב בן־צרויה הוא ראשׁ השׁלשׁי והוא עורר את־חניתו על־שׁלשׁ מאות חלל ולו־שׁם בשׁלשׁה׃
\par 19 מן־השׁלשׁה הכי נכבד ויהי להם לשׂר ועד־השׁלשׁה לא־בא׃
\par 20 ובניהו בן־יהוידע בן־אישׁ־חי רב־פעלים מקבצאל הוא הכה את שׁני אראל מואב והוא ירד והכה את־האריה בתוך הבאר ביום השׁלג׃
\par 21 והוא־הכה את־אישׁ מצרי אשׁר מראה וביד המצרי חנית וירד אליו בשׁבט ויגזל את־החנית מיד המצרי ויהרגהו בחניתו׃
\par 22 אלה עשׂה בניהו בן־יהוידע ולו־שׁם בשׁלשׁה הגברים׃
\par 23 מן־השׁלשׁים נכבד ואל־השׁלשׁה לא־בא וישׂמהו דוד אל־משׁמעתו׃
\par 24 עשׂה־אל אחי־יואב בשׁלשׁים אלחנן בן־דדו בית לחם׃
\par 25 שׁמה החרדי אליקא החרדי׃
\par 26 חלץ הפלטי עירא בן־עקשׁ התקועי׃
\par 27 אביעזר הענתתי מבני החשׁתי׃
\par 28 צלמון האחחי מהרי הנטפתי׃
\par 29 חלב בן־בענה הנטפתי אתי בן־ריבי מגבעת בני בנימן׃
\par 30 בניהו פרעתני הדי מנחלי געשׁ׃
\par 31 אבי־עלבון הערבתי עזמות הברחמי׃
\par 32 אליחבא השׁעלבני בני ישׁן יהונתן׃
\par 33 שׁמה ההררי אחיאם בן־שׁרר האררי׃
\par 34 אליפלט בן־אחסבי בן־המעכתי אליעם בן־אחיתפל הגלני׃
\par 35 חצרו הכרמלי פערי הארבי׃
\par 36 יגאל בן־נתן מצבה בני הגדי׃
\par 37 צלק העמני נחרי הבארתי נשׂאי כלי יואב בן־צריה׃
\par 38 עירא היתרי גרב היתרי׃
\par 39 אוריה החתי כל שׁלשׁים ושׁבעה׃

\chapter{24}

\par 1 ויסף אף־יהוה לחרות בישׂראל ויסת את־דוד בהם לאמר לך מנה את־ישׂראל ואת־יהודה׃
\par 2 ויאמר המלך אל־יואב שׂר־החיל אשׁר־אתו שׁוט־נא בכל־שׁבטי ישׂראל מדן ועד־באר שׁבע ופקדו את־העם וידעתי את מספר העם׃
\par 3 ויאמר יואב אל־המלך ויוסף יהוה אלהיך אל־העם כהם וכהם מאה פעמים ועיני אדני־המלך ראות ואדני המלך למה חפץ בדבר הזה׃
\par 4 ויחזק דבר־המלך אל־יואב ועל שׂרי החיל ויצא יואב ושׂרי החיל לפני המלך לפקד את־העם את־ישׂראל׃
\par 5 ויעברו את־הירדן ויחנו בערוער ימין העיר אשׁר בתוך־הנחל הגד ואל־יעזר׃
\par 6 ויבאו הגלעדה ואל־ארץ תחתים חדשׁי ויבאו דנה יען וסביב אל־צידון׃
\par 7 ויבאו מבצר־צר וכל־ערי החוי והכנעני ויצאו אל־נגב יהודה באר שׁבע׃
\par 8 וישׁטו בכל־הארץ ויבאו מקצה תשׁעה חדשׁים ועשׂרים יום ירושׁלם׃
\par 9 ויתן יואב את־מספר מפקד־העם אל־המלך ותהי ישׂראל שׁמנה מאות אלף אישׁ־חיל שׁלף חרב ואישׁ יהודה חמשׁ־מאות אלף אישׁ׃
\par 10 ויך לב־דוד אתו אחרי־כן ספר את־העם ויאמר דוד אל־יהוה חטאתי מאד אשׁר עשׂיתי ועתה יהוה העבר־נא את־עון עבדך כי נסכלתי מאד׃
\par 11 ויקם דוד בבקר ודבר־יהוה היה אל־גד הנביא חזה דוד לאמר׃
\par 12 הלוך ודברת אל־דוד כה אמר יהוה שׁלשׁ אנכי נוטל עליך בחר־לך אחת־מהם ואעשׂה־לך׃
\par 13 ויבא־גד אל־דוד ויגד־לו ויאמר לו התבוא לך שׁבע שׁנים רעב בארצך אם־שׁלשׁה חדשׁים נסך לפני־צריך והוא רדפך ואם־היות שׁלשׁת ימים דבר בארצך עתה דע וראה מה־אשׁיב שׁלחי דבר׃
\par 14 ויאמר דוד אל־גד צר־לי מאד נפלה־נא ביד־יהוה כי־רבים רחמו וביד־אדם אל־אפלה׃
\par 15 ויתן יהוה דבר בישׂראל מהבקר ועד־עת מועד וימת מן־העם מדן ועד־באר שׁבע שׁבעים אלף אישׁ׃
\par 16 וישׁלח ידו המלאך ירושׁלם לשׁחתה וינחם יהוה אל־הרעה ויאמר למלאך המשׁחית בעם רב עתה הרף ידך ומלאך יהוה היה עם־גרן האורנה היבסי׃
\par 17 ויאמר דוד אל־יהוה בראתו את־המלאך המכה בעם ויאמר הנה אנכי חטאתי ואנכי העויתי ואלה הצאן מה עשׂו תהי נא ידך בי ובבית אבי׃
\par 18 ויבא־גד אל־דוד ביום ההוא ויאמר לו עלה הקם ליהוה מזבח בגרן ארניה היבסי׃
\par 19 ויעל דוד כדבר־גד כאשׁר צוה יהוה׃
\par 20 וישׁקף ארונה וירא את־המלך ואת־עבדיו עברים עליו ויצא ארונה וישׁתחו למלך אפיו ארצה׃
\par 21 ויאמר ארונה מדוע בא אדני־המלך אל־עבדו ויאמר דוד לקנות מעמך את־הגרן לבנות מזבח ליהוה ותעצר המגפה מעל העם׃
\par 22 ויאמר ארונה אל־דוד יקח ויעל אדני המלך הטוב בעינו ראה הבקר לעלה והמרגים וכלי הבקר לעצים׃
\par 23 הכל נתן ארונה המלך למלך ויאמר ארונה אל־המלך יהוה אלהיך ירצך׃
\par 24 ויאמר המלך אל־ארונה לא כי־קנו אקנה מאותך במחיר ולא אעלה ליהוה אלהי עלות חנם ויקן דוד את־הגרן ואת־הבקר בכסף שׁקלים חמשׁים׃
\par 25 ויבן שׁם דוד מזבח ליהוה ויעל עלות ושׁלמים ויעתר יהוה לארץ ותעצר המגפה מעל ישׂראל׃


\end{document}