\begin{document}

\title{מלכים א׳}


\chapter{1}

\par 1 והמלך דוד זקן בא בימים ויכסהו בבגדים ולא יחם לו׃
\par 2 ויאמרו לו עבדיו יבקשׁו לאדני המלך נערה בתולה ועמדה לפני המלך ותהי־לו סכנת ושׁכבה בחיקך וחם לאדני המלך׃
\par 3 ויבקשׁו נערה יפה בכל גבול ישׂראל וימצאו את־אבישׁג השׁונמית ויבאו אתה למלך׃
\par 4 והנערה יפה עד־מאד ותהי למלך סכנת ותשׁרתהו והמלך לא ידעה׃
\par 5 ואדניה בן־חגית מתנשׂא לאמר אני אמלך ויעשׂ לו רכב ופרשׁים וחמשׁים אישׁ רצים לפניו׃
\par 6 ולא־עצבו אביו מימיו לאמר מדוע ככה עשׂית וגם־הוא טוב־תאר מאד ואתו ילדה אחרי אבשׁלום׃
\par 7 ויהיו דבריו עם יואב בן־צרויה ועם אביתר הכהן ויעזרו אחרי אדניה׃
\par 8 וצדוק הכהן ובניהו בן־יהוידע ונתן הנביא ושׁמעי ורעי והגבורים אשׁר לדוד לא היו עם־אדניהו׃
\par 9 ויזבח אדניהו צאן ובקר ומריא עם אבן הזחלת אשׁר־אצל עין רגל ויקרא את־כל־אחיו בני המלך ולכל־אנשׁי יהודה עבדי המלך׃
\par 10 ואת־נתן הנביא ובניהו ואת־הגבורים ואת־שׁלמה אחיו לא קרא׃
\par 11 ויאמר נתן אל־בת־שׁבע אם־שׁלמה לאמר הלוא שׁמעת כי מלך אדניהו בן־חגית ואדנינו דוד לא ידע׃
\par 12 ועתה לכי איעצך נא עצה ומלטי את־נפשׁך ואת־נפשׁ בנך שׁלמה׃
\par 13 לכי ובאי אל־המלך דוד ואמרת אליו הלא־אתה אדני המלך נשׁבעת לאמתך לאמר כי־שׁלמה בנך ימלך אחרי והוא ישׁב על־כסאי ומדוע מלך אדניהו׃
\par 14 הנה עודך מדברת שׁם עם־המלך ואני אבוא אחריך ומלאתי את־דבריך׃
\par 15 ותבא בת־שׁבע אל־המלך החדרה והמלך זקן מאד ואבישׁג השׁונמית משׁרת את־המלך׃
\par 16 ותקד בת־שׁבע ותשׁתחו למלך ויאמר המלך מה־לך׃
\par 17 ותאמר לו אדני אתה נשׁבעת ביהוה אלהיך לאמתך כי־שׁלמה בנך ימלך אחרי והוא ישׁב על־כסאי׃
\par 18 ועתה הנה אדניה מלך ועתה אדני המלך לא ידעת׃
\par 19 ויזבח שׁור ומריא־וצאן לרב ויקרא לכל־בני המלך ולאביתר הכהן וליאב שׂר הצבא ולשׁלמה עבדך לא קרא׃
\par 20 ואתה אדני המלך עיני כל־ישׂראל עליך להגיד להם מי ישׁב על־כסא אדני־המלך אחריו׃
\par 21 והיה כשׁכב אדני־המלך עם־אבתיו והייתי אני ובני שׁלמה חטאים׃
\par 22 והנה עודנה מדברת עם־המלך ונתן הנביא בא׃
\par 23 ויגידו למלך לאמר הנה נתן הנביא ויבא לפני המלך וישׁתחו למלך על־אפיו ארצה׃
\par 24 ויאמר נתן אדני המלך אתה אמרת אדניהו ימלך אחרי והוא ישׁב על־כסאי׃
\par 25 כי ירד היום ויזבח שׁור ומריא־וצאן לרב ויקרא לכל־בני המלך ולשׂרי הצבא ולאביתר הכהן והנם אכלים ושׁתים לפניו ויאמרו יחי המלך אדניהו׃
\par 26 ולי אני־עבדך ולצדק הכהן ולבניהו בן־יהוידע ולשׁלמה עבדך לא קרא׃
\par 27 אם מאת אדני המלך נהיה הדבר הזה ולא הודעת את־עבדיך מי ישׁב על־כסא אדני־המלך אחריו׃
\par 28 ויען המלך דוד ויאמר קראו־לי לבת־שׁבע ותבא לפני המלך ותעמד לפני המלך׃
\par 29 וישׁבע המלך ויאמר חי־יהוה אשׁר־פדה את־נפשׁי מכל־צרה׃
\par 30 כי כאשׁר נשׁבעתי לך ביהוה אלהי ישׂראל לאמר כי־שׁלמה בנך ימלך אחרי והוא ישׁב על־כסאי תחתי כי כן אעשׂה היום הזה׃
\par 31 ותקד בת־שׁבע אפים ארץ ותשׁתחו למלך ותאמר יחי אדני המלך דוד לעלם׃
\par 32 ויאמר המלך דוד קראו־לי לצדוק הכהן ולנתן הנביא ולבניהו בן־יהוידע ויבאו לפני המלך׃
\par 33 ויאמר המלך להם קחו עמכם את־עבדי אדניכם והרכבתם את־שׁלמה בני על־הפרדה אשׁר־לי והורדתם אתו אל־גחון׃
\par 34 ומשׁח אתו שׁם צדוק הכהן ונתן הנביא למלך על־ישׂראל ותקעתם בשׁופר ואמרתם יחי המלך שׁלמה׃
\par 35 ועליתם אחריו ובא וישׁב על־כסאי והוא ימלך תחתי ואתו צויתי להיות נגיד על־ישׂראל ועל־יהודה׃
\par 36 ויען בניהו בן־יהוידע את־המלך ויאמר אמן כן יאמר יהוה אלהי אדני המלך׃
\par 37 כאשׁר היה יהוה עם־אדני המלך כן יהי עם־שׁלמה ויגדל את־כסאו מכסא אדני המלך דוד׃
\par 38 וירד צדוק הכהן ונתן הנביא ובניהו בן־יהוידע והכרתי והפלתי וירכבו את־שׁלמה על־פרדת המלך דוד וילכו אתו על־גחון׃
\par 39 ויקח צדוק הכהן את־קרן השׁמן מן־האהל וימשׁח את־שׁלמה ויתקעו בשׁופר ויאמרו כל־העם יחי המלך שׁלמה׃
\par 40 ויעלו כל־העם אחריו והעם מחללים בחללים ושׂמחים שׂמחה גדולה ותבקע הארץ בקולם׃
\par 41 וישׁמע אדניהו וכל־הקראים אשׁר אתו והם כלו לאכל וישׁמע יואב את־קול השׁופר ויאמר מדוע קול־הקריה הומה׃
\par 42 עודנו מדבר והנה יונתן בן־אביתר הכהן בא ויאמר אדניהו בא כי אישׁ חיל אתה וטוב תבשׂר׃
\par 43 ויען יונתן ויאמר לאדניהו אבל אדנינו המלך־דוד המליך את־שׁלמה׃
\par 44 וישׁלח אתו־המלך את־צדוק הכהן ואת־נתן הנביא ובניהו בן־יהוידע והכרתי והפלתי וירכבו אתו על פרדת המלך׃
\par 45 וימשׁחו אתו צדוק הכהן ונתן הנביא למלך בגחון ויעלו משׁם שׂמחים ותהם הקריה הוא הקול אשׁר שׁמעתם׃
\par 46 וגם ישׁב שׁלמה על כסא המלוכה׃
\par 47 וגם־באו עבדי המלך לברך את־אדנינו המלך דוד לאמר ייטב אלהיך את־שׁם שׁלמה משׁמך ויגדל את־כסאו מכסאך וישׁתחו המלך על־המשׁכב׃
\par 48 וגם־ככה אמר המלך ברוך יהוה אלהי ישׂראל אשׁר נתן היום ישׁב על־כסאי ועיני ראות׃
\par 49 ויחרדו ויקמו כל־הקראים אשׁר לאדניהו וילכו אישׁ לדרכו׃
\par 50 ואדניהו ירא מפני שׁלמה ויקם וילך ויחזק בקרנות המזבח׃
\par 51 ויגד לשׁלמה לאמר הנה אדניהו ירא את־המלך שׁלמה והנה אחז בקרנות המזבח לאמר ישׁבע־לי כיום המלך שׁלמה אם־ימית את־עבדו בחרב׃
\par 52 ויאמר שׁלמה אם יהיה לבן־חיל לא־יפל משׂערתו ארצה ואם־רעה תמצא־בו ומת׃
\par 53 וישׁלח המלך שׁלמה וירדהו מעל המזבח ויבא וישׁתחו למלך שׁלמה ויאמר־לו שׁלמה לך לביתך׃

\chapter{2}

\par 1 ויקרבו ימי־דוד למות ויצו את־שׁלמה בנו לאמר׃
\par 2 אנכי הלך בדרך כל־הארץ וחזקת והיית לאישׁ׃
\par 3 ושׁמרת את־משׁמרת יהוה אלהיך ללכת בדרכיו לשׁמר חקתיו מצותיו ומשׁפטיו ועדותיו ככתוב בתורת משׁה למען תשׂכיל את כל־אשׁר תעשׂה ואת כל־אשׁר תפנה שׁם׃
\par 4 למען יקים יהוה את־דברו אשׁר דבר עלי לאמר אם־ישׁמרו בניך את־דרכם ללכת לפני באמת בכל־לבבם ובכל־נפשׁם לאמר לא־יכרת לך אישׁ מעל כסא ישׂראל׃
\par 5 וגם אתה ידעת את אשׁר־עשׂה לי יואב בן־צרויה אשׁר עשׂה לשׁני־שׂרי צבאות ישׂראל לאבנר בן־נר ולעמשׂא בן־יתר ויהרגם וישׂם דמי־מלחמה בשׁלם ויתן דמי מלחמה בחגרתו אשׁר במתניו ובנעלו אשׁר ברגליו׃
\par 6 ועשׂית כחכמתך ולא־תורד שׂיבתו בשׁלם שׁאל׃
\par 7 ולבני ברזלי הגלעדי תעשׂה־חסד והיו באכלי שׁלחנך כי־כן קרבו אלי בברחי מפני אבשׁלום אחיך׃
\par 8 והנה עמך שׁמעי בן־גרא בן־הימיני מבחרים והוא קללני קללה נמרצת ביום לכתי מחנים והוא־ירד לקראתי הירדן ואשׁבע לו ביהוה לאמר אם־אמיתך בחרב׃
\par 9 ועתה אל־תנקהו כי אישׁ חכם אתה וידעת את אשׁר תעשׂה־לו והורדת את־שׂיבתו בדם שׁאול׃
\par 10 וישׁכב דוד עם־אבתיו ויקבר בעיר דוד׃
\par 11 והימים אשׁר מלך דוד על־ישׂראל ארבעים שׁנה בחברון מלך שׁבע שׁנים ובירושׁלם מלך שׁלשׁים ושׁלשׁ שׁנים׃
\par 12 ושׁלמה ישׁב על־כסא דוד אביו ותכן מלכתו מאד׃
\par 13 ויבא אדניהו בן־חגית אל־בת־שׁבע אם־שׁלמה ותאמר השׁלום באך ויאמר שׁלום׃
\par 14 ויאמר דבר לי אליך ותאמר דבר׃
\par 15 ויאמר את ידעת כי־לי היתה המלוכה ועלי שׂמו כל־ישׂראל פניהם למלך ותסב המלוכה ותהי לאחי כי מיהוה היתה לו׃
\par 16 ועתה שׁאלה אחת אנכי שׁאל מאתך אל־תשׁבי את־פני ותאמר אליו דבר׃
\par 17 ויאמר אמרי־נא לשׁלמה המלך כי לא־ישׁיב את־פניך ויתן־לי את־אבישׁג השׁונמית לאשׁה׃
\par 18 ותאמר בת־שׁבע טוב אנכי אדבר עליך אל־המלך׃
\par 19 ותבא בת־שׁבע אל־המלך שׁלמה לדבר־לו על־אדניהו ויקם המלך לקראתה וישׁתחו לה וישׁב על־כסאו וישׂם כסא לאם המלך ותשׁב לימינו׃
\par 20 ותאמר שׁאלה אחת קטנה אנכי שׁאלת מאתך אל־תשׁב את־פני ויאמר־לה המלך שׁאלי אמי כי לא־אשׁיב את־פניך׃
\par 21 ותאמר יתן את־אבישׁג השׁנמית לאדניהו אחיך לאשׁה׃
\par 22 ויען המלך שׁלמה ויאמר לאמו ולמה את שׁאלת את־אבישׁג השׁנמית לאדניהו ושׁאלי־לו את־המלוכה כי הוא אחי הגדול ממני ולו ולאביתר הכהן וליואב בן־צרויה׃
\par 23 וישׁבע המלך שׁלמה ביהוה לאמר כה יעשׂה־לי אלהים וכה יוסיף כי בנפשׁו דבר אדניהו את־הדבר הזה׃
\par 24 ועתה חי־יהוה אשׁר הכינני ויושׁיביני על־כסא דוד אבי ואשׁר עשׂה־לי בית כאשׁר דבר כי היום יומת אדניהו׃
\par 25 וישׁלח המלך שׁלמה ביד בניהו בן־יהוידע ויפגע־בו וימת׃
\par 26 ולאביתר הכהן אמר המלך ענתת לך על־שׂדיך כי אישׁ מות אתה וביום הזה לא אמיתך כי־נשׂאת את־ארון אדני יהוה לפני דוד אבי וכי התענית בכל אשׁר־התענה אבי׃
\par 27 ויגרשׁ שׁלמה את־אביתר מהיות כהן ליהוה למלא את־דבר יהוה אשׁר דבר על־בית עלי בשׁלה׃
\par 28 והשׁמעה באה עד־יואב כי יואב נטה אחרי אדניה ואחרי אבשׁלום לא נטה וינס יואב אל־אהל יהוה ויחזק בקרנות המזבח׃
\par 29 ויגד למלך שׁלמה כי נס יואב אל־אהל יהוה והנה אצל המזבח וישׁלח שׁלמה את־בניהו בן־יהוידע לאמר לך פגע־בו׃
\par 30 ויבא בניהו אל־אהל יהוה ויאמר אליו כה־אמר המלך צא ויאמר לא כי פה אמות וישׁב בניהו את־המלך דבר לאמר כה־דבר יואב וכה ענני׃
\par 31 ויאמר לו המלך עשׂה כאשׁר דבר ופגע־בו וקברתו והסירת דמי חנם אשׁר שׁפך יואב מעלי ומעל בית אבי׃
\par 32 והשׁיב יהוה את־דמו על־ראשׁו אשׁר פגע בשׁני־אנשׁים צדקים וטבים ממנו ויהרגם בחרב ואבי דוד לא ידע את־אבנר בן־נר שׂר־צבא ישׂראל ואת־עמשׂא בן־יתר שׂר־צבא יהודה׃
\par 33 ושׁבו דמיהם בראשׁ יואב ובראשׁ זרעו לעלם ולדוד ולזרעו ולביתו ולכסאו יהיה שׁלום עד־עולם מעם יהוה׃
\par 34 ויעל בניהו בן־יהוידע ויפגע־בו וימתהו ויקבר בביתו במדבר׃
\par 35 ויתן המלך את־בניהו בן־יהוידע תחתיו על־הצבא ואת־צדוק הכהן נתן המלך תחת אביתר׃
\par 36 וישׁלח המלך ויקרא לשׁמעי ויאמר לו בנה־לך בית בירושׁלם וישׁבת שׁם ולא־תצא משׁם אנה ואנה׃
\par 37 והיה ביום צאתך ועברת את־נחל קדרון ידע תדע כי מות תמות דמך יהיה בראשׁך׃
\par 38 ויאמר שׁמעי למלך טוב הדבר כאשׁר דבר אדני המלך כן יעשׂה עבדך וישׁב שׁמעי בירושׁלם ימים רבים׃
\par 39 ויהי מקץ שׁלשׁ שׁנים ויברחו שׁני־עבדים לשׁמעי אל־אכישׁ בן־מעכה מלך גת ויגידו לשׁמעי לאמר הנה עבדיך בגת׃
\par 40 ויקם שׁמעי ויחבשׁ את־חמרו וילך גתה אל־אכישׁ לבקשׁ את־עבדיו וילך שׁמעי ויבא את־עבדיו מגת׃
\par 41 ויגד לשׁלמה כי־הלך שׁמעי מירושׁלם גת וישׁב׃
\par 42 וישׁלח המלך ויקרא לשׁמעי ויאמר אליו הלוא השׁבעתיך ביהוה ואעד בך לאמר ביום צאתך והלכת אנה ואנה ידע תדע כי מות תמות ותאמר אלי טוב הדבר שׁמעתי׃
\par 43 ומדוע לא שׁמרת את שׁבעת יהוה ואת־המצוה אשׁר־צויתי עליך׃
\par 44 ויאמר המלך אל־שׁמעי אתה ידעת את כל־הרעה אשׁר ידע לבבך אשׁר עשׂית לדוד אבי והשׁיב יהוה את־רעתך בראשׁך׃
\par 45 והמלך שׁלמה ברוך וכסא דוד יהיה נכון לפני יהוה עד־עולם׃
\par 46 ויצו המלך את־בניהו בן־יהוידע ויצא ויפגע־בו וימת והממלכה נכונה ביד־שׁלמה׃

\chapter{3}

\par 1 ויתחתן שׁלמה את־פרעה מלך מצרים ויקח את־בת־פרעה ויביאה אל־עיר דוד עד כלתו לבנות את־ביתו ואת־בית יהוה ואת־חומת ירושׁלם סביב׃
\par 2 רק העם מזבחים בבמות כי לא־נבנה בית לשׁם יהוה עד הימים ההם׃
\par 3 ויאהב שׁלמה את־יהוה ללכת בחקות דוד אביו רק בבמות הוא מזבח ומקטיר׃
\par 4 וילך המלך גבענה לזבח שׁם כי היא הבמה הגדולה אלף עלות יעלה שׁלמה על המזבח ההוא׃
\par 5 בגבעון נראה יהוה אל־שׁלמה בחלום הלילה ויאמר אלהים שׁאל מה אתן־לך׃
\par 6 ויאמר שׁלמה אתה עשׂית עם־עבדך דוד אבי חסד גדול כאשׁר הלך לפניך באמת ובצדקה ובישׁרת לבב עמך ותשׁמר־לו את־החסד הגדול הזה ותתן־לו בן ישׁב על־כסאו כיום הזה׃
\par 7 ועתה יהוה אלהי אתה המלכת את־עבדך תחת דוד אבי ואנכי נער קטן לא אדע צאת ובא׃
\par 8 ועבדך בתוך עמך אשׁר בחרת עם־רב אשׁר לא־ימנה ולא יספר מרב׃
\par 9 ונתת לעבדך לב שׁמע לשׁפט את־עמך להבין בין־טוב לרע כי מי יוכל לשׁפט את־עמך הכבד הזה׃
\par 10 וייטב הדבר בעיני אדני כי שׁאל שׁלמה את־הדבר הזה׃
\par 11 ויאמר אלהים אליו יען אשׁר שׁאלת את־הדבר הזה ולא־שׁאלת לך ימים רבים ולא־שׁאלת לך עשׁר ולא שׁאלת נפשׁ איביך ושׁאלת לך הבין לשׁמע משׁפט׃
\par 12 הנה עשׂיתי כדבריך הנה נתתי לך לב חכם ונבון אשׁר כמוך לא־היה לפניך ואחריך לא־יקום כמוך׃
\par 13 וגם אשׁר לא־שׁאלת נתתי לך גם־עשׁר גם־כבוד אשׁר לא־היה כמוך אישׁ במלכים כל־ימיך׃
\par 14 ואם תלך בדרכי לשׁמר חקי ומצותי כאשׁר הלך דויד אביך והארכתי את־ימיך׃
\par 15 ויקץ שׁלמה והנה חלום ויבוא ירושׁלם ויעמד לפני ארון ברית־אדני ויעל עלות ויעשׂ שׁלמים ויעשׂ משׁתה לכל־עבדיו׃
\par 16 אז תבאנה שׁתים נשׁים זנות אל־המלך ותעמדנה לפניו׃
\par 17 ותאמר האשׁה האחת בי אדני אני והאשׁה הזאת ישׁבת בבית אחד ואלד עמה בבית׃
\par 18 ויהי ביום השׁלישׁי ללדתי ותלד גם־האשׁה הזאת ואנחנו יחדו אין־זר אתנו בבית זולתי שׁתים־אנחנו בבית׃
\par 19 וימת בן־האשׁה הזאת לילה אשׁר שׁכבה עליו׃
\par 20 ותקם בתוך הלילה ותקח את־בני מאצלי ואמתך ישׁנה ותשׁכיבהו בחיקה ואת־בנה המת השׁכיבה בחיקי׃
\par 21 ואקם בבקר להיניק את־בני והנה־מת ואתבונן אליו בבקר והנה לא־היה בני אשׁר ילדתי׃
\par 22 ותאמר האשׁה האחרת לא כי בני החי ובנך המת וזאת אמרת לא כי בנך המת ובני החי ותדברנה לפני המלך׃
\par 23 ויאמר המלך זאת אמרת זה־בני החי ובנך המת וזאת אמרת לא כי בנך המת ובני החי׃
\par 24 ויאמר המלך קחו לי־חרב ויבאו החרב לפני המלך׃
\par 25 ויאמר המלך גזרו את־הילד החי לשׁנים ותנו את־החצי לאחת ואת־החצי לאחת׃
\par 26 ותאמר האשׁה אשׁר־בנה החי אל־המלך כי־נכמרו רחמיה על־בנה ותאמר בי אדני תנו־לה את־הילוד החי והמת אל־תמיתהו וזאת אמרת גם־לי גם־לך לא יהיה גזרו׃
\par 27 ויען המלך ויאמר תנו־לה את־הילוד החי והמת לא תמיתהו היא אמו׃
\par 28 וישׁמעו כל־ישׂראל את־המשׁפט אשׁר שׁפט המלך ויראו מפני המלך כי ראו כי־חכמת אלהים בקרבו לעשׂות משׁפט׃

\chapter{4}

\par 1 ויהי המלך שׁלמה מלך על־כל־ישׂראל׃
\par 2 ואלה השׂרים אשׁר־לו עזריהו בן־צדוק הכהן׃
\par 3 אליחרף ואחיה בני שׁישׁא ספרים יהושׁפט בן־אחילוד המזכיר׃
\par 4 ובניהו בן־יהוידע על־הצבא וצדוק ואביתר כהנים׃
\par 5 ועזריהו בן־נתן על־הנצבים וזבוד בן־נתן כהן רעה המלך׃
\par 6 ואחישׁר על־הבית ואדנירם בן־עבדא על־המס׃
\par 7 ולשׁלמה שׁנים־עשׂר נצבים על־כל־ישׂראל וכלכלו את־המלך ואת־ביתו חדשׁ בשׁנה יהיה על־אחד לכלכל׃
\par 8 ואלה שׁמותם בן־חור בהר אפרים׃
\par 9 בן־דקר במקץ ובשׁעלבים ובית שׁמשׁ ואילון בית חנן׃
\par 10 בן־חסד בארבות לו שׂכה וכל־ארץ חפר׃
\par 11 בן־אבינדב כל־נפת דאר טפת בת־שׁלמה היתה לו לאשׁה׃
\par 12 בענא בן־אחילוד תענך ומגדו וכל־בית שׁאן אשׁר אצל צרתנה מתחת ליזרעאל מבית שׁאן עד אבל מחולה עד מעבר ליקמעם׃
\par 13 בן־גבר ברמת גלעד לו חות יאיר בן־מנשׁה אשׁר בגלעד לו חבל ארגב אשׁר בבשׁן שׁשׁים ערים גדלות חומה ובריח נחשׁת׃
\par 14 אחינדב בן־עדא מחנימה׃
\par 15 אחימעץ בנפתלי גם־הוא לקח את־בשׂמת בת־שׁלמה לאשׁה׃
\par 16 בענא בן־חושׁי באשׁר ובעלות׃
\par 17 יהושׁפט בן־פרוח בישׂשכר׃
\par 18 שׁמעי בן־אלא בבנימן׃
\par 19 גבר בן־ארי בארץ גלעד ארץ סיחון מלך האמרי ועג מלך הבשׁן ונציב אחד אשׁר בארץ׃
\par 20 יהודה וישׂראל רבים כחול אשׁר־על־הים לרב אכלים ושׁתים ושׂמחים׃

\chapter{5}

\par 1 ושׁלמה היה מושׁל בכל־הממלכות מן־הנהר ארץ פלשׁתים ועד גבול מצרים מגשׁים מנחה ועבדים את־שׁלמה כל־ימי חייו׃
\par 2 ויהי לחם־שׁלמה ליום אחד שׁלשׁים כר סלת ושׁשׁים כר קמח׃
\par 3 עשׂרה בקר בראים ועשׂרים בקר רעי ומאה צאן לבד מאיל וצבי ויחמור וברברים אבוסים׃
\par 4 כי־הוא רדה בכל־עבר הנהר מתפסח ועד־עזה בכל־מלכי עבר הנהר ושׁלום היה לו מכל־עבריו מסביב׃
\par 5 וישׁב יהודה וישׂראל לבטח אישׁ תחת גפנו ותחת תאנתו מדן ועד־באר שׁבע כל ימי שׁלמה׃
\par 6 ויהי לשׁלמה ארבעים אלף ארות סוסים למרכבו ושׁנים־עשׂר אלף פרשׁים׃
\par 7 וכלכלו הנצבים האלה את־המלך שׁלמה ואת כל־הקרב אל־שׁלחן המלך־שׁלמה אישׁ חדשׁו לא יעדרו דבר׃
\par 8 והשׂערים והתבן לסוסים ולרכשׁ יבאו אל־המקום אשׁר יהיה־שׁם אישׁ כמשׁפטו׃
\par 9 ויתן אלהים חכמה לשׁלמה ותבונה הרבה מאד ורחב לב כחול אשׁר על־שׂפת הים׃
\par 10 ותרב חכמת שׁלמה מחכמת כל־בני־קדם ומכל חכמת מצרים׃
\par 11 ויחכם מכל־האדם מאיתן האזרחי והימן וכלכל ודרדע בני מחול ויהי־שׁמו בכל־הגוים סביב׃
\par 12 וידבר שׁלשׁת אלפים משׁל ויהי שׁירו חמשׁה ואלף׃
\par 13 וידבר על־העצים מן־הארז אשׁר בלבנון ועד האזוב אשׁר יצא בקיר וידבר על־הבהמה ועל־העוף ועל־הרמשׂ ועל־הדגים׃
\par 14 ויבאו מכל־העמים לשׁמע את חכמת שׁלמה מאת כל־מלכי הארץ אשׁר שׁמעו את־חכמתו׃
\par 15 וישׁלח חירם מלך־צור את־עבדיו אל־שׁלמה כי שׁמע כי אתו משׁחו למלך תחת אביהו כי אהב היה חירם לדוד כל־הימים׃
\par 16 וישׁלח שׁלמה אל־חירם לאמר׃
\par 17 אתה ידעת את־דוד אבי כי לא יכל לבנות בית לשׁם יהוה אלהיו מפני המלחמה אשׁר סבבהו עד תת־יהוה אתם תחת כפות רגלו׃
\par 18 ועתה הניח יהוה אלהי לי מסביב אין שׂטן ואין פגע רע׃
\par 19 והנני אמר לבנות בית לשׁם יהוה אלהי כאשׁר דבר יהוה אל־דוד אבי לאמר בנך אשׁר אתן תחתיך על־כסאך הוא־יבנה הבית לשׁמי׃
\par 20 ועתה צוה ויכרתו־לי ארזים מן־הלבנון ועבדי יהיו עם־עבדיך ושׂכר עבדיך אתן לך ככל אשׁר תאמר כי אתה ידעת כי אין בנו אישׁ ידע לכרת־עצים כצדנים׃
\par 21 ויהי כשׁמע חירם את־דברי שׁלמה וישׂמח מאד ויאמר ברוך יהוה היום אשׁר נתן לדוד בן חכם על־העם הרב הזה׃
\par 22 וישׁלח חירם אל־שׁלמה לאמר שׁמעתי את אשׁר־שׁלחת אלי אני אעשׂה את־כל־חפצך בעצי ארזים ובעצי ברושׁים׃
\par 23 עבדי ירדו מן־הלבנון ימה ואני אשׂימם דברות בים עד־המקום אשׁר־תשׁלח אלי ונפצתים שׁם ואתה תשׂא ואתה תעשׂה את־חפצי לתת לחם ביתי׃
\par 24 ויהי חירום נתן לשׁלמה עצי ארזים ועצי ברושׁים כל־חפצו׃
\par 25 ושׁלמה נתן לחירם עשׂרים אלף כר חטים מכלת לביתו ועשׂרים כר שׁמן כתית כה־יתן שׁלמה לחירם שׁנה בשׁנה׃
\par 26 ויהוה נתן חכמה לשׁלמה כאשׁר דבר־לו ויהי שׁלם בין חירם ובין שׁלמה ויכרתו ברית שׁניהם׃
\par 27 ויעל המלך שׁלמה מס מכל־ישׂראל ויהי המס שׁלשׁים אלף אישׁ׃
\par 28 וישׁלחם לבנונה עשׂרת אלפים בחדשׁ חליפות חדשׁ יהיו בלבנון שׁנים חדשׁים בביתו ואדנירם על־המס׃
\par 29 ויהי לשׁלמה שׁבעים אלף נשׂא סבל ושׁמנים אלף חצב בהר׃
\par 30 לבד משׂרי הנצבים לשׁלמה אשׁר על־המלאכה שׁלשׁת אלפים ושׁלשׁ מאות הרדים בעם העשׂים במלאכה׃
\par 31 ויצו המלך ויסעו אבנים גדלות אבנים יקרות ליסד הבית אבני גזית׃
\par 32 ויפסלו בני שׁלמה ובני חירום והגבלים ויכינו העצים והאבנים לבנות הבית׃

\chapter{6}

\par 1 ויהי בשׁמונים שׁנה וארבע מאות שׁנה לצאת בני־ישׂראל מארץ־מצרים בשׁנה הרביעית בחדשׁ זו הוא החדשׁ השׁני למלך שׁלמה על־ישׂראל ויבן הבית ליהוה׃
\par 2 והבית אשׁר בנה המלך שׁלמה ליהוה שׁשׁים־אמה ארכו ועשׂרים רחבו ושׁלשׁים אמה קומתו׃
\par 3 והאולם על־פני היכל הבית עשׂרים אמה ארכו על־פני רחב הבית עשׂר באמה רחבו על־פני הבית׃
\par 4 ויעשׂ לבית חלוני שׁקפים אטמים׃
\par 5 ויבן על־קיר הבית יצוע סביב את־קירות הבית סביב להיכל ולדביר ויעשׂ צלעות סביב׃
\par 6 היצוע התחתנה חמשׁ באמה רחבה והתיכנה שׁשׁ באמה רחבה והשׁלישׁית שׁבע באמה רחבה כי מגרעות נתן לבית סביב חוצה לבלתי אחז בקירות־הבית׃
\par 7 והבית בהבנתו אבן־שׁלמה מסע נבנה ומקבות והגרזן כל־כלי ברזל לא־נשׁמע בבית בהבנתו׃
\par 8 פתח הצלע התיכנה אל־כתף הבית הימנית ובלולים יעלו על־התיכנה ומן־התיכנה אל־השׁלשׁים׃
\par 9 ויבן את־הבית ויכלהו ויספן את־הבית גבים ושׂדרת בארזים׃
\par 10 ויבן את־היצוע על־כל־הבית חמשׁ אמות קומתו ויאחז את־הבית בעצי ארזים׃
\par 11 ויהי דבר־יהוה אל־שׁלמה לאמר׃
\par 12 הבית הזה אשׁר־אתה בנה אם־תלך בחקתי ואת־משׁפטי תעשׂה ושׁמרת את־כל־מצותי ללכת בהם והקמתי את־דברי אתך אשׁר דברתי אל־דוד אביך׃
\par 13 ושׁכנתי בתוך בני ישׂראל ולא אעזב את־עמי ישׂראל׃
\par 14 ויבן שׁלמה את־הבית ויכלהו׃
\par 15 ויבן את־קירות הבית מביתה בצלעות ארזים מקרקע הבית עד־קירות הספן צפה עץ מבית ויצף את־קרקע הבית בצלעות ברושׁים׃
\par 16 ויבן את־עשׂרים אמה מירכותי הבית בצלעות ארזים מן־הקרקע עד־הקירות ויבן לו מבית לדביר לקדשׁ הקדשׁים׃
\par 17 וארבעים באמה היה הבית הוא ההיכל לפני׃
\par 18 וארז אל־הבית פנימה מקלעת פקעים ופטורי צצים הכל ארז אין אבן נראה׃
\par 19 ודביר בתוך־הבית מפנימה הכין לתתן שׁם את־ארון ברית יהוה׃
\par 20 ולפני הדביר עשׂרים אמה ארך ועשׂרים אמה רחב ועשׂרים אמה קומתו ויצפהו זהב סגור ויצף מזבח ארז׃
\par 21 ויצף שׁלמה את־הבית מפנימה זהב סגור ויעבר ברתיקות זהב לפני הדביר ויצפהו זהב׃
\par 22 ואת־כל־הבית צפה זהב עד־תם כל־הבית וכל־המזבח אשׁר־לדביר צפה זהב׃
\par 23 ויעשׂ בדביר שׁני כרובים עצי־שׁמן עשׂר אמות קומתו׃
\par 24 וחמשׁ אמות כנף הכרוב האחת וחמשׁ אמות כנף הכרוב השׁנית עשׂר אמות מקצות כנפיו ועד־קצות כנפיו׃
\par 25 ועשׂר באמה הכרוב השׁני מדה אחת וקצב אחד לשׁני הכרבים׃
\par 26 קומת הכרוב האחד עשׂר באמה וכן הכרוב השׁני׃
\par 27 ויתן את־הכרובים בתוך הבית הפנימי ויפרשׂו את־כנפי הכרבים ותגע כנף־האחד בקיר וכנף הכרוב השׁני נגעת בקיר השׁני וכנפיהם אל־תוך הבית נגעת כנף אל־כנף׃
\par 28 ויצף את־הכרובים זהב׃
\par 29 ואת כל־קירות הבית מסב קלע פתוחי מקלעות כרובים ותמרת ופטורי צצים מלפנים ולחיצון׃
\par 30 ואת־קרקע הבית צפה זהב לפנימה ולחיצון׃
\par 31 ואת פתח הדביר עשׂה דלתות עצי־שׁמן האיל מזוזות חמשׁית׃
\par 32 ושׁתי דלתות עצי־שׁמן וקלע עליהם מקלעות כרובים ותמרות ופטורי צצים וצפה זהב וירד על־הכרובים ועל־התמרות את־הזהב׃
\par 33 וכן עשׂה לפתח ההיכל מזוזות עצי־שׁמן מאת רבעית׃
\par 34 ושׁתי דלתות עצי ברושׁים שׁני צלעים הדלת האחת גלילים ושׁני קלעים הדלת השׁנית גלילים׃
\par 35 וקלע כרובים ותמרות ופטרי צצים וצפה זהב מישׁר על־המחקה׃
\par 36 ויבן את־החצר הפנימית שׁלשׁה טורי גזית וטור כרתת ארזים׃
\par 37 בשׁנה הרביעית יסד בית יהוה בירח זו׃
\par 38 ובשׁנה האחת עשׂרה בירח בול הוא החדשׁ השׁמיני כלה הבית לכל־דבריו ולכל־משׁפטו ויבנהו שׁבע שׁנים׃

\chapter{7}

\par 1 ואת־ביתו בנה שׁלמה שׁלשׁ עשׂרה שׁנה ויכל את־כל־ביתו׃
\par 2 ויבן את־בית יער הלבנון מאה אמה ארכו וחמשׁים אמה רחבו ושׁלשׁים אמה קומתו על ארבעה טורי עמודי ארזים וכרתות ארזים על־העמודים׃
\par 3 וספן בארז ממעל על־הצלעת אשׁר על־העמודים ארבעים וחמשׁה חמשׁה עשׂר הטור׃
\par 4 ושׁקפים שׁלשׁה טורים ומחזה אל־מחזה שׁלשׁ פעמים׃
\par 5 וכל־הפתחים והמזוזות רבעים שׁקף ומול מחזה אל־מחזה שׁלשׁ פעמים׃
\par 6 ואת אולם העמודים עשׂה חמשׁים אמה ארכו ושׁלשׁים אמה רחבו ואולם על־פניהם ועמדים ועב על־פניהם׃
\par 7 ואולם הכסא אשׁר ישׁפט־שׁם אלם המשׁפט עשׂה וספון בארז מהקרקע עד־הקרקע׃
\par 8 וביתו אשׁר־ישׁב שׁם חצר האחרת מבית לאולם כמעשׂה הזה היה ובית יעשׂה לבת־פרעה אשׁר לקח שׁלמה כאולם הזה׃
\par 9 כל־אלה אבנים יקרת כמדת גזית מגררות במגרה מבית ומחוץ וממסד עד־הטפחות ומחוץ עד־החצר הגדולה׃
\par 10 ומיסד אבנים יקרות אבנים גדלות אבני עשׂר אמות ואבני שׁמנה אמות׃
\par 11 ומלמעלה אבנים יקרות כמדות גזית וארז׃
\par 12 וחצר הגדולה סביב שׁלשׁה טורים גזית וטור כרתת ארזים ולחצר בית־יהוה הפנימית ולאלם הבית׃
\par 13 וישׁלח המלך שׁלמה ויקח את־חירם מצר׃
\par 14 בן־אשׁה אלמנה הוא ממטה נפתלי ואביו אישׁ־צרי חרשׁ נחשׁת וימלא את־החכמה ואת־התבונה ואת־הדעת לעשׂות כל־מלאכה בנחשׁת ויבוא אל־המלך שׁלמה ויעשׂ את־כל־מלאכתו׃
\par 15 ויצר את־שׁני העמודים נחשׁת שׁמנה עשׂרה אמה קומת העמוד האחד וחוט שׁתים־עשׂרה אמה יסב את־העמוד השׁני׃
\par 16 ושׁתי כתרת עשׂה לתת על־ראשׁי העמודים מצק נחשׁת חמשׁ אמות קומת הכתרת האחת וחמשׁ אמות קומת הכתרת השׁנית׃
\par 17 שׂבכים מעשׂה שׂבכה גדלים מעשׂה שׁרשׁרות לכתרת אשׁר על־ראשׁ העמודים שׁבעה לכתרת האחת ושׁבעה לכתרת השׁנית׃
\par 18 ויעשׂ את־העמודים ושׁני טורים סביב על־השׂבכה האחת לכסות את־הכתרת אשׁר על־ראשׁ הרמנים וכן עשׂה לכתרת השׁנית׃
\par 19 וכתרת אשׁר על־ראשׁ העמודים מעשׂה שׁושׁן באולם ארבע אמות׃
\par 20 וכתרת על־שׁני העמודים גם־ממעל מלעמת הבטן אשׁר לעבר שׂבכה והרמונים מאתים טרים סביב על הכתרת השׁנית׃
\par 21 ויקם את־העמדים לאלם ההיכל ויקם את־העמוד הימני ויקרא את־שׁמו יכין ויקם את־העמוד השׂמאלי ויקרא את־שׁמו בעז׃
\par 22 ועל ראשׁ העמודים מעשׂה שׁושׁן ותתם מלאכת העמודים׃
\par 23 ויעשׂ את־הים מוצק עשׂר באמה משׂפתו עד־שׂפתו עגל סביב וחמשׁ באמה קומתו וקוה שׁלשׁים באמה יסב אתו סביב׃
\par 24 ופקעים מתחת לשׂפתו סביב סבבים אתו עשׂר באמה מקפים את־הים סביב שׁני טורים הפקעים יצקים ביצקתו׃
\par 25 עמד על־שׁני עשׂר בקר שׁלשׁה פנים צפונה ושׁלשׁה פנים ימה ושׁלשׁה פנים נגבה ושׁלשׁה פנים מזרחה והים עליהם מלמעלה וכל־אחריהם ביתה׃
\par 26 ועביו טפח ושׂפתו כמעשׂה שׂפת־כוס פרח שׁושׁן אלפים בת יכיל׃
\par 27 ויעשׂ את־המכנות עשׂר נחשׁת ארבע באמה ארך המכונה האחת וארבע באמה רחבה ושׁלשׁ באמה קומתה׃
\par 28 וזה מעשׂה המכונה מסגרת להם ומסגרת בין השׁלבים׃
\par 29 ועל־המסגרות אשׁר בין השׁלבים אריות בקר וכרובים ועל־השׁלבים כן ממעל ומתחת לאריות ולבקר ליות מעשׂה מורד׃
\par 30 וארבעה אופני נחשׁת למכונה האחת וסרני נחשׁת וארבעה פעמתיו כתפת להם מתחת לכיר הכתפת יצקות מעבר אישׁ ליות׃
\par 31 ופיהו מבית לכתרת ומעלה באמה ופיה עגל מעשׂה־כן אמה וחצי האמה וגם־על־פיה מקלעות ומסגרתיהם מרבעות לא עגלות׃
\par 32 וארבעת האופנים למתחת למסגרות וידות האופנים במכונה וקומת האופן האחד אמה וחצי האמה׃
\par 33 ומעשׂה האופנים כמעשׂה אופן המרכבה ידותם וגביהם וחשׁקיהם וחשׁריהם הכל מוצק׃
\par 34 וארבע כתפות אל ארבע פנות המכנה האחת מן־המכנה כתפיה׃
\par 35 ובראשׁ המכונה חצי האמה קומה עגל סביב ועל ראשׁ המכנה ידתיה ומסגרתיה ממנה׃
\par 36 ויפתח על־הלחת ידתיה ועל ומסגרתיה כרובים אריות ותמרת כמער־אישׁ וליות סביב׃
\par 37 כזאת עשׂה את עשׂר המכנות מוצק אחד מדה אחת קצב אחד לכלהנה׃
\par 38 ויעשׂ עשׂרה כירות נחשׁת ארבעים בת יכיל הכיור האחד ארבע באמה הכיור האחד כיור אחד על־המכונה האחת לעשׂר המכנות׃
\par 39 ויתן את־המכנות חמשׁ על־כתף הבית מימין וחמשׁ על־כתף הבית משׂמאלו ואת־הים נתן מכתף הבית הימנית קדמה ממול נגב׃
\par 40 ויעשׂ חירום את־הכירות ואת־היעים ואת־המזרקות ויכל חירם לעשׂות את־כל־המלאכה אשׁר עשׂה למלך שׁלמה בית יהוה׃
\par 41 עמדים שׁנים וגלת הכתרת אשׁר־על־ראשׁ העמדים שׁתים והשׂבכות שׁתים לכסות את־שׁתי גלת הכתרת אשׁר על־ראשׁ העמודים׃
\par 42 ואת־הרמנים ארבע מאות לשׁתי השׂבכות שׁני־טורים רמנים לשׂבכה האחת לכסות את־שׁתי גלת הכתרת אשׁר על־פני העמודים׃
\par 43 ואת־המכנות עשׂר ואת־הכירת עשׂרה על־המכנות׃
\par 44 ואת־הים האחד ואת־הבקר שׁנים־עשׂר תחת הים׃
\par 45 ואת־הסירות ואת־היעים ואת־המזרקות ואת כל־הכלים האהל אשׁר עשׂה חירם למלך שׁלמה בית יהוה נחשׁת ממרט׃
\par 46 בככר הירדן יצקם המלך במעבה האדמה בין סכות ובין צרתן׃
\par 47 וינח שׁלמה את־כל־הכלים מרב מאד מאד לא נחקר משׁקל הנחשׁת׃
\par 48 ויעשׂ שׁלמה את כל־הכלים אשׁר בית יהוה את מזבח הזהב ואת־השׁלחן אשׁר עליו לחם הפנים זהב׃
\par 49 ואת־המנרות חמשׁ מימין וחמשׁ משׂמאול לפני הדביר זהב סגור והפרח והנרת והמלקחים זהב׃
\par 50 והספות והמזמרות והמזרקות והכפות והמחתות זהב סגור והפתות לדלתות הבית הפנימי לקדשׁ הקדשׁים לדלתי הבית להיכל זהב׃
\par 51 ותשׁלם כל־המלאכה אשׁר עשׂה המלך שׁלמה בית יהוה ויבא שׁלמה את־קדשׁי דוד אביו את־הכסף ואת־הזהב ואת־הכלים נתן באצרות בית יהוה׃

\chapter{8}

\par 1 אז יקהל שׁלמה את־זקני ישׂראל את־כל־ראשׁי המטות נשׂיאי האבות לבני ישׂראל אל־המלך שׁלמה ירושׁלם להעלות את־ארון ברית־יהוה מעיר דוד היא ציון׃
\par 2 ויקהלו אל־המלך שׁלמה כל־אישׁ ישׂראל בירח האתנים בחג הוא החדשׁ השׁביעי׃
\par 3 ויבאו כל זקני ישׂראל וישׂאו הכהנים את־הארון׃
\par 4 ויעלו את־ארון יהוה ואת־אהל מועד ואת־כל־כלי הקדשׁ אשׁר באהל ויעלו אתם הכהנים והלוים׃
\par 5 והמלך שׁלמה וכל־עדת ישׂראל הנועדים עליו אתו לפני הארון מזבחים צאן ובקר אשׁר לא־יספרו ולא ימנו מרב׃
\par 6 ויבאו הכהנים את־ארון ברית־יהוה אל־מקומו אל־דביר הבית אל־קדשׁ הקדשׁים אל־תחת כנפי הכרובים׃
\par 7 כי הכרובים פרשׂים כנפים אל־מקום הארון ויסכו הכרבים על־הארון ועל־בדיו מלמעלה׃
\par 8 ויארכו הבדים ויראו ראשׁי הבדים מן־הקדשׁ על־פני הדביר ולא יראו החוצה ויהיו שׁם עד היום הזה׃
\par 9 אין בארון רק שׁני לחות האבנים אשׁר הנח שׁם משׁה בחרב אשׁר כרת יהוה עם־בני ישׂראל בצאתם מארץ מצרים׃
\par 10 ויהי בצאת הכהנים מן־הקדשׁ והענן מלא את־בית יהוה׃
\par 11 ולא־יכלו הכהנים לעמד לשׁרת מפני הענן כי־מלא כבוד־יהוה את־בית יהוה׃
\par 12 אז אמר שׁלמה יהוה אמר לשׁכן בערפל׃
\par 13 בנה בניתי בית זבל לך מכון לשׁבתך עולמים׃
\par 14 ויסב המלך את־פניו ויברך את כל־קהל ישׂראל וכל־קהל ישׂראל עמד׃
\par 15 ויאמר ברוך יהוה אלהי ישׂראל אשׁר דבר בפיו את דוד אבי ובידו מלא לאמר׃
\par 16 מן־היום אשׁר הוצאתי את־עמי את־ישׂראל ממצרים לא־בחרתי בעיר מכל שׁבטי ישׂראל לבנות בית להיות שׁמי שׁם ואבחר בדוד להיות על־עמי ישׂראל׃
\par 17 ויהי עם־לבב דוד אבי לבנות בית לשׁם יהוה אלהי ישׂראל׃
\par 18 ויאמר יהוה אל־דוד אבי יען אשׁר היה עם־לבבך לבנות בית לשׁמי הטיבת כי היה עם־לבבך׃
\par 19 רק אתה לא תבנה הבית כי אם־בנך היצא מחלציך הוא־יבנה הבית לשׁמי׃
\par 20 ויקם יהוה את־דברו אשׁר דבר ואקם תחת דוד אבי ואשׁב על־כסא ישׂראל כאשׁר דבר יהוה ואבנה הבית לשׁם יהוה אלהי ישׂראל׃
\par 21 ואשׂם שׁם מקום לארון אשׁר־שׁם ברית יהוה אשׁר כרת עם־אבתינו בהוציאו אתם מארץ מצרים׃
\par 22 ויעמד שׁלמה לפני מזבח יהוה נגד כל־קהל ישׂראל ויפרשׂ כפיו השׁמים׃
\par 23 ויאמר יהוה אלהי ישׂראל אין־כמוך אלהים בשׁמים ממעל ועל־הארץ מתחת שׁמר הברית והחסד לעבדיך ההלכים לפניך בכל־לבם׃
\par 24 אשׁר שׁמרת לעבדך דוד אבי את אשׁר־דברת לו ותדבר בפיך ובידך מלאת כיום הזה׃
\par 25 ועתה יהוה אלהי ישׂראל שׁמר לעבדך דוד אבי את אשׁר דברת לו לאמר לא־יכרת לך אישׁ מלפני ישׁב על־כסא ישׂראל רק אם־ישׁמרו בניך את־דרכם ללכת לפני כאשׁר הלכת לפני׃
\par 26 ועתה אלהי ישׂראל יאמן נא דבריך אשׁר דברת לעבדך דוד אבי׃
\par 27 כי האמנם ישׁב אלהים על־הארץ הנה השׁמים ושׁמי השׁמים לא יכלכלוך אף כי־הבית הזה אשׁר בניתי׃
\par 28 ופנית אל־תפלת עבדך ואל־תחנתו יהוה אלהי לשׁמע אל־הרנה ואל־התפלה אשׁר עבדך מתפלל לפניך היום׃
\par 29 להיות עינך פתחות אל־הבית הזה לילה ויום אל־המקום אשׁר אמרת יהיה שׁמי שׁם לשׁמע אל־התפלה אשׁר יתפלל עבדך אל־המקום הזה׃
\par 30 ושׁמעת אל־תחנת עבדך ועמך ישׂראל אשׁר יתפללו אל־המקום הזה ואתה תשׁמע אל־מקום שׁבתך אל־השׁמים ושׁמעת וסלחת׃
\par 31 את אשׁר יחטא אישׁ לרעהו ונשׁא־בו אלה להאלתו ובא אלה לפני מזבחך בבית הזה׃
\par 32 ואתה תשׁמע השׁמים ועשׂית ושׁפטת את־עבדיך להרשׁיע רשׁע לתת דרכו בראשׁו ולהצדיק צדיק לתת לו כצדקתו׃
\par 33 בהנגף עמך ישׂראל לפני אויב אשׁר יחטאו־לך ושׁבו אליך והודו את־שׁמך והתפללו והתחננו אליך בבית הזה׃
\par 34 ואתה תשׁמע השׁמים וסלחת לחטאת עמך ישׂראל והשׁבתם אל־האדמה אשׁר נתת לאבותם׃
\par 35 בהעצר שׁמים ולא־יהיה מטר כי יחטאו־לך והתפללו אל־המקום הזה והודו את־שׁמך ומחטאתם ישׁובון כי תענם׃
\par 36 ואתה תשׁמע השׁמים וסלחת לחטאת עבדיך ועמך ישׂראל כי תורם את־הדרך הטובה אשׁר ילכו־בה ונתתה מטר על־ארצך אשׁר־נתתה לעמך לנחלה׃
\par 37 רעב כי־יהיה בארץ דבר כי־יהיה שׁדפון ירקון ארבה חסיל כי יהיה כי יצר־לו איבו בארץ שׁעריו כל־נגע כל־מחלה׃
\par 38 כל־תפלה כל־תחנה אשׁר תהיה לכל־האדם לכל עמך ישׂראל אשׁר ידעון אישׁ נגע לבבו ופרשׂ כפיו אל־הבית הזה׃
\par 39 ואתה תשׁמע השׁמים מכון שׁבתך וסלחת ועשׂית ונתת לאישׁ ככל־דרכיו אשׁר תדע את־לבבו כי־אתה ידעת לבדך את־לבב כל־בני האדם׃
\par 40 למען יראוך כל־הימים אשׁר־הם חיים על־פני האדמה אשׁר נתתה לאבתינו׃
\par 41 וגם אל־הנכרי אשׁר לא־מעמך ישׂראל הוא ובא מארץ רחוקה למען שׁמך׃
\par 42 כי ישׁמעון את־שׁמך הגדול ואת־ידך החזקה וזרעך הנטויה ובא והתפלל אל־הבית הזה׃
\par 43 אתה תשׁמע השׁמים מכון שׁבתך ועשׂית ככל אשׁר־יקרא אליך הנכרי למען ידעון כל־עמי הארץ את־שׁמך ליראה אתך כעמך ישׂראל ולדעת כי־שׁמך נקרא על־הבית הזה אשׁר בניתי׃
\par 44 כי־יצא עמך למלחמה על־איבו בדרך אשׁר תשׁלחם והתפללו אל־יהוה דרך העיר אשׁר בחרת בה והבית אשׁר־בנתי לשׁמך׃
\par 45 ושׁמעת השׁמים את־תפלתם ואת־תחנתם ועשׂית משׁפטם׃
\par 46 כי יחטאו־לך כי אין אדם אשׁר לא־יחטא ואנפת בם ונתתם לפני אויב ושׁבום שׁביהם אל־ארץ האויב רחוקה או קרובה׃
\par 47 והשׁיבו אל־לבם בארץ אשׁר נשׁבו־שׁם ושׁבו והתחננו אליך בארץ שׁביהם לאמר חטאנו והעוינו רשׁענו׃
\par 48 ושׁבו אליך בכל־לבבם ובכל־נפשׁם בארץ איביהם אשׁר־שׁבו אתם והתפללו אליך דרך ארצם אשׁר נתתה לאבותם העיר אשׁר בחרת והבית אשׁר־בנית לשׁמך׃
\par 49 ושׁמעת השׁמים מכון שׁבתך את־תפלתם ואת־תחנתם ועשׂית משׁפטם׃
\par 50 וסלחת לעמך אשׁר חטאו־לך ולכל־פשׁעיהם אשׁר פשׁעו־בך ונתתם לרחמים לפני שׁביהם ורחמום׃
\par 51 כי־עמך ונחלתך הם אשׁר הוצאת ממצרים מתוך כור הברזל׃
\par 52 להיות עיניך פתחות אל־תחנת עבדך ואל־תחנת עמך ישׂראל לשׁמע אליהם בכל קראם אליך׃
\par 53 כי־אתה הבדלתם לך לנחלה מכל עמי הארץ כאשׁר דברת ביד משׁה עבדך בהוציאך את־אבתינו ממצרים אדני יהוה׃
\par 54 ויהי ככלות שׁלמה להתפלל אל־יהוה את כל־התפלה והתחנה הזאת קם מלפני מזבח יהוה מכרע על־ברכיו וכפיו פרשׂות השׁמים׃
\par 55 ויעמד ויברך את כל־קהל ישׂראל קול גדול לאמר׃
\par 56 ברוך יהוה אשׁר נתן מנוחה לעמו ישׂראל ככל אשׁר דבר לא־נפל דבר אחד מכל דברו הטוב אשׁר דבר ביד משׁה עבדו׃
\par 57 יהי יהוה אלהינו עמנו כאשׁר היה עם־אבתינו אל־יעזבנו ואל־יטשׁנו׃
\par 58 להטות לבבנו אליו ללכת בכל־דרכיו ולשׁמר מצותיו וחקיו ומשׁפטיו אשׁר צוה את־אבתינו׃
\par 59 ויהיו דברי אלה אשׁר התחננתי לפני יהוה קרבים אל־יהוה אלהינו יומם ולילה לעשׂות משׁפט עבדו ומשׁפט עמו ישׂראל דבר־יום ביומו׃
\par 60 למען דעת כל־עמי הארץ כי יהוה הוא האלהים אין עוד׃
\par 61 והיה לבבכם שׁלם עם יהוה אלהינו ללכת בחקיו ולשׁמר מצותיו כיום הזה׃
\par 62 והמלך וכל־ישׂראל עמו זבחים זבח לפני יהוה׃
\par 63 ויזבח שׁלמה את זבח השׁלמים אשׁר זבח ליהוה בקר עשׂרים ושׁנים אלף וצאן מאה ועשׂרים אלף ויחנכו את־בית יהוה המלך וכל־בני ישׂראל׃
\par 64 ביום ההוא קדשׁ המלך את־תוך החצר אשׁר לפני בית־יהוה כי־עשׂה שׁם את־העלה ואת־המנחה ואת חלבי השׁלמים כי־מזבח הנחשׁת אשׁר לפני יהוה קטן מהכיל את־העלה ואת־המנחה ואת חלבי השׁלמים׃
\par 65 ויעשׂ שׁלמה בעת־ההיא את־החג וכל־ישׂראל עמו קהל גדול מלבוא חמת עד־נחל מצרים לפני יהוה אלהינו שׁבעת ימים ושׁבעת ימים ארבעה עשׂר יום׃
\par 66 ביום השׁמיני שׁלח את־העם ויברכו את־המלך וילכו לאהליהם שׂמחים וטובי לב על כל־הטובה אשׁר עשׂה יהוה לדוד עבדו ולישׂראל עמו׃

\chapter{9}

\par 1 ויהי ככלות שׁלמה לבנות את־בית־יהוה ואת־בית המלך ואת כל־חשׁק שׁלמה אשׁר חפץ לעשׂות׃
\par 2 וירא יהוה אל־שׁלמה שׁנית כאשׁר נראה אליו בגבעון׃
\par 3 ויאמר יהוה אליו שׁמעתי את־תפלתך ואת־תחנתך אשׁר התחננתה לפני הקדשׁתי את־הבית הזה אשׁר בנתה לשׂום־שׁמי שׁם עד־עולם והיו עיני ולבי שׁם כל־הימים׃
\par 4 ואתה אם־תלך לפני כאשׁר הלך דוד אביך בתם־לבב ובישׁר לעשׂות ככל אשׁר צויתיך חקי ומשׁפטי תשׁמר׃
\par 5 והקמתי את־כסא ממלכתך על־ישׂראל לעלם כאשׁר דברתי על־דוד אביך לאמר לא־יכרת לך אישׁ מעל כסא ישׂראל׃
\par 6 אם־שׁוב תשׁבון אתם ובניכם מאחרי ולא תשׁמרו מצותי חקתי אשׁר נתתי לפניכם והלכתם ועבדתם אלהים אחרים והשׁתחויתם להם׃
\par 7 והכרתי את־ישׂראל מעל פני האדמה אשׁר נתתי להם ואת־הבית אשׁר הקדשׁתי לשׁמי אשׁלח מעל פני והיה ישׂראל למשׁל ולשׁנינה בכל־העמים׃
\par 8 והבית הזה יהיה עליון כל־עבר עליו ישׁם ושׁרק ואמרו על־מה עשׂה יהוה ככה לארץ הזאת ולבית הזה׃
\par 9 ואמרו על אשׁר עזבו את־יהוה אלהיהם אשׁר הוציא את־אבתם מארץ מצרים ויחזקו באלהים אחרים וישׁתחו להם ויעבדם על־כן הביא יהוה עליהם את כל־הרעה הזאת׃
\par 10 ויהי מקצה עשׂרים שׁנה אשׁר־בנה שׁלמה את־שׁני הבתים את־בית יהוה ואת־בית המלך׃
\par 11 חירם מלך־צר נשׂא את־שׁלמה בעצי ארזים ובעצי ברושׁים ובזהב לכל־חפצו אז יתן המלך שׁלמה לחירם עשׂרים עיר בארץ הגליל׃
\par 12 ויצא חירם מצר לראות את־הערים אשׁר נתן־לו שׁלמה ולא ישׁרו בעיניו׃
\par 13 ויאמר מה הערים האלה אשׁר־נתתה לי אחי ויקרא להם ארץ כבול עד היום הזה׃
\par 14 וישׁלח חירם למלך מאה ועשׂרים ככר זהב׃
\par 15 וזה דבר־המס אשׁר־העלה המלך שׁלמה לבנות את־בית יהוה ואת־ביתו ואת־המלוא ואת חומת ירושׁלם ואת־חצר ואת־מגדו ואת־גזר׃
\par 16 פרעה מלך־מצרים עלה וילכד את־גזר וישׂרפה באשׁ ואת־הכנעני הישׁב בעיר הרג ויתנה שׁלחים לבתו אשׁת שׁלמה׃
\par 17 ויבן שׁלמה את־גזר ואת־בית חרן תחתון׃
\par 18 ואת־בעלת ואת־תמר במדבר בארץ׃
\par 19 ואת כל־ערי המסכנות אשׁר היו לשׁלמה ואת ערי הרכב ואת ערי הפרשׁים ואת חשׁק שׁלמה אשׁר חשׁק לבנות בירושׁלם ובלבנון ובכל ארץ ממשׁלתו׃
\par 20 כל־העם הנותר מן־האמרי החתי הפרזי החוי והיבוסי אשׁר לא־מבני ישׂראל המה׃
\par 21 בניהם אשׁר נתרו אחריהם בארץ אשׁר לא־יכלו בני ישׂראל להחרימם ויעלם שׁלמה למס־עבד עד היום הזה׃
\par 22 ומבני ישׂראל לא־נתן שׁלמה עבד כי־הם אנשׁי המלחמה ועבדיו ושׂריו ושׁלשׁיו ושׂרי רכבו ופרשׁיו׃
\par 23 אלה שׂרי הנצבים אשׁר על־המלאכה לשׁלמה חמשׁים וחמשׁ מאות הרדים בעם העשׂים במלאכה׃
\par 24 אך בת־פרעה עלתה מעיר דוד אל־ביתה אשׁר בנה־לה אז בנה את־המלוא׃
\par 25 והעלה שׁלמה שׁלשׁ פעמים בשׁנה עלות ושׁלמים על־המזבח אשׁר בנה ליהוה והקטיר אתו אשׁר לפני יהוה ושׁלם את־הבית׃
\par 26 ואני עשׂה המלך שׁלמה בעציון־גבר אשׁר את־אלות על־שׂפת ים־סוף בארץ אדום׃
\par 27 וישׁלח חירם באני את־עבדיו אנשׁי אניות ידעי הים עם עבדי שׁלמה׃
\par 28 ויבאו אופירה ויקחו משׁם זהב ארבע־מאות ועשׂרים ככר ויבאו אל־המלך שׁלמה׃

\chapter{10}

\par 1 ומלכת־שׁבא שׁמעת את־שׁמע שׁלמה לשׁם יהוה ותבא לנסתו בחידות׃
\par 2 ותבא ירושׁלמה בחיל כבד מאד גמלים נשׂאים בשׂמים וזהב רב־מאד ואבן יקרה ותבא אל־שׁלמה ותדבר אליו את כל־אשׁר היה עם־לבבה׃
\par 3 ויגד־לה שׁלמה את־כל־דבריה לא־היה דבר נעלם מן־המלך אשׁר לא הגיד לה׃
\par 4 ותרא מלכת־שׁבא את כל־חכמת שׁלמה והבית אשׁר בנה׃
\par 5 ומאכל שׁלחנו ומושׁב עבדיו ומעמד משׁרתו ומלבשׁיהם ומשׁקיו ועלתו אשׁר יעלה בית יהוה ולא־היה בה עוד רוח׃
\par 6 ותאמר אל־המלך אמת היה הדבר אשׁר שׁמעתי בארצי על־דבריך ועל־חכמתך׃
\par 7 ולא־האמנתי לדברים עד אשׁר־באתי ותראינה עיני והנה לא־הגד־לי החצי הוספת חכמה וטוב אל־השׁמועה אשׁר שׁמעתי׃
\par 8 אשׁרי אנשׁיך אשׁרי עבדיך אלה העמדים לפניך תמיד השׁמעים את־חכמתך׃
\par 9 יהי יהוה אלהיך ברוך אשׁר חפץ בך לתתך על־כסא ישׂראל באהבת יהוה את־ישׂראל לעלם וישׂימך למלך לעשׂות משׁפט וצדקה׃
\par 10 ותתן למלך מאה ועשׂרים ככר זהב ובשׂמים הרבה מאד ואבן יקרה לא־בא כבשׂם ההוא עוד לרב אשׁר־נתנה מלכת־שׁבא למלך שׁלמה׃
\par 11 וגם אני חירם אשׁר־נשׂא זהב מאופיר הביא מאפיר עצי אלמגים הרבה מאד ואבן יקרה׃
\par 12 ויעשׂ המלך את־עצי האלמגים מסעד לבית־יהוה ולבית המלך וכנרות ונבלים לשׁרים לא בא־כן עצי אלמגים ולא נראה עד היום הזה׃
\par 13 והמלך שׁלמה נתן למלכת־שׁבא את־כל־חפצה אשׁר שׁאלה מלבד אשׁר נתן־לה כיד המלך שׁלמה ותפן ותלך לארצה היא ועבדיה׃
\par 14 ויהי משׁקל הזהב אשׁר־בא לשׁלמה בשׁנה אחת שׁשׁ מאות שׁשׁים ושׁשׁ ככר זהב׃
\par 15 לבד מאנשׁי התרים ומסחר הרכלים וכל־מלכי הערב ופחות הארץ׃
\par 16 ויעשׂ המלך שׁלמה מאתים צנה זהב שׁחוט שׁשׁ־מאות זהב יעלה על־הצנה האחת׃
\par 17 ושׁלשׁ־מאות מגנים זהב שׁחוט שׁלשׁת מנים זהב יעלה על־המגן האחת ויתנם המלך בית יער הלבנון׃
\par 18 ויעשׂ המלך כסא־שׁן גדול ויצפהו זהב מופז׃
\par 19 שׁשׁ מעלות לכסה וראשׁ־עגל לכסה מאחריו וידת מזה ומזה אל־מקום השׁבת ושׁנים אריות עמדים אצל הידות׃
\par 20 ושׁנים עשׂר אריים עמדים שׁם על־שׁשׁ המעלות מזה ומזה לא־נעשׂה כן לכל־ממלכות׃
\par 21 וכל כלי משׁקה המלך שׁלמה זהב וכל כלי בית־יער הלבנון זהב סגור אין כסף לא נחשׁב בימי שׁלמה למאומה׃
\par 22 כי אני תרשׁישׁ למלך בים עם אני חירם אחת לשׁלשׁ שׁנים תבוא אני תרשׁישׁ נשׂאת זהב וכסף שׁנהבים וקפים ותכיים׃
\par 23 ויגדל המלך שׁלמה מכל מלכי הארץ לעשׁר ולחכמה׃
\par 24 וכל־הארץ מבקשׁים את־פני שׁלמה לשׁמע את־חכמתו אשׁר־נתן אלהים בלבו׃
\par 25 והמה מבאים אישׁ מנחתו כלי כסף וכלי זהב ושׂלמות ונשׁק ובשׂמים סוסים ופרדים דבר־שׁנה בשׁנה׃
\par 26 ויאסף שׁלמה רכב ופרשׁים ויהי־לו אלף וארבע־מאות רכב ושׁנים־עשׂר אלף פרשׁים וינחם בערי הרכב ועם־המלך בירושׁלם׃
\par 27 ויתן המלך את־הכסף בירושׁלם כאבנים ואת הארזים נתן כשׁקמים אשׁר־בשׁפלה לרב׃
\par 28 ומוצא הסוסים אשׁר לשׁלמה ממצרים ומקוה סחרי המלך יקחו מקוה במחיר׃
\par 29 ותעלה ותצא מרכבה ממצרים בשׁשׁ מאות כסף וסוס בחמשׁים ומאה וכן לכל־מלכי החתים ולמלכי ארם בידם יצאו׃

\chapter{11}

\par 1 והמלך שׁלמה אהב נשׁים נכריות רבות ואת־בת־פרעה מואביות עמניות אדמית צדנית חתית׃
\par 2 מן־הגוים אשׁר אמר־יהוה אל־בני ישׂראל לא־תבאו בהם והם לא־יבאו בכם אכן יטו את־לבבכם אחרי אלהיהם בהם דבק שׁלמה לאהבה׃
\par 3 ויהי־לו נשׁים שׂרות שׁבע מאות ופלגשׁים שׁלשׁ מאות ויטו נשׁיו את־לבו׃
\par 4 ויהי לעת זקנת שׁלמה נשׁיו הטו את־לבבו אחרי אלהים אחרים ולא־היה לבבו שׁלם עם־יהוה אלהיו כלבב דויד אביו׃
\par 5 וילך שׁלמה אחרי עשׁתרת אלהי צדנים ואחרי מלכם שׁקץ עמנים׃
\par 6 ויעשׂ שׁלמה הרע בעיני יהוה ולא מלא אחרי יהוה כדוד אביו׃
\par 7 אז יבנה שׁלמה במה לכמושׁ שׁקץ מואב בהר אשׁר על־פני ירושׁלם ולמלך שׁקץ בני עמון׃
\par 8 וכן עשׂה לכל־נשׁיו הנכריות מקטירות ומזבחות לאלהיהן׃
\par 9 ויתאנף יהוה בשׁלמה כי־נטה לבבו מעם יהוה אלהי ישׂראל הנראה אליו פעמים׃
\par 10 וצוה אליו על־הדבר הזה לבלתי־לכת אחרי אלהים אחרים ולא שׁמר את אשׁר־צוה יהוה׃
\par 11 ויאמר יהוה לשׁלמה יען אשׁר היתה־זאת עמך ולא שׁמרת בריתי וחקתי אשׁר צויתי עליך קרע אקרע את־הממלכה מעליך ונתתיה לעבדך׃
\par 12 אך־בימיך לא אעשׂנה למען דוד אביך מיד בנך אקרענה׃
\par 13 רק את־כל־הממלכה לא אקרע שׁבט אחד אתן לבנך למען דוד עבדי ולמען ירושׁלם אשׁר בחרתי׃
\par 14 ויקם יהוה שׂטן לשׁלמה את הדד האדמי מזרע המלך הוא באדום׃
\par 15 ויהי בהיות דוד את־אדום בעלות יואב שׂר הצבא לקבר את־החללים ויך כל־זכר באדום׃
\par 16 כי שׁשׁת חדשׁים ישׁב־שׁם יואב וכל־ישׂראל עד־הכרית כל־זכר באדום׃
\par 17 ויברח אדד הוא ואנשׁים אדמיים מעבדי אביו אתו לבוא מצרים והדד נער קטן׃
\par 18 ויקמו ממדין ויבאו פארן ויקחו אנשׁים עמם מפארן ויבאו מצרים אל־פרעה מלך־מצרים ויתן־לו בית ולחם אמר לו וארץ נתן לו׃
\par 19 וימצא הדד חן בעיני פרעה מאד ויתן־לו אשׁה את־אחות אשׁתו אחות תחפניס הגבירה׃
\par 20 ותלד לו אחות תחפניס את גנבת בנו ותגמלהו תחפנס בתוך בית פרעה ויהי גנבת בית פרעה בתוך בני פרעה׃
\par 21 והדד שׁמע במצרים כי־שׁכב דוד עם־אבתיו וכי־מת יואב שׂר־הצבא ויאמר הדד אל־פרעה שׁלחני ואלך אל־ארצי׃
\par 22 ויאמר לו פרעה כי מה־אתה חסר עמי והנך מבקשׁ ללכת אל־ארצך ויאמר לא כי שׁלח תשׁלחני׃
\par 23 ויקם אלהים לו שׂטן את־רזון בן־אלידע אשׁר ברח מאת הדדעזר מלך־צובה אדניו׃
\par 24 ויקבץ עליו אנשׁים ויהי שׂר־גדוד בהרג דוד אתם וילכו דמשׂק וישׁבו בה וימלכו בדמשׂק׃
\par 25 ויהי שׂטן לישׂראל כל־ימי שׁלמה ואת־הרעה אשׁר הדד ויקץ בישׂראל וימלך על־ארם׃
\par 26 וירבעם בן־נבט אפרתי מן־הצרדה ושׁם אמו צרועה אשׁה אלמנה עבד לשׁלמה וירם יד במלך׃
\par 27 וזה הדבר אשׁר־הרים יד במלך שׁלמה בנה את־המלוא סגר את־פרץ עיר דוד אביו׃
\par 28 והאישׁ ירבעם גבור חיל וירא שׁלמה את־הנער כי־עשׂה מלאכה הוא ויפקד אתו לכל־סבל בית יוסף׃
\par 29 ויהי בעת ההיא וירבעם יצא מירושׁלם וימצא אתו אחיה השׁילני הנביא בדרך והוא מתכסה בשׂלמה חדשׁה ושׁניהם לבדם בשׂדה׃
\par 30 ויתפשׂ אחיה בשׂלמה החדשׁה אשׁר עליו ויקרעה שׁנים עשׂר קרעים׃
\par 31 ויאמר לירבעם קח־לך עשׂרה קרעים כי כה אמר יהוה אלהי ישׂראל הנני קרע את־הממלכה מיד שׁלמה ונתתי לך את עשׂרה השׁבטים׃
\par 32 והשׁבט האחד יהיה־לו למען עבדי דוד ולמען ירושׁלם העיר אשׁר בחרתי בה מכל שׁבטי ישׂראל׃
\par 33 יען אשׁר עזבוני וישׁתחוו לעשׁתרת אלהי צדנין לכמושׁ אלהי מואב ולמלכם אלהי בני־עמון ולא־הלכו בדרכי לעשׂות הישׁר בעיני וחקתי ומשׁפטי כדוד אביו׃
\par 34 ולא־אקח את־כל־הממלכה מידו כי נשׂיא אשׁתנו כל ימי חייו למען דוד עבדי אשׁר בחרתי אתו אשׁר שׁמר מצותי וחקתי׃
\par 35 ולקחתי המלוכה מיד בנו ונתתיה לך את עשׂרת השׁבטים׃
\par 36 ולבנו אתן שׁבט־אחד למען היות־ניר לדויד־עבדי כל־הימים לפני בירושׁלם העיר אשׁר בחרתי לי לשׂום שׁמי שׁם׃
\par 37 ואתך אקח ומלכת בכל אשׁר־תאוה נפשׁך והיית מלך על־ישׂראל׃
\par 38 והיה אם־תשׁמע את־כל־אשׁר אצוך והלכת בדרכי ועשׂית הישׁר בעיני לשׁמור חקותי ומצותי כאשׁר עשׂה דוד עבדי והייתי עמך ובניתי לך בית־נאמן כאשׁר בניתי לדוד ונתתי לך את־ישׂראל׃
\par 39 ואענה את־זרע דוד למען זאת אך לא כל־הימים׃
\par 40 ויבקשׁ שׁלמה להמית את־ירבעם ויקם ירבעם ויברח מצרים אל־שׁישׁק מלך־מצרים ויהי במצרים עד־מות שׁלמה׃
\par 41 ויתר דברי שׁלמה וכל־אשׁר עשׂה וחכמתו הלוא־הם כתבים על־ספר דברי שׁלמה׃
\par 42 והימים אשׁר מלך שׁלמה בירושׁלם על־כל־ישׂראל ארבעים שׁנה׃
\par 43 וישׁכב שׁלמה עם־אבתיו ויקבר בעיר דוד אביו וימלך רחבעם בנו תחתיו׃

\chapter{12}

\par 1 וילך רחבעם שׁכם כי שׁכם בא כל־ישׂראל להמליך אתו׃
\par 2 ויהי כשׁמע ירבעם בן־נבט והוא עודנו במצרים אשׁר ברח מפני המלך שׁלמה וישׁב ירבעם במצרים׃
\par 3 וישׁלחו ויקראו־לו ויבאו ירבעם וכל־קהל ישׂראל וידברו אל־רחבעם לאמר׃
\par 4 אביך הקשׁה את־עלנו ואתה עתה הקל מעבדת אביך הקשׁה ומעלו הכבד אשׁר־נתן עלינו ונעבדך׃
\par 5 ויאמר אליהם לכו עד שׁלשׁה ימים ושׁובו אלי וילכו העם׃
\par 6 ויועץ המלך רחבעם את־הזקנים אשׁר־היו עמדים את־פני שׁלמה אביו בהיתו חי לאמר איך אתם נועצים להשׁיב את־העם־הזה דבר׃
\par 7 וידבר אליו לאמר אם־היום תהיה־עבד לעם הזה ועבדתם ועניתם ודברת אליהם דברים טובים והיו לך עבדים כל־הימים׃
\par 8 ויעזב את־עצת הזקנים אשׁר יעצהו ויועץ את־הילדים אשׁר גדלו אתו אשׁר העמדים לפניו׃
\par 9 ויאמר אליהם מה אתם נועצים ונשׁיב דבר את־העם הזה אשׁר דברו אלי לאמר הקל מן־העל אשׁר־נתן אביך עלינו׃
\par 10 וידברו אליו הילדים אשׁר גדלו אתו לאמר כה־תאמר לעם הזה אשׁר דברו אליך לאמר אביך הכביד את־עלנו ואתה הקל מעלינו כה תדבר אליהם קטני עבה ממתני אבי׃
\par 11 ועתה אבי העמיס עליכם על כבד ואני אוסיף על־עלכם אבי יסר אתכם בשׁוטים ואני איסר אתכם בעקרבים׃
\par 12 ויבו ירבעם וכל־העם אל־רחבעם ביום השׁלישׁי כאשׁר דבר המלך לאמר שׁובו אלי ביום השׁלישׁי׃
\par 13 ויען המלך את־העם קשׁה ויעזב את־עצת הזקנים אשׁר יעצהו׃
\par 14 וידבר אליהם כעצת הילדים לאמר אבי הכביד את־עלכם ואני אסיף על־עלכם אבי יסר אתכם בשׁוטים ואני איסר אתכם בעקרבים׃
\par 15 ולא־שׁמע המלך אל־העם כי־היתה סבה מעם יהוה למען הקים את־דברו אשׁר דבר יהוה ביד אחיה השׁילני אל־ירבעם בן־נבט׃
\par 16 וירא כל־ישׂראל כי לא־שׁמע המלך אליהם וישׁבו העם את־המלך דבר לאמר מה־לנו חלק בדוד ולא־נחלה בבן־ישׁי לאהליך ישׂראל עתה ראה ביתך דוד וילך ישׂראל לאהליו׃
\par 17 ובני ישׂראל הישׁבים בערי יהודה וימלך עליהם רחבעם׃
\par 18 וישׁלח המלך רחבעם את־אדרם אשׁר על־המס וירגמו כל־ישׂראל בו אבן וימת והמלך רחבעם התאמץ לעלות במרכבה לנוס ירושׁלם׃
\par 19 ויפשׁעו ישׂראל בבית דוד עד היום הזה׃
\par 20 ויהי כשׁמע כל־ישׂראל כי־שׁב ירבעם וישׁלחו ויקראו אתו אל־העדה וימליכו אתו על־כל־ישׂראל לא היה אחרי בית־דוד זולתי שׁבט־יהודה לבדו׃
\par 21 ויבאו רחבעם ירושׁלם ויקהל את־כל־בית יהודה ואת־שׁבט בנימן מאה ושׁמנים אלף בחור עשׂה מלחמה להלחם עם־בית ישׂראל להשׁיב את־המלוכה לרחבעם בן־שׁלמה׃
\par 22 ויהי דבר האלהים אל־שׁמעיה אישׁ־האלהים לאמר׃
\par 23 אמר אל־רחבעם בן־שׁלמה מלך יהודה ואל־כל־בית יהודה ובנימין ויתר העם לאמר׃
\par 24 כה אמר יהוה לא־תעלו ולא־תלחמון עם־אחיכם בני־ישׂראל שׁובו אישׁ לביתו כי מאתי נהיה הדבר הזה וישׁמעו את־דבר יהוה וישׁבו ללכת כדבר יהוה׃
\par 25 ויבן ירבעם את־שׁכם בהר אפרים וישׁב בה ויצא משׁם ויבן את־פנואל׃
\par 26 ויאמר ירבעם בלבו עתה תשׁוב הממלכה לבית דוד׃
\par 27 אם־יעלה העם הזה לעשׂות זבחים בבית־יהוה בירושׁלם ושׁב לב העם הזה אל־אדניהם אל־רחבעם מלך יהודה והרגני ושׁבו אל־רחבעם מלך־יהודה׃
\par 28 ויועץ המלך ויעשׂ שׁני עגלי זהב ויאמר אלהם רב־לכם מעלות ירושׁלם הנה אלהיך ישׂראל אשׁר העלוך מארץ מצרים׃
\par 29 וישׂם את־האחד בבית־אל ואת־האחד נתן בדן׃
\par 30 ויהי הדבר הזה לחטאת וילכו העם לפני האחד עד־דן׃
\par 31 ויעשׂ את־בית במות ויעשׂ כהנים מקצות העם אשׁר לא־היו מבני לוי׃
\par 32 ויעשׂ ירבעם חג בחדשׁ השׁמיני בחמשׁה־עשׂר יום לחדשׁ כחג אשׁר ביהודה ויעל על־המזבח כן עשׂה בבית־אל לזבח לעגלים אשׁר־עשׂה והעמיד בבית אל את־כהני הבמות אשׁר עשׂה׃
\par 33 ויעל על־המזבח אשׁר־עשׂה בבית־אל בחמשׁה עשׂר יום בחדשׁ השׁמיני בחדשׁ אשׁר־בדא מלבד ויעשׂ חג לבני ישׂראל ויעל על־המזבח להקטיר׃

\chapter{13}

\par 1 והנה אישׁ אלהים בא מיהודה בדבר יהוה אל־בית־אל וירבעם עמד על־המזבח להקטיר׃
\par 2 ויקרא על־המזבח בדבר יהוה ויאמר מזבח מזבח כה אמר יהוה הנה־בן נולד לבית־דוד יאשׁיהו שׁמו וזבח עליך את־כהני הבמות המקטרים עליך ועצמות אדם ישׂרפו עליך׃
\par 3 ונתן ביום ההוא מופת לאמר זה המופת אשׁר דבר יהוה הנה המזבח נקרע ונשׁפך הדשׁן אשׁר־עליו׃
\par 4 ויהי כשׁמע המלך את־דבר אישׁ־האלהים אשׁר קרא על־המזבח בבית־אל וישׁלח ירבעם את־ידו מעל המזבח לאמר תפשׂהו ותיבשׁ ידו אשׁר שׁלח עליו ולא יכל להשׁיבה אליו׃
\par 5 והמזבח נקרע וישׁפך הדשׁן מן־המזבח כמופת אשׁר נתן אישׁ האלהים בדבר יהוה׃
\par 6 ויען המלך ויאמר אל־אישׁ האלהים חל־נא את־פני יהוה אלהיך והתפלל בעדי ותשׁב ידי אלי ויחל אישׁ־האלהים את־פני יהוה ותשׁב יד־המלך אליו ותהי כבראשׁנה׃
\par 7 וידבר המלך אל־אישׁ האלהים באה־אתי הביתה וסעדה ואתנה לך מתת׃
\par 8 ויאמר אישׁ־האלהים אל־המלך אם־תתן־לי את־חצי ביתך לא אבא עמך ולא־אכל לחם ולא אשׁתה־מים במקום הזה׃
\par 9 כי־כן צוה אתי בדבר יהוה לאמר לא־תאכל לחם ולא תשׁתה־מים ולא תשׁוב בדרך אשׁר הלכת׃
\par 10 וילך בדרך אחר ולא־שׁב בדרך אשׁר בא בה אל־בית־אל׃
\par 11 ונביא אחד זקן ישׁב בבית־אל ויבוא בנו ויספר־לו את־כל־המעשׂה אשׁר־עשׂה אישׁ־האלהים היום בבית־אל את־הדברים אשׁר דבר אל־המלך ויספרום לאביהם׃
\par 12 וידבר אלהם אביהם אי־זה הדרך הלך ויראו בניו את־הדרך אשׁר הלך אישׁ האלהים אשׁר־בא מיהודה׃
\par 13 ויאמר אל־בניו חבשׁו־לי החמור ויחבשׁו־לו החמור וירכב עליו׃
\par 14 וילך אחרי אישׁ האלהים וימצאהו ישׁב תחת האלה ויאמר אליו האתה אישׁ־האלהים אשׁר־באת מיהודה ויאמר אני׃
\par 15 ויאמר אליו לך אתי הביתה ואכל לחם׃
\par 16 ויאמר לא אוכל לשׁוב אתך ולבוא אתך ולא־אכל לחם ולא־אשׁתה אתך מים במקום הזה׃
\par 17 כי־דבר אלי בדבר יהוה לא־תאכל לחם ולא־תשׁתה שׁם מים לא־תשׁוב ללכת בדרך אשׁר־הלכת בה׃
\par 18 ויאמר לו גם־אני נביא כמוך ומלאך דבר אלי בדבר יהוה לאמר השׁבהו אתך אל־ביתך ויאכל לחם וישׁת מים כחשׁ לו׃
\par 19 וישׁב אתו ויאכל לחם בביתו וישׁת מים׃
\par 20 ויהי הם ישׁבים אל־השׁלחן ויהי דבר־יהוה אל־הנביא אשׁר השׁיבו׃
\par 21 ויקרא אל־אישׁ האלהים אשׁר־בא מיהודה לאמר כה אמר יהוה יען כי מרית פי יהוה ולא שׁמרת את־המצוה אשׁר צוך יהוה אלהיך׃
\par 22 ותשׁב ותאכל לחם ותשׁת מים במקום אשׁר דבר אליך אל־תאכל לחם ואל־תשׁת מים לא־תבוא נבלתך אל־קבר אבתיך׃
\par 23 ויהי אחרי אכלו לחם ואחרי שׁתותו ויחבשׁ־לו החמור לנביא אשׁר השׁיבו׃
\par 24 וילך וימצאהו אריה בדרך וימיתהו ותהי נבלתו משׁלכת בדרך והחמור עמד אצלה והאריה עמד אצל הנבלה׃
\par 25 והנה אנשׁים עברים ויראו את־הנבלה משׁלכת בדרך ואת־האריה עמד אצל הנבלה ויבאו וידברו בעיר אשׁר הנביא הזקן ישׁב בה׃
\par 26 וישׁמע הנביא אשׁר השׁיבו מן־הדרך ויאמר אישׁ האלהים הוא אשׁר מרה את־פי יהוה ויתנהו יהוה לאריה וישׁברהו וימתהו כדבר יהוה אשׁר דבר־לו׃
\par 27 וידבר אל־בניו לאמר חבשׁו־לי את־החמור ויחבשׁו׃
\par 28 וילך וימצא את־נבלתו משׁלכת בדרך וחמור והאריה עמדים אצל הנבלה לא־אכל האריה את־הנבלה ולא שׁבר את־החמור׃
\par 29 וישׂא הנביא את־נבלת אישׁ־האלהים וינחהו אל־החמור וישׁיבהו ויבא אל־עיר הנביא הזקן לספד ולקברו׃
\par 30 וינח את־נבלתו בקברו ויספדו עליו הוי אחי׃
\par 31 ויהי אחרי קברו אתו ויאמר אל־בניו לאמר במותי וקברתם אתי בקבר אשׁר אישׁ האלהים קבור בו אצל עצמתיו הניחו את־עצמתי׃
\par 32 כי היה יהיה הדבר אשׁר קרא בדבר יהוה על־המזבח אשׁר בבית־אל ועל כל־בתי הבמות אשׁר בערי שׁמרון׃
\par 33 אחר הדבר הזה לא־שׁב ירבעם מדרכו הרעה וישׁב ויעשׂ מקצות העם כהני במות החפץ ימלא את־ידו ויהי כהני במות׃
\par 34 ויהי בדבר הזה לחטאת בית ירבעם ולהכחיד ולהשׁמיד מעל פני האדמה׃

\chapter{14}

\par 1 בעת ההיא חלה אביה בן־ירבעם׃
\par 2 ויאמר ירבעם לאשׁתו קומי נא והשׁתנית ולא ידעו כי־אתי אשׁת ירבעם והלכת שׁלה הנה־שׁם אחיה הנביא הוא־דבר עלי למלך על־העם הזה׃
\par 3 ולקחת בידך עשׂרה לחם ונקדים ובקבק דבשׁ ובאת אליו הוא יגיד לך מה־יהיה לנער׃
\par 4 ותעשׂ כן אשׁת ירבעם ותקם ותלך שׁלה ותבא בית אחיה ואחיהו לא־יכל לראות כי קמו עיניו משׂיבו׃
\par 5 ויהוה אמר אל־אחיהו הנה אשׁת ירבעם באה לדרשׁ דבר מעמך אל־בנה כי־חלה הוא כזה וכזה תדבר אליה ויהי כבאה והיא מתנכרה׃
\par 6 ויהי כשׁמע אחיהו את־קול רגליה באה בפתח ויאמר באי אשׁת ירבעם למה זה את מתנכרה ואנכי שׁלוח אליך קשׁה׃
\par 7 לכי אמרי לירבעם כה־אמר יהוה אלהי ישׂראל יען אשׁר הרימתיך מתוך העם ואתנך נגיד על עמי ישׂראל׃
\par 8 ואקרע את־הממלכה מבית דוד ואתנה לך ולא־היית כעבדי דוד אשׁר שׁמר מצותי ואשׁר־הלך אחרי בכל־לבבו לעשׂות רק הישׁר בעיני׃
\par 9 ותרע לעשׂות מכל אשׁר־היו לפניך ותלך ותעשׂה־לך אלהים אחרים ומסכות להכעיסני ואתי השׁלכת אחרי גוך׃
\par 10 לכן הנני מביא רעה אל־בית ירבעם והכרתי לירבעם משׁתין בקיר עצור ועזוב בישׂראל ובערתי אחרי בית־ירבעם כאשׁר יבער הגלל עד־תמו׃
\par 11 המת לירבעם בעיר יאכלו הכלבים והמת בשׂדה יאכלו עוף השׁמים כי יהוה דבר׃
\par 12 ואת קומי לכי לביתך בבאה רגליך העירה ומת הילד׃
\par 13 וספדו־לו כל־ישׂראל וקברו אתו כי־זה לבדו יבא לירבעם אל־קבר יען נמצא־בו דבר טוב אל־יהוה אלהי ישׂראל בבית ירבעם׃
\par 14 והקים יהוה לו מלך על־ישׂראל אשׁר יכרית את־בית ירבעם זה היום ומה גם־עתה׃
\par 15 והכה יהוה את־ישׂראל כאשׁר ינוד הקנה במים ונתשׁ את־ישׂראל מעל האדמה הטובה הזאת אשׁר נתן לאבותיהם וזרם מעבר לנהר יען אשׁר עשׂו את־אשׁריהם מכעיסים את־יהוה׃
\par 16 ויתן את־ישׂראל בגלל חטאות ירבעם אשׁר חטא ואשׁר החטיא את־ישׂראל׃
\par 17 ותקם אשׁת ירבעם ותלך ותבא תרצתה היא באה בסף־הבית והנער מת׃
\par 18 ויקברו אתו ויספדו־לו כל־ישׂראל כדבר יהוה אשׁר דבר ביד־עבדו אחיהו הנביא׃
\par 19 ויתר דברי ירבעם אשׁר נלחם ואשׁר מלך הנם כתובים על־ספר דברי הימים למלכי ישׂראל׃
\par 20 והימים אשׁר מלך ירבעם עשׂרים ושׁתים שׁנה וישׁכב עם־אבתיו וימלך נדב בנו תחתיו׃
\par 21 ורחבעם בן־שׁלמה מלך ביהודה בן־ארבעים ואחת שׁנה רחבעם במלכו ושׁבע עשׂרה שׁנה מלך בירושׁלם העיר אשׁר־בחר יהוה לשׂום את־שׁמו שׁם מכל שׁבטי ישׂראל ושׁם אמו נעמה העמנית׃
\par 22 ויעשׂ יהודה הרע בעיני יהוה ויקנאו אתו מכל אשׁר עשׂו אבתם בחטאתם אשׁר חטאו׃
\par 23 ויבנו גם־המה להם במות ומצבות ואשׁרים על כל־גבעה גבהה ותחת כל־עץ רענן׃
\par 24 וגם־קדשׁ היה בארץ עשׂו ככל התועבת הגוים אשׁר הורישׁ יהוה מפני בני ישׂראל׃
\par 25 ויהי בשׁנה החמישׁית למלך רחבעם עלה שׁושׁק מלך־מצרים על־ירושׁלם׃
\par 26 ויקח את־אצרות בית־יהוה ואת־אוצרות בית המלך ואת־הכל לקח ויקח את־כל־מגני הזהב אשׁר עשׂה שׁלמה׃
\par 27 ויעשׂ המלך רחבעם תחתם מגני נחשׁת והפקיד על־יד שׂרי הרצים השׁמרים פתח בית המלך׃
\par 28 ויהי מדי־בא המלך בית יהוה ישׂאום הרצים והשׁיבום אל־תא הרצים׃
\par 29 ויתר דברי רחבעם וכל־אשׁר עשׂה הלא־המה כתובים על־ספר דברי הימים למלכי יהודה׃
\par 30 ומלחמה היתה בין־רחבעם ובין ירבעם כל־הימים׃
\par 31 וישׁכב רחבעם עם־אבתיו ויקבר עם־אבתיו בעיר דוד ושׁם אמו נעמה העמנית וימלך אבים בנו תחתיו׃

\chapter{15}

\par 1 ובשׁנת שׁמנה עשׂרה למלך ירבעם בן־נבט מלך אבים על־יהודה׃
\par 2 שׁלשׁ שׁנים מלך בירושׁלם ושׁם אמו מעכה בת־אבישׁלום׃
\par 3 וילך בכל־חטאות אביו אשׁר־עשׂה לפניו ולא־היה לבבו שׁלם עם־יהוה אלהיו כלבב דוד אביו׃
\par 4 כי למען דוד נתן יהוה אלהיו לו ניר בירושׁלם להקים את־בנו אחריו ולהעמיד את־ירושׁלם׃
\par 5 אשׁר עשׂה דוד את־הישׁר בעיני יהוה ולא־סר מכל אשׁר־צוהו כל ימי חייו רק בדבר אוריה החתי׃
\par 6 ומלחמה היתה בין־רחבעם ובין ירבעם כל־ימי חייו׃
\par 7 ויתר דברי אבים וכל־אשׁר עשׂה הלוא־הם כתובים על־ספר דברי הימים למלכי יהודה ומלחמה היתה בין אבים ובין ירבעם׃
\par 8 וישׁכב אבים עם־אבתיו ויקברו אתו בעיר דוד וימלך אסא בנו תחתיו׃
\par 9 ובשׁנת עשׂרים לירבעם מלך ישׂראל מלך אסא מלך יהודה׃
\par 10 וארבעים ואחת שׁנה מלך בירושׁלם ושׁם אמו מעכה בת־אבישׁלום׃
\par 11 ויעשׂ אסא הישׁר בעיני יהוה כדוד אביו׃
\par 12 ויעבר הקדשׁים מן־הארץ ויסר את־כל־הגללים אשׁר עשׂו אבתיו׃
\par 13 וגם את־מעכה אמו ויסרה מגבירה אשׁר־עשׂתה מפלצת לאשׁרה ויכרת אסא את־מפלצתה וישׂרף בנחל קדרון׃
\par 14 והבמות לא־סרו רק לבב־אסא היה שׁלם עם־יהוה כל־ימיו׃
\par 15 ויבא את־קדשׁי אביו וקדשׁו בית יהוה כסף וזהב וכלים׃
\par 16 ומלחמה היתה בין אסא ובין בעשׁא מלך־ישׂראל כל־ימיהם׃
\par 17 ויעל בעשׁא מלך־ישׂראל על־יהודה ויבן את־הרמה לבלתי תת יצא ובא לאסא מלך יהודה׃
\par 18 ויקח אסא את־כל־הכסף והזהב הנותרים באוצרות בית־יהוה ואת־אוצרות בית מלך ויתנם ביד־עבדיו וישׁלחם המלך אסא אל־בן־הדד בן־טברמן בן־חזיון מלך ארם הישׁב בדמשׂק לאמר׃
\par 19 ברית ביני ובינך בין אבי ובין אביך הנה שׁלחתי לך שׁחד כסף וזהב לך הפרה את־בריתך את־בעשׁא מלך־ישׂראל ויעלה מעלי׃
\par 20 וישׁמע בן־הדד אל־המלך אסא וישׁלח את־שׂרי החילים אשׁר־לו על־ערי ישׂראל ויך את־עיון ואת־דן ואת אבל בית־מעכה ואת כל־כנרות על כל־ארץ נפתלי׃
\par 21 ויהי כשׁמע בעשׁא ויחדל מבנות את־הרמה וישׁב בתרצה׃
\par 22 והמלך אסא השׁמיע את־כל־יהודה אין נקי וישׂאו את־אבני הרמה ואת־עציה אשׁר בנה בעשׁא ויבן בם המלך אסא את־גבע בנימן ואת־המצפה׃
\par 23 ויתר כל־דברי־אסא וכל־גבורתו וכל־אשׁר עשׂה והערים אשׁר בנה הלא־המה כתובים על־ספר דברי הימים למלכי יהודה רק לעת זקנתו חלה את־רגליו׃
\par 24 וישׁכב אסא עם־אבתיו ויקבר עם־אבתיו בעיר דוד אביו וימלך יהושׁפט בנו תחתיו׃
\par 25 ונדב בן־ירבעם מלך על־ישׂראל בשׁנת שׁתים לאסא מלך יהודה וימלך על־ישׂראל שׁנתים׃
\par 26 ויעשׂ הרע בעיני יהוה וילך בדרך אביו ובחטאתו אשׁר החטיא את־ישׂראל׃
\par 27 ויקשׁר עליו בעשׁא בן־אחיה לבית ישׂשכר ויכהו בעשׁא בגבתון אשׁר לפלשׁתים ונדב וכל־ישׂראל צרים על־גבתון׃
\par 28 וימתהו בעשׁא בשׁנת שׁלשׁ לאסא מלך יהודה וימלך תחתיו׃
\par 29 ויהי כמלכו הכה את־כל־בית ירבעם לא־השׁאיר כל־נשׁמה לירבעם עד־השׁמדו כדבר יהוה אשׁר דבר ביד־עבדו אחיה השׁילני׃
\par 30 על־חטאות ירבעם אשׁר חטא ואשׁר החטיא את־ישׂראל בכעסו אשׁר הכעיס את־יהוה אלהי ישׂראל׃
\par 31 ויתר דברי נדב וכל־אשׁר עשׂה הלא־הם כתובים על־ספר דברי הימים למלכי ישׂראל׃
\par 32 ומלחמה היתה בין אסא ובין בעשׁא מלך־ישׂראל כל־ימיהם׃
\par 33 בשׁנת שׁלשׁ לאסא מלך יהודה מלך בעשׁא בן־אחיה על־כל־ישׂראל בתרצה עשׂרים וארבע שׁנה׃
\par 34 ויעשׂ הרע בעיני יהוה וילך בדרך ירבעם ובחטאתו אשׁר החטיא את־ישׂראל׃

\chapter{16}

\par 1 ויהי דבר־יהוה אל־יהוא בן־חנני על־בעשׁא לאמר׃
\par 2 יען אשׁר הרימתיך מן־העפר ואתנך נגיד על עמי ישׂראל ותלך בדרך ירבעם ותחטא את־עמי ישׂראל להכעיסני בחטאתם׃
\par 3 הנני מבעיר אחרי בעשׁא ואחרי ביתו ונתתי את־ביתך כבית ירבעם בן־נבט׃
\par 4 המת לבעשׁא בעיר יאכלו הכלבים והמת לו בשׂדה יאכלו עוף השׁמים׃
\par 5 ויתר דברי בעשׁא ואשׁר עשׂה וגבורתו הלא־הם כתובים על־ספר דברי הימים למלכי ישׂראל׃
\par 6 וישׁכב בעשׁא עם־אבתיו ויקבר בתרצה וימלך אלה בנו תחתיו׃
\par 7 וגם ביד־יהוא בן־חנני הנביא דבר־יהוה היה אל־בעשׁא ואל־ביתו ועל כל־הרעה אשׁר־עשׂה בעיני יהוה להכעיסו במעשׂה ידיו להיות כבית ירבעם ועל אשׁר־הכה אתו׃
\par 8 בשׁנת עשׂרים ושׁשׁ שׁנה לאסא מלך יהודה מלך אלה בן־בעשׁא על־ישׂראל בתרצה שׁנתים׃
\par 9 ויקשׁר עליו עבדו זמרי שׂר מחצית הרכב והוא בתרצה שׁתה שׁכור בית ארצא אשׁר על־הבית בתרצה׃
\par 10 ויבא זמרי ויכהו וימיתהו בשׁנת עשׂרים ושׁבע לאסא מלך יהודה וימלך תחתיו׃
\par 11 ויהי במלכו כשׁבתו על־כסאו הכה את־כל־בית בעשׁא לא־השׁאיר לו משׁתין בקיר וגאליו ורעהו׃
\par 12 וישׁמד זמרי את כל־בית בעשׁא כדבר יהוה אשׁר דבר אל־בעשׁא ביד יהוא הנביא׃
\par 13 אל כל־חטאות בעשׁא וחטאות אלה בנו אשׁר חטאו ואשׁר החטיאו את־ישׂראל להכעיס את־יהוה אלהי ישׂראל בהבליהם׃
\par 14 ויתר דברי אלה וכל־אשׁר עשׂה הלוא־הם כתובים על־ספר דברי הימים למלכי ישׂראל׃
\par 15 בשׁנת עשׂרים ושׁבע שׁנה לאסא מלך יהודה מלך זמרי שׁבעת ימים בתרצה והעם חנים על־גבתון אשׁר לפלשׁתים׃
\par 16 וישׁמע העם החנים לאמר קשׁר זמרי וגם הכה את־המלך וימלכו כל־ישׂראל את־עמרי שׂר־צבא על־ישׂראל ביום ההוא במחנה׃
\par 17 ויעלה עמרי וכל־ישׂראל עמו מגבתון ויצרו על־תרצה׃
\par 18 ויהי כראות זמרי כי־נלכדה העיר ויבא אל־ארמון בית־המלך וישׂרף עליו את־בית־מלך באשׁ וימת׃
\par 19 על־חטאתו אשׁר חטא לעשׂות הרע בעיני יהוה ללכת בדרך ירבעם ובחטאתו אשׁר עשׂה להחטיא את־ישׂראל׃
\par 20 ויתר דברי זמרי וקשׁרו אשׁר קשׁר הלא־הם כתובים על־ספר דברי הימים למלכי ישׂראל׃
\par 21 אז יחלק העם ישׂראל לחצי חצי העם היה אחרי תבני בן־גינת להמליכו והחצי אחרי עמרי׃
\par 22 ויחזק העם אשׁר אחרי עמרי את־העם אשׁר אחרי תבני בן־גינת וימת תבני וימלך עמרי׃
\par 23 בשׁנת שׁלשׁים ואחת שׁנה לאסא מלך יהודה מלך עמרי על־ישׂראל שׁתים עשׂרה שׁנה בתרצה מלך שׁשׁ־שׁנים׃
\par 24 ויקן את־ההר שׁמרון מאת שׁמר בככרים כסף ויבן את־ההר ויקרא את־שׁם העיר אשׁר בנה על שׁם־שׁמר אדני ההר שׁמרון׃
\par 25 ויעשׂה עמרי הרע בעיני יהוה וירע מכל אשׁר לפניו׃
\par 26 וילך בכל־דרך ירבעם בן־נבט ובחטאתיו אשׁר החטיא את־ישׂראל להכעיס את־יהוה אלהי ישׂראל בהבליהם׃
\par 27 ויתר דברי עמרי אשׁר עשׂה וגבורתו אשׁר עשׂה הלא־הם כתובים על־ספר דברי הימים למלכי ישׂראל׃
\par 28 וישׁכב עמרי עם־אבתיו ויקבר בשׁמרון וימלך אחאב בנו תחתיו׃
\par 29 ואחאב בן־עמרי מלך על־ישׂראל בשׁנת שׁלשׁים ושׁמנה שׁנה לאסא מלך יהודה וימלך אחאב בן־עמרי על־ישׂראל בשׁמרון עשׂרים ושׁתים שׁנה׃
\par 30 ויעשׂ אחאב בן־עמרי הרע בעיני יהוה מכל אשׁר לפניו׃
\par 31 ויהי הנקל לכתו בחטאות ירבעם בן־נבט ויקח אשׁה את־איזבל בת־אתבעל מלך צידנים וילך ויעבד את־הבעל וישׁתחו לו׃
\par 32 ויקם מזבח לבעל בית הבעל אשׁר בנה בשׁמרון׃
\par 33 ויעשׂ אחאב את־האשׁרה ויוסף אחאב לעשׂות להכעיס את־יהוה אלהי ישׂראל מכל מלכי ישׂראל אשׁר היו לפניו׃
\par 34 בימיו בנה חיאל בית האלי את־יריחה באבירם בכרו יסדה ובשׂגיב צעירו הציב דלתיה כדבר יהוה אשׁר דבר ביד יהושׁע בן־נון׃

\chapter{17}

\par 1 ויאמר אליהו התשׁבי מתשׁבי גלעד אל־אחאב חי־יהוה אלהי ישׂראל אשׁר עמדתי לפניו אם־יהיה השׁנים האלה טל ומטר כי אם־לפי דברי׃
\par 2 ויהי דבר־יהוה אליו לאמר׃
\par 3 לך מזה ופנית לך קדמה ונסתרת בנחל כרית אשׁר על־פני הירדן׃
\par 4 והיה מהנחל תשׁתה ואת־הערבים צויתי לכלכלך שׁם׃
\par 5 וילך ויעשׂ כדבר יהוה וילך וישׁב בנחל כרית אשׁר על־פני הירדן׃
\par 6 והערבים מביאים לו לחם ובשׂר בבקר ולחם ובשׂר בערב ומן־הנחל ישׁתה׃
\par 7 ויהי מקץ ימים וייבשׁ הנחל כי לא־היה גשׁם בארץ׃
\par 8 ויהי דבר־יהוה אליו לאמר׃
\par 9 קום לך צרפתה אשׁר לצידון וישׁבת שׁם הנה צויתי שׁם אשׁה אלמנה לכלכלך׃
\par 10 ויקם וילך צרפתה ויבא אל־פתח העיר והנה־שׁם אשׁה אלמנה מקשׁשׁת עצים ויקרא אליה ויאמר קחי־נא לי מעט־מים בכלי ואשׁתה׃
\par 11 ותלך לקחת ויקרא אליה ויאמר לקחי־נא לי פת־לחם בידך׃
\par 12 ותאמר חי־יהוה אלהיך אם־ישׁ־לי מעוג כי אם־מלא כף־קמח בכד ומעט־שׁמן בצפחת והנני מקשׁשׁת שׁנים עצים ובאתי ועשׂיתיהו לי ולבני ואכלנהו ומתנו׃
\par 13 ויאמר אליה אליהו אל־תיראי באי עשׂי כדברך אך עשׂי־לי משׁם עגה קטנה בראשׁנה והוצאת לי ולך ולבנך תעשׂי באחרנה׃
\par 14 כי כה אמר יהוה אלהי ישׂראל כד הקמח לא תכלה וצפחת השׁמן לא תחסר עד יום תתן־יהוה גשׁם על־פני האדמה׃
\par 15 ותלך ותעשׂה כדבר אליהו ותאכל הוא־והיא וביתה ימים׃
\par 16 כד הקמח לא כלתה וצפחת השׁמן לא חסר כדבר יהוה אשׁר דבר ביד אליהו׃
\par 17 ויהי אחר הדברים האלה חלה בן־האשׁה בעלת הבית ויהי חליו חזק מאד עד אשׁר לא־נותרה־בו נשׁמה׃
\par 18 ותאמר אל־אליהו מה־לי ולך אישׁ האלהים באת אלי להזכיר את־עוני ולהמית את־בני׃
\par 19 ויאמר אליה תני־לי את־בנך ויקחהו מחיקה ויעלהו אל־העליה אשׁר־הוא ישׁב שׁם וישׁכבהו על־מטתו׃
\par 20 ויקרא אל־יהוה ויאמר יהוה אלהי הגם על־האלמנה אשׁר־אני מתגורר עמה הרעות להמית את־בנה׃
\par 21 ויתמדד על־הילד שׁלשׁ פעמים ויקרא אל־יהוה ויאמר יהוה אלהי תשׁב נא נפשׁ־הילד הזה על־קרבו׃
\par 22 וישׁמע יהוה בקול אליהו ותשׁב נפשׁ־הילד על־קרבו ויחי׃
\par 23 ויקח אליהו את־הילד וירדהו מן־העליה הביתה ויתנהו לאמו ויאמר אליהו ראי חי בנך׃
\par 24 ותאמר האשׁה אל־אליהו עתה זה ידעתי כי אישׁ אלהים אתה ודבר־יהוה בפיך אמת׃

\chapter{18}

\par 1 ויהי ימים רבים ודבר־יהוה היה אל־אליהו בשׁנה השׁלישׁית לאמר לך הראה אל־אחאב ואתנה מטר על־פני האדמה׃
\par 2 וילך אליהו להראות אל־אחאב והרעב חזק בשׁמרון׃
\par 3 ויקרא אחאב אל־עבדיהו אשׁר על־הבית ועבדיהו היה ירא את־יהוה מאד׃
\par 4 ויהי בהכרית איזבל את נביאי יהוה ויקח עבדיהו מאה נבאים ויחביאם חמשׁים אישׁ במערה וכלכלם לחם ומים׃
\par 5 ויאמר אחאב אל־עבדיהו לך בארץ אל־כל־מעיני המים ואל כל־הנחלים אולי נמצא חציר ונחיה סוס ופרד ולוא נכרית מהבהמה׃
\par 6 ויחלקו להם את־הארץ לעבר־בה אחאב הלך בדרך אחד לבדו ועבדיהו הלך בדרך־אחד לבדו׃
\par 7 ויהי עבדיהו בדרך והנה אליהו לקראתו ויכרהו ויפל על־פניו ויאמר האתה זה אדני אליהו׃
\par 8 ויאמר לו אני לך אמר לאדניך הנה אליהו׃
\par 9 ויאמר מה חטאתי כי־אתה נתן את־עבדך ביד־אחאב להמיתני׃
\par 10 חי יהוה אלהיך אם־ישׁ־גוי וממלכה אשׁר לא־שׁלח אדני שׁם לבקשׁך ואמרו אין והשׁביע את־הממלכה ואת־הגוי כי לא ימצאכה׃
\par 11 ועתה אתה אמר לך אמר לאדניך הנה אליהו׃
\par 12 והיה אני אלך מאתך ורוח יהוה ישׂאך על אשׁר לא־אדע ובאתי להגיד לאחאב ולא ימצאך והרגני ועבדך ירא את־יהוה מנערי׃
\par 13 הלא־הגד לאדני את אשׁר־עשׂיתי בהרג איזבל את נביאי יהוה ואחבא מנביאי יהוה מאה אישׁ חמשׁים חמשׁים אישׁ במערה ואכלכלם לחם ומים׃
\par 14 ועתה אתה אמר לך אמר לאדניך הנה אליהו והרגני׃
\par 15 ויאמר אליהו חי יהוה צבאות אשׁר עמדתי לפניו כי היום אראה אליו׃
\par 16 וילך עבדיהו לקראת אחאב ויגד־לו וילך אחאב לקראת אליהו׃
\par 17 ויהי כראות אחאב את־אליהו ויאמר אחאב אליו האתה זה עכר ישׂראל׃
\par 18 ויאמר לא עכרתי את־ישׂראל כי אם־אתה ובית אביך בעזבכם את־מצות יהוה ותלך אחרי הבעלים׃
\par 19 ועתה שׁלח קבץ אלי את־כל־ישׂראל אל־הר הכרמל ואת־נביאי הבעל ארבע מאות וחמשׁים ונביאי האשׁרה ארבע מאות אכלי שׁלחן איזבל׃
\par 20 וישׁלח אחאב בכל־בני ישׂראל ויקבץ את־הנביאים אל־הר הכרמל׃
\par 21 ויגשׁ אליהו אל־כל־העם ויאמר עד־מתי אתם פסחים על־שׁתי הסעפים אם־יהוה האלהים לכו אחריו ואם־הבעל לכו אחריו ולא־ענו העם אתו דבר׃
\par 22 ויאמר אליהו אל־העם אני נותרתי נביא ליהוה לבדי ונביאי הבעל ארבע־מאות וחמשׁים אישׁ׃
\par 23 ויתנו־לנו שׁנים פרים ויבחרו להם הפר האחד וינתחהו וישׂימו על־העצים ואשׁ לא ישׂימו ואני אעשׂה את־הפר האחד ונתתי על־העצים ואשׁ לא אשׂים׃
\par 24 וקראתם בשׁם אלהיכם ואני אקרא בשׁם־יהוה והיה האלהים אשׁר־יענה באשׁ הוא האלהים ויען כל־העם ויאמרו טוב הדבר׃
\par 25 ויאמר אליהו לנביאי הבעל בחרו לכם הפר האחד ועשׂו ראשׁנה כי אתם הרבים וקראו בשׁם אלהיכם ואשׁ לא תשׂימו׃
\par 26 ויקחו את־הפר אשׁר־נתן להם ויעשׂו ויקראו בשׁם־הבעל מהבקר ועד־הצהרים לאמר הבעל עננו ואין קול ואין ענה ויפסחו על־המזבח אשׁר עשׂה׃
\par 27 ויהי בצהרים ויהתל בהם אליהו ויאמר קראו בקול־גדול כי־אלהים הוא כי שׂיח וכי־שׂיג לו וכי־דרך לו אולי ישׁן הוא ויקץ׃
\par 28 ויקראו בקול גדול ויתגדדו כמשׁפטם בחרבות וברמחים עד־שׁפך־דם עליהם׃
\par 29 ויהי כעבר הצהרים ויתנבאו עד לעלות המנחה ואין־קול ואין־ענה ואין קשׁב׃
\par 30 ויאמר אליהו לכל־העם גשׁו אלי ויגשׁו כל־העם אליו וירפא את־מזבח יהוה ההרוס׃
\par 31 ויקח אליהו שׁתים עשׂרה אבנים כמספר שׁבטי בני־יעקב אשׁר היה דבר־יהוה אליו לאמר ישׂראל יהיה שׁמך׃
\par 32 ויבנה את־האבנים מזבח בשׁם יהוה ויעשׂ תעלה כבית סאתים זרע סביב למזבח׃
\par 33 ויערך את־העצים וינתח את־הפר וישׂם על־העצים׃
\par 34 ויאמר מלאו ארבעה כדים מים ויצקו על־העלה ועל־העצים ויאמר שׁנו וישׁנו ויאמר שׁלשׁו וישׁלשׁו׃
\par 35 וילכו המים סביב למזבח וגם את־התעלה מלא־מים׃
\par 36 ויהי בעלות המנחה ויגשׁ אליהו הנביא ויאמר יהוה אלהי אברהם יצחק וישׂראל היום יודע כי־אתה אלהים בישׂראל ואני עבדך ובדבריך עשׂיתי את כל־הדברים האלה׃
\par 37 ענני יהוה ענני וידעו העם הזה כי־אתה יהוה האלהים ואתה הסבת את־לבם אחרנית׃
\par 38 ותפל אשׁ־יהוה ותאכל את־העלה ואת־העצים ואת־האבנים ואת־העפר ואת־המים אשׁר־בתעלה לחכה׃
\par 39 וירא כל־העם ויפלו על־פניהם ויאמרו יהוה הוא האלהים יהוה הוא האלהים׃
\par 40 ויאמר אליהו להם תפשׂו את־נביאי הבעל אישׁ אל־ימלט מהם ויתפשׂום ויורדם אליהו אל־נחל קישׁון וישׁחטם שׁם׃
\par 41 ויאמר אליהו לאחאב עלה אכל ושׁתה כי־קול המון הגשׁם׃
\par 42 ויעלה אחאב לאכל ולשׁתות ואליהו עלה אל־ראשׁ הכרמל ויגהר ארצה וישׂם פניו בין ברכו׃
\par 43 ויאמר אל־נערו עלה־נא הבט דרך־ים ויעל ויבט ויאמר אין מאומה ויאמר שׁב שׁבע פעמים׃
\par 44 ויהי בשׁבעית ויאמר הנה־עב קטנה ככף־אישׁ עלה מים ויאמר עלה אמר אל־אחאב אסר ורד ולא יעצרכה הגשׁם׃
\par 45 ויהי עד־כה ועד־כה והשׁמים התקדרו עבים ורוח ויהי גשׁם גדול וירכב אחאב וילך יזרעאלה׃
\par 46 ויד־יהוה היתה אל־אליהו וישׁנס מתניו וירץ לפני אחאב עד־באכה יזרעאלה׃

\chapter{19}

\par 1 ויגד אחאב לאיזבל את כל־אשׁר עשׂה אליהו ואת כל־אשׁר הרג את־כל־הנביאים בחרב׃
\par 2 ותשׁלח איזבל מלאך אל־אליהו לאמר כה־יעשׂון אלהים וכה יוספון כי־כעת מחר אשׂים את־נפשׁך כנפשׁ אחד מהם׃
\par 3 וירא ויקם וילך אל־נפשׁו ויבא באר שׁבע אשׁר ליהודה וינח את־נערו שׁם׃
\par 4 והוא־הלך במדבר דרך יום ויבא וישׁב תחת רתם אחת וישׁאל את־נפשׁו למות ויאמר רב עתה יהוה קח נפשׁי כי־לא־טוב אנכי מאבתי׃
\par 5 וישׁכב ויישׁן תחת רתם אחד והנה־זה מלאך נגע בו ויאמר לו קום אכול׃
\par 6 ויבט והנה מראשׁתיו עגת רצפים וצפחת מים ויאכל וישׁת וישׁב וישׁכב׃
\par 7 וישׁב מלאך יהוה שׁנית ויגע־בו ויאמר קום אכל כי רב ממך הדרך׃
\par 8 ויקם ויאכל וישׁתה וילך בכח האכילה ההיא ארבעים יום וארבעים לילה עד הר האלהים חרב׃
\par 9 ויבא־שׁם אל־המערה וילן שׁם והנה דבר־יהוה אליו ויאמר לו מה־לך פה אליהו׃
\par 10 ויאמר קנא קנאתי ליהוה אלהי צבאות כי־עזבו בריתך בני ישׂראל את־מזבחתיך הרסו ואת־נביאיך הרגו בחרב ואותר אני לבדי ויבקשׁו את־נפשׁי לקחתה׃
\par 11 ויאמר צא ועמדת בהר לפני יהוה והנה יהוה עבר ורוח גדולה וחזק מפרק הרים ומשׁבר סלעים לפני יהוה לא ברוח יהוה ואחר הרוח רעשׁ לא ברעשׁ יהוה׃
\par 12 ואחר הרעשׁ אשׁ לא באשׁ יהוה ואחר האשׁ קול דממה דקה׃
\par 13 ויהי כשׁמע אליהו וילט פניו באדרתו ויצא ויעמד פתח המערה והנה אליו קול ויאמר מה־לך פה אליהו׃
\par 14 ויאמר קנא קנאתי ליהוה אלהי צבאות כי־עזבו בריתך בני ישׂראל את־מזבחתיך הרסו ואת־נביאיך הרגו בחרב ואותר אני לבדי ויבקשׁו את־נפשׁי לקחתה׃
\par 15 ויאמר יהוה אליו לך שׁוב לדרכך מדברה דמשׂק ובאת ומשׁחת את־חזאל למלך על־ארם׃
\par 16 ואת יהוא בן־נמשׁי תמשׁח למלך על־ישׂראל ואת־אלישׁע בן־שׁפט מאבל מחולה תמשׁח לנביא תחתיך׃
\par 17 והיה הנמלט מחרב חזאל ימית יהוא והנמלט מחרב יהוא ימית אלישׁע׃
\par 18 והשׁארתי בישׂראל שׁבעת אלפים כל־הברכים אשׁר לא־כרעו לבעל וכל־הפה אשׁר לא־נשׁק לו׃
\par 19 וילך משׁם וימצא את־אלישׁע בן־שׁפט והוא חרשׁ שׁנים־עשׂר צמדים לפניו והוא בשׁנים העשׂר ויעבר אליהו אליו וישׁלך אדרתו אליו׃
\par 20 ויעזב את־הבקר וירץ אחרי אליהו ויאמר אשׁקה־נא לאבי ולאמי ואלכה אחריך ויאמר לו לך שׁוב כי מה־עשׂיתי לך׃
\par 21 וישׁב מאחריו ויקח את־צמד הבקר ויזבחהו ובכלי הבקר בשׁלם הבשׂר ויתן לעם ויאכלו ויקם וילך אחרי אליהו וישׁרתהו׃

\chapter{20}

\par 1 ובן־הדד מלך־ארם קבץ את־כל־חילו ושׁלשׁים ושׁנים מלך אתו וסוס ורכב ויעל ויצר על־שׁמרון וילחם בה׃
\par 2 וישׁלח מלאכים אל־אחאב מלך־ישׂראל העירה׃
\par 3 ויאמר לו כה אמר בן־הדד כספך וזהבך לי־הוא ונשׁיך ובניך הטובים לי־הם׃
\par 4 ויען מלך־ישׂראל ויאמר כדברך אדני המלך לך אני וכל־אשׁר־לי׃
\par 5 וישׁבו המלאכים ויאמרו כה־אמר בן־הדד לאמר כי־שׁלחתי אליך לאמר כספך וזהבך ונשׁיך ובניך לי תתן׃
\par 6 כי אם־כעת מחר אשׁלח את־עבדי אליך וחפשׂו את־ביתך ואת בתי עבדיך והיה כל־מחמד עיניך ישׂימו בידם ולקחו׃
\par 7 ויקרא מלך־ישׂראל לכל־זקני הארץ ויאמר דעו־נא וראו כי רעה זה מבקשׁ כי־שׁלח אלי לנשׁי ולבני ולכספי ולזהבי ולא מנעתי ממנו׃
\par 8 ויאמרו אליו כל־הזקנים וכל־העם אל־תשׁמע ולוא תאבה׃
\par 9 ויאמר למלאכי בן־הדד אמרו לאדני המלך כל אשׁר־שׁלחת אל־עבדך בראשׁנה אעשׂה והדבר הזה לא אוכל לעשׂות וילכו המלאכים וישׁבהו דבר׃
\par 10 וישׁלח אליו בן־הדד ויאמר כה־יעשׂון לי אלהים וכה יוספו אם־ישׂפק עפר שׁמרון לשׁעלים לכל־העם אשׁר ברגלי׃
\par 11 ויען מלך־ישׂראל ויאמר דברו אל־יתהלל חגר כמפתח׃
\par 12 ויהי כשׁמע את־הדבר הזה והוא שׁתה הוא והמלכים בסכות ויאמר אל־עבדיו שׂימו וישׂימו על־העיר׃
\par 13 והנה נביא אחד נגשׁ אל־אחאב מלך־ישׂראל ויאמר כה אמר יהוה הראית את כל־ההמון הגדול הזה הנני נתנו בידך היום וידעת כי־אני יהוה׃
\par 14 ויאמר אחאב במי ויאמר כה־אמר יהוה בנערי שׂרי המדינות ויאמר מי־יאסר המלחמה ויאמר אתה׃
\par 15 ויפקד את־נערי שׂרי המדינות ויהיו מאתים שׁנים ושׁלשׁים ואחריהם פקד את־כל־העם כל־בני ישׂראל שׁבעת אלפים׃
\par 16 ויצאו בצהרים ובן־הדד שׁתה שׁכור בסכות הוא והמלכים שׁלשׁים־ושׁנים מלך עזר אתו׃
\par 17 ויצאו נערי שׂרי המדינות בראשׁנה וישׁלח בן־הדד ויגידו לו לאמר אנשׁים יצאו משׁמרון׃
\par 18 ויאמר אם־לשׁלום יצאו תפשׂום חיים ואם למלחמה יצאו חיים תפשׂום׃
\par 19 ואלה יצאו מן־העיר נערי שׂרי המדינות והחיל אשׁר אחריהם׃
\par 20 ויכו אישׁ אישׁו וינסו ארם וירדפם ישׂראל וימלט בן־הדד מלך ארם על־סוס ופרשׁים׃
\par 21 ויצא מלך ישׂראל ויך את־הסוס ואת־הרכב והכה בארם מכה גדולה׃
\par 22 ויגשׁ הנביא אל־מלך ישׂראל ויאמר לו לך התחזק ודע וראה את אשׁר־תעשׂה כי לתשׁובת השׁנה מלך ארם עלה עליך׃
\par 23 ועבדי מלך־ארם אמרו אליו אלהי הרים אלהיהם על־כן חזקו ממנו ואולם נלחם אתם במישׁור אם־לא נחזק מהם׃
\par 24 ואת־הדבר הזה עשׂה הסר המלכים אישׁ ממקמו ושׂים פחות תחתיהם׃
\par 25 ואתה תמנה־לך חיל כחיל הנפל מאותך וסוס כסוס ורכב כרכב ונלחמה אותם במישׁור אם־לא נחזק מהם וישׁמע לקלם ויעשׂ כן׃
\par 26 ויהי לתשׁובת השׁנה ויפקד בן־הדד את־ארם ויעל אפקה למלחמה עם־ישׂראל׃
\par 27 ובני ישׂראל התפקדו וכלכלו וילכו לקראתם ויחנו בני־ישׂראל נגדם כשׁני חשׂפי עזים וארם מלאו את־הארץ׃
\par 28 ויגשׁ אישׁ האלהים ויאמר אל־מלך ישׂראל ויאמר כה־אמר יהוה יען אשׁר אמרו ארם אלהי הרים יהוה ולא־אלהי עמקים הוא ונתתי את־כל־ההמון הגדול הזה בידך וידעתם כי־אני יהוה׃
\par 29 ויחנו אלה נכח אלה שׁבעת ימים ויהי ביום השׁביעי ותקרב המלחמה ויכו בני־ישׂראל את־ארם מאה־אלף רגלי ביום אחד׃
\par 30 וינסו הנותרים אפקה אל־העיר ותפל החומה על־עשׂרים ושׁבעה אלף אישׁ הנותרים ובן־הדד נס ויבא אל־העיר חדר בחדר׃
\par 31 ויאמרו אליו עבדיו הנה־נא שׁמענו כי מלכי בית ישׂראל כי־מלכי חסד הם נשׂימה נא שׂקים במתנינו וחבלים בראשׁנו ונצא אל־מלך ישׂראל אולי יחיה את־נפשׁך׃
\par 32 ויחגרו שׂקים במתניהם וחבלים בראשׁיהם ויבאו אל־מלך ישׂראל ויאמרו עבדך בן־הדד אמר תחי־נא נפשׁי ויאמר העודנו חי אחי הוא׃
\par 33 והאנשׁים ינחשׁו וימהרו ויחלטו הממנו ויאמרו אחיך בן־הדד ויאמר באו קחהו ויצא אליו בן־הדד ויעלהו על־המרכבה׃
\par 34 ויאמר אליו הערים אשׁר־לקח־אבי מאת אביך אשׁיב וחוצות תשׂים לך בדמשׂק כאשׁר־שׂם אבי בשׁמרון ואני בברית אשׁלחך ויכרת־לו ברית וישׁלחהו׃
\par 35 ואישׁ אחד מבני הנביאים אמר אל־רעהו בדבר יהוה הכיני נא וימאן האישׁ להכתו׃
\par 36 ויאמר לו יען אשׁר לא־שׁמעת בקול יהוה הנך הולך מאתי והכך האריה וילך מאצלו וימצאהו האריה ויכהו׃
\par 37 וימצא אישׁ אחר ויאמר הכיני נא ויכהו האישׁ הכה ופצע׃
\par 38 וילך הנביא ויעמד למלך על־הדרך ויתחפשׂ באפר על־עיניו׃
\par 39 ויהי המלך עבר והוא צעק אל־המלך ויאמר עבדך יצא בקרב־המלחמה והנה־אישׁ סר ויבא אלי אישׁ ויאמר שׁמר את־האישׁ הזה אם־הפקד יפקד והיתה נפשׁך תחת נפשׁו או ככר־כסף תשׁקול׃
\par 40 ויהי עבדך עשׂה הנה והנה והוא איננו ויאמר אליו מלך־ישׂראל כן משׁפטך אתה חרצת׃
\par 41 וימהר ויסר את־האפר מעל עיניו ויכר אתו מלך ישׂראל כי מהנבאים הוא׃
\par 42 ויאמר אליו כה אמר יהוה יען שׁלחת את־אישׁ־חרמי מיד והיתה נפשׁך תחת נפשׁו ועמך תחת עמו׃
\par 43 וילך מלך־ישׂראל על־ביתו סר וזעף ויבא שׁמרונה׃

\chapter{21}

\par 1 ויהי אחר הדברים האלה כרם היה לנבות היזרעאלי אשׁר ביזרעאל אצל היכל אחאב מלך שׁמרון׃
\par 2 וידבר אחאב אל־נבות לאמר תנה־לי את־כרמך ויהי־לי לגן־ירק כי הוא קרוב אצל ביתי ואתנה לך תחתיו כרם טוב ממנו אם טוב בעיניך אתנה־לך כסף מחיר זה׃
\par 3 ויאמר נבות אל־אחאב חלילה לי מיהוה מתתי את־נחלת אבתי לך׃
\par 4 ויבא אחאב אל־ביתו סר וזעף על־הדבר אשׁר־דבר אליו נבות היזרעאלי ויאמר לא־אתן לך את־נחלת אבותי וישׁכב על־מטתו ויסב את־פניו ולא־אכל לחם׃
\par 5 ותבא אליו איזבל אשׁתו ותדבר אליו מה־זה רוחך סרה ואינך אכל לחם׃
\par 6 וידבר אליה כי־אדבר אל־נבות היזרעאלי ואמר לו תנה־לי את־כרמך בכסף או אם־חפץ אתה אתנה־לך כרם תחתיו ויאמר לא־אתן לך את־כרמי׃
\par 7 ותאמר אליו איזבל אשׁתו אתה עתה תעשׂה מלוכה על־ישׂראל קום אכל־לחם ויטב לבך אני אתן לך את־כרם נבות היזרעאלי׃
\par 8 ותכתב ספרים בשׁם אחאב ותחתם בחתמו ותשׁלח הספרים אל־הזקנים ואל־החרים אשׁר בעירו הישׁבים את־נבות׃
\par 9 ותכתב בספרים לאמר קראו־צום והושׁיבו את־נבות בראשׁ העם׃
\par 10 והושׁיבו שׁנים אנשׁים בני־בליעל נגדו ויעדהו לאמר ברכת אלהים ומלך והוציאהו וסקלהו וימת׃
\par 11 ויעשׂו אנשׁי עירו הזקנים והחרים אשׁר הישׁבים בעירו כאשׁר שׁלחה אליהם איזבל כאשׁר כתוב בספרים אשׁר שׁלחה אליהם׃
\par 12 קראו צום והשׁיבו את־נבות בראשׁ העם׃
\par 13 ויבאו שׁני האנשׁים בני־בליעל וישׁבו נגדו ויעדהו אנשׁי הבליעל את־נבות נגד העם לאמר ברך נבות אלהים ומלך ויצאהו מחוץ לעיר ויסקלהו באבנים וימת׃
\par 14 וישׁלחו אל־איזבל לאמר סקל נבות וימת׃
\par 15 ויהי כשׁמע איזבל כי־סקל נבות וימת ותאמר איזבל אל־אחאב קום רשׁ את־כרם נבות היזרעאלי אשׁר מאן לתת־לך בכסף כי אין נבות חי כי־מת׃
\par 16 ויהי כשׁמע אחאב כי מת נבות ויקם אחאב לרדת אל־כרם נבות היזרעאלי לרשׁתו׃
\par 17 ויהי דבר־יהוה אל־אליהו התשׁבי לאמר׃
\par 18 קום רד לקראת אחאב מלך־ישׂראל אשׁר בשׁמרון הנה בכרם נבות אשׁר־ירד שׁם לרשׁתו׃
\par 19 ודברת אליו לאמר כה אמר יהוה הרצחת וגם־ירשׁת ודברת אליו לאמר כה אמר יהוה במקום אשׁר לקקו הכלבים את־דם נבות ילקו הכלבים את־דמך גם־אתה׃
\par 20 ויאמר אחאב אל־אליהו המצאתני איבי ויאמר מצאתי יען התמכרך לעשׂות הרע בעיני יהוה׃
\par 21 הנני מבי אליך רעה ובערתי אחריך והכרתי לאחאב משׁתין בקיר ועצור ועזוב בישׂראל׃
\par 22 ונתתי את־ביתך כבית ירבעם בן־נבט וכבית בעשׁא בן־אחיה אל־הכעס אשׁר הכעסת ותחטא את־ישׂראל׃
\par 23 וגם־לאיזבל דבר יהוה לאמר הכלבים יאכלו את־איזבל בחל יזרעאל׃
\par 24 המת לאחאב בעיר יאכלו הכלבים והמת בשׂדה יאכלו עוף השׁמים׃
\par 25 רק לא־היה כאחאב אשׁר התמכר לעשׂות הרע בעיני יהוה אשׁר־הסתה אתו איזבל אשׁתו׃
\par 26 ויתעב מאד ללכת אחרי הגללים ככל אשׁר עשׂו האמרי אשׁר הורישׁ יהוה מפני בני ישׂראל׃
\par 27 ויהי כשׁמע אחאב את־הדברים האלה ויקרע בגדיו וישׂם־שׂק על־בשׂרו ויצום וישׁכב בשׂק ויהלך אט׃
\par 28 ויהי דבר־יהוה אל־אליהו התשׁבי לאמר׃
\par 29 הראית כי־נכנע אחאב מלפני יען כי־נכנע מפני לא־אבי הרעה בימיו בימי בנו אביא הרעה על־ביתו׃

\chapter{22}

\par 1 וישׁבו שׁלשׁ שׁנים אין מלחמה בין ארם ובין ישׂראל׃
\par 2 ויהי בשׁנה השׁלישׁית וירד יהושׁפט מלך־יהודה אל־מלך ישׂראל׃
\par 3 ויאמר מלך־ישׂראל אל־עבדיו הידעתם כי־לנו רמת גלעד ואנחנו מחשׁים מקחת אתה מיד מלך ארם׃
\par 4 ויאמר אל־יהושׁפט התלך אתי למלחמה רמת גלעד ויאמר יהושׁפט אל־מלך ישׂראל כמוני כמוך כעמי כעמך כסוסי כסוסיך׃
\par 5 ויאמר יהושׁפט אל־מלך ישׂראל דרשׁ־נא כיום את־דבר יהוה׃
\par 6 ויקבץ מלך־ישׂראל את־הנביאים כארבע מאות אישׁ ויאמר אלהם האלך על־רמת גלעד למלחמה אם־אחדל ויאמרו עלה ויתן אדני ביד המלך׃
\par 7 ויאמר יהושׁפט האין פה נביא ליהוה עוד ונדרשׁה מאותו׃
\par 8 ויאמר מלך־ישׂראל אל־יהושׁפט עוד אישׁ־אחד לדרשׁ את־יהוה מאתו ואני שׂנאתיו כי לא־יתנבא עלי טוב כי אם־רע מיכיהו בן־ימלה ויאמר יהושׁפט אל־יאמר המלך כן׃
\par 9 ויקרא מלך ישׂראל אל־סריס אחד ויאמר מהרה מיכיהו בן־ימלה׃
\par 10 ומלך ישׂראל ויהושׁפט מלך־יהודה ישׁבים אישׁ על־כסאו מלבשׁים בגדים בגרן פתח שׁער שׁמרון וכל־הנביאים מתנבאים לפניהם׃
\par 11 ויעשׂ לו צדקיה בן־כנענה קרני ברזל ויאמר כה־אמר יהוה באלה תנגח את־ארם עד־כלתם׃
\par 12 וכל־הנבאים נבאים כן לאמר עלה רמת גלעד והצלח ונתן יהוה ביד המלך׃
\par 13 והמלאך אשׁר־הלך לקרא מיכיהו דבר אליו לאמר הנה־נא דברי הנביאים פה־אחד טוב אל־המלך יהי־נא דבריך כדבר אחד מהם ודברת טוב׃
\par 14 ויאמר מיכיהו חי־יהוה כי את־אשׁר יאמר יהוה אלי אתו אדבר׃
\par 15 ויבוא אל־המלך ויאמר המלך אליו מיכיהו הנלך אל־רמת גלעד למלחמה אם־נחדל ויאמר אליו עלה והצלח ונתן יהוה ביד המלך׃
\par 16 ויאמר אליו המלך עד־כמה פעמים אני משׁבעך אשׁר לא־תדבר אלי רק־אמת בשׁם יהוה׃
\par 17 ויאמר ראיתי את־כל־ישׂראל נפצים אל־ההרים כצאן אשׁר אין־להם רעה ויאמר יהוה לא־אדנים לאלה ישׁובו אישׁ־לביתו בשׁלום׃
\par 18 ויאמר מלך־ישׂראל אל־יהושׁפט הלוא אמרתי אליך לוא־יתנבא עלי טוב כי אם־רע׃
\par 19 ויאמר לכן שׁמע דבר־יהוה ראיתי את־יהוה ישׁב על־כסאו וכל־צבא השׁמים עמד עליו מימינו ומשׂמאלו׃
\par 20 ויאמר יהוה מי יפתה את־אחאב ויעל ויפל ברמת גלעד ויאמר זה בכה וזה אמר בכה׃
\par 21 ויצא הרוח ויעמד לפני יהוה ויאמר אני אפתנו ויאמר יהוה אליו במה׃
\par 22 ויאמר אצא והייתי רוח שׁקר בפי כל־נביאיו ויאמר תפתה וגם־תוכל צא ועשׂה־כן׃
\par 23 ועתה הנה נתן יהוה רוח שׁקר בפי כל־נביאיך אלה ויהוה דבר עליך רעה׃
\par 24 ויגשׁ צדקיהו בן־כנענה ויכה את־מיכיהו על־הלחי ויאמר אי־זה עבר רוח־יהוה מאתי לדבר אותך׃
\par 25 ויאמר מיכיהו הנך ראה ביום ההוא אשׁר תבא חדר בחדר להחבה׃
\par 26 ויאמר מלך ישׂראל קח את־מיכיהו והשׁיבהו אל־אמן שׂר־העיר ואל־יואשׁ בן־המלך׃
\par 27 ואמרת כה אמר המלך שׂימו את־זה בית הכלא והאכילהו לחם לחץ ומים לחץ עד באי בשׁלום׃
\par 28 ויאמר מיכיהו אם־שׁוב תשׁוב בשׁלום לא־דבר יהוה בי ויאמר שׁמעו עמים כלם׃
\par 29 ויעל מלך־ישׂראל ויהושׁפט מלך־יהודה רמת גלעד׃
\par 30 ויאמר מלך ישׂראל אל־יהושׁפט התחפשׂ ובא במלחמה ואתה לבשׁ בגדיך ויתחפשׂ מלך ישׂראל ויבוא במלחמה׃
\par 31 ומלך ארם צוה את־שׂרי הרכב אשׁר־לו שׁלשׁים ושׁנים לאמר לא תלחמו את־קטן ואת־גדול כי אם־את־מלך ישׂראל לבדו׃
\par 32 ויהי כראות שׂרי הרכב את־יהושׁפט והמה אמרו אך מלך־ישׂראל הוא ויסרו עליו להלחם ויזעק יהושׁפט׃
\par 33 ויהי כראות שׂרי הרכב כי־לא־מלך ישׂראל הוא וישׁובו מאחריו׃
\par 34 ואישׁ משׁך בקשׁת לתמו ויכה את־מלך ישׂראל בין הדבקים ובין השׁרין ויאמר לרכבו הפך ידך והוציאני מן־המחנה כי החליתי׃
\par 35 ותעלה המלחמה ביום ההוא והמלך היה מעמד במרכבה נכח ארם וימת בערב ויצק דם־המכה אל־חיק הרכב׃
\par 36 ויעבר הרנה במחנה כבא השׁמשׁ לאמר אישׁ אל־עירו ואישׁ אל־ארצו׃
\par 37 וימת המלך ויבוא שׁמרון ויקברו את־המלך בשׁמרון׃
\par 38 וישׁטף את־הרכב על ברכת שׁמרון וילקו הכלבים את־דמו והזנות רחצו כדבר יהוה אשׁר דבר׃
\par 39 ויתר דברי אחאב וכל־אשׁר עשׂה ובית השׁן אשׁר בנה וכל־הערים אשׁר בנה הלוא־הם כתובים על־ספר דברי הימים למלכי ישׂראל׃
\par 40 וישׁכב אחאב עם־אבתיו וימלך אחזיהו בנו תחתיו׃
\par 41 ויהושׁפט בן־אסא מלך על־יהודה בשׁנת ארבע לאחאב מלך ישׂראל׃
\par 42 יהושׁפט בן־שׁלשׁים וחמשׁ שׁנה במלכו ועשׂרים וחמשׁ שׁנה מלך בירושׁלם ושׁם אמו עזובה בת־שׁלחי׃
\par 43 וילך בכל־דרך אסא אביו לא־סר ממנו לעשׂות הישׁר בעיני יהוה׃
\par 44 אך הבמות לא־סרו עוד העם מזבחים ומקטרים בבמות׃
\par 45 וישׁלם יהושׁפט עם־מלך ישׂראל׃
\par 46 ויתר דברי יהושׁפט וגבורתו אשׁר־עשׂה ואשׁר נלחם הלא־הם כתובים על־ספר דברי הימים למלכי יהודה׃
\par 47 ויתר הקדשׁ אשׁר נשׁאר בימי אסא אביו בער מן־הארץ׃
\par 48 ומלך אין באדום נצב מלך׃
\par 49 יהושׁפט עשׂר אניות תרשׁישׁ ללכת אופירה לזהב ולא הלך כי־נשׁברה אניות בעציון גבר׃
\par 50 אז אמר אחזיהו בן־אחאב אל־יהושׁפט ילכו עבדי עם־עבדיך באניות ולא אבה יהושׁפט׃
\par 51 וישׁכב יהושׁפט עם־אבתיו ויקבר עם־אבתיו בעיר דוד אביו וימלך יהורם בנו תחתיו׃
\par 52 אחזיהו בן־אחאב מלך על־ישׂראל בשׁמרון בשׁנת שׁבע עשׂרה ליהושׁפט מלך יהודה וימלך על־ישׂראל שׁנתים׃
\par 53 ויעשׂ הרע בעיני יהוה וילך בדרך אביו ובדרך אמו ובדרך ירבעם בן־נבט אשׁר החטיא את־ישׂראל׃
\par 54 ויעבד את־הבעל וישׁתחוה לו ויכעס את־יהוה אלהי ישׂראל ככל אשׁר־עשׂה אביו׃


\end{document}