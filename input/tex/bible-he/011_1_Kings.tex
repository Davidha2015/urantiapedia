\begin{document}

\title{1 Kings}

1Ki 1:1  והמלך דוד זקן בא בימים ויכסהו בבגדים ולא יחם לו׃
1Ki 1:2  ויאמרו לו עבדיו יבקשׁו לאדני המלך נערה בתולה ועמדה לפני המלך ותהי־לו סכנת ושׁכבה בחיקך וחם לאדני המלך׃
1Ki 1:3  ויבקשׁו נערה יפה בכל גבול ישׂראל וימצאו את־אבישׁג השׁונמית ויבאו אתה למלך׃
1Ki 1:4  והנערה יפה עד־מאד ותהי למלך סכנת ותשׁרתהו והמלך לא ידעה׃
1Ki 1:5  ואדניה בן־חגית מתנשׂא לאמר אני אמלך ויעשׂ לו רכב ופרשׁים וחמשׁים אישׁ רצים לפניו׃
1Ki 1:6  ולא־עצבו אביו מימיו לאמר מדוע ככה עשׂית וגם־הוא טוב־תאר מאד ואתו ילדה אחרי אבשׁלום׃
1Ki 1:7  ויהיו דבריו עם יואב בן־צרויה ועם אביתר הכהן ויעזרו אחרי אדניה׃
1Ki 1:8  וצדוק הכהן ובניהו בן־יהוידע ונתן הנביא ושׁמעי ורעי והגבורים אשׁר לדוד לא היו עם־אדניהו׃
1Ki 1:9  ויזבח אדניהו צאן ובקר ומריא עם אבן הזחלת אשׁר־אצל עין רגל ויקרא את־כל־אחיו בני המלך ולכל־אנשׁי יהודה עבדי המלך׃
1Ki 1:10  ואת־נתן הנביא ובניהו ואת־הגבורים ואת־שׁלמה אחיו לא קרא׃
1Ki 1:11  ויאמר נתן אל־בת־שׁבע אם־שׁלמה לאמר הלוא שׁמעת כי מלך אדניהו בן־חגית ואדנינו דוד לא ידע׃
1Ki 1:12  ועתה לכי איעצך נא עצה ומלטי את־נפשׁך ואת־נפשׁ בנך שׁלמה׃
1Ki 1:13  לכי ובאי אל־המלך דוד ואמרת אליו הלא־אתה אדני המלך נשׁבעת לאמתך לאמר כי־שׁלמה בנך ימלך אחרי והוא ישׁב על־כסאי ומדוע מלך אדניהו׃
1Ki 1:14  הנה עודך מדברת שׁם עם־המלך ואני אבוא אחריך ומלאתי את־דבריך׃
1Ki 1:15  ותבא בת־שׁבע אל־המלך החדרה והמלך זקן מאד ואבישׁג השׁונמית משׁרת את־המלך׃
1Ki 1:16  ותקד בת־שׁבע ותשׁתחו למלך ויאמר המלך מה־לך׃
1Ki 1:17  ותאמר לו אדני אתה נשׁבעת ביהוה אלהיך לאמתך כי־שׁלמה בנך ימלך אחרי והוא ישׁב על־כסאי׃
1Ki 1:18  ועתה הנה אדניה מלך ועתה אדני המלך לא ידעת׃
1Ki 1:19  ויזבח שׁור ומריא־וצאן לרב ויקרא לכל־בני המלך ולאביתר הכהן וליאב שׂר הצבא ולשׁלמה עבדך לא קרא׃
1Ki 1:20  ואתה אדני המלך עיני כל־ישׂראל עליך להגיד להם מי ישׁב על־כסא אדני־המלך אחריו׃
1Ki 1:21  והיה כשׁכב אדני־המלך עם־אבתיו והייתי אני ובני שׁלמה חטאים׃
1Ki 1:22  והנה עודנה מדברת עם־המלך ונתן הנביא בא׃
1Ki 1:23  ויגידו למלך לאמר הנה נתן הנביא ויבא לפני המלך וישׁתחו למלך על־אפיו ארצה׃
1Ki 1:24  ויאמר נתן אדני המלך אתה אמרת אדניהו ימלך אחרי והוא ישׁב על־כסאי׃
1Ki 1:25  כי ירד היום ויזבח שׁור ומריא־וצאן לרב ויקרא לכל־בני המלך ולשׂרי הצבא ולאביתר הכהן והנם אכלים ושׁתים לפניו ויאמרו יחי המלך אדניהו׃
1Ki 1:26  ולי אני־עבדך ולצדק הכהן ולבניהו בן־יהוידע ולשׁלמה עבדך לא קרא׃
1Ki 1:27  אם מאת אדני המלך נהיה הדבר הזה ולא הודעת את־עבדיך מי ישׁב על־כסא אדני־המלך אחריו׃
1Ki 1:28  ויען המלך דוד ויאמר קראו־לי לבת־שׁבע ותבא לפני המלך ותעמד לפני המלך׃
1Ki 1:29  וישׁבע המלך ויאמר חי־יהוה אשׁר־פדה את־נפשׁי מכל־צרה׃
1Ki 1:30  כי כאשׁר נשׁבעתי לך ביהוה אלהי ישׂראל לאמר כי־שׁלמה בנך ימלך אחרי והוא ישׁב על־כסאי תחתי כי כן אעשׂה היום הזה׃
1Ki 1:31  ותקד בת־שׁבע אפים ארץ ותשׁתחו למלך ותאמר יחי אדני המלך דוד לעלם׃
1Ki 1:32  ויאמר המלך דוד קראו־לי לצדוק הכהן ולנתן הנביא ולבניהו בן־יהוידע ויבאו לפני המלך׃
1Ki 1:33  ויאמר המלך להם קחו עמכם את־עבדי אדניכם והרכבתם את־שׁלמה בני על־הפרדה אשׁר־לי והורדתם אתו אל־גחון׃
1Ki 1:34  ומשׁח אתו שׁם צדוק הכהן ונתן הנביא למלך על־ישׂראל ותקעתם בשׁופר ואמרתם יחי המלך שׁלמה׃
1Ki 1:35  ועליתם אחריו ובא וישׁב על־כסאי והוא ימלך תחתי ואתו צויתי להיות נגיד על־ישׂראל ועל־יהודה׃
1Ki 1:36  ויען בניהו בן־יהוידע את־המלך ויאמר אמן כן יאמר יהוה אלהי אדני המלך׃
1Ki 1:37  כאשׁר היה יהוה עם־אדני המלך כן יהי עם־שׁלמה ויגדל את־כסאו מכסא אדני המלך דוד׃
1Ki 1:38  וירד צדוק הכהן ונתן הנביא ובניהו בן־יהוידע והכרתי והפלתי וירכבו את־שׁלמה על־פרדת המלך דוד וילכו אתו על־גחון׃
1Ki 1:39  ויקח צדוק הכהן את־קרן השׁמן מן־האהל וימשׁח את־שׁלמה ויתקעו בשׁופר ויאמרו כל־העם יחי המלך שׁלמה׃
1Ki 1:40  ויעלו כל־העם אחריו והעם מחללים בחללים ושׂמחים שׂמחה גדולה ותבקע הארץ בקולם׃
1Ki 1:41  וישׁמע אדניהו וכל־הקראים אשׁר אתו והם כלו לאכל וישׁמע יואב את־קול השׁופר ויאמר מדוע קול־הקריה הומה׃
1Ki 1:42  עודנו מדבר והנה יונתן בן־אביתר הכהן בא ויאמר אדניהו בא כי אישׁ חיל אתה וטוב תבשׂר׃
1Ki 1:43  ויען יונתן ויאמר לאדניהו אבל אדנינו המלך־דוד המליך את־שׁלמה׃
1Ki 1:44  וישׁלח אתו־המלך את־צדוק הכהן ואת־נתן הנביא ובניהו בן־יהוידע והכרתי והפלתי וירכבו אתו על פרדת המלך׃
1Ki 1:45  וימשׁחו אתו צדוק הכהן ונתן הנביא למלך בגחון ויעלו משׁם שׂמחים ותהם הקריה הוא הקול אשׁר שׁמעתם׃
1Ki 1:46  וגם ישׁב שׁלמה על כסא המלוכה׃
1Ki 1:47  וגם־באו עבדי המלך לברך את־אדנינו המלך דוד לאמר ייטב אלהיך את־שׁם שׁלמה משׁמך ויגדל את־כסאו מכסאך וישׁתחו המלך על־המשׁכב׃
1Ki 1:48  וגם־ככה אמר המלך ברוך יהוה אלהי ישׂראל אשׁר נתן היום ישׁב על־כסאי ועיני ראות׃
1Ki 1:49  ויחרדו ויקמו כל־הקראים אשׁר לאדניהו וילכו אישׁ לדרכו׃
1Ki 1:50  ואדניהו ירא מפני שׁלמה ויקם וילך ויחזק בקרנות המזבח׃
1Ki 1:51  ויגד לשׁלמה לאמר הנה אדניהו ירא את־המלך שׁלמה והנה אחז בקרנות המזבח לאמר ישׁבע־לי כיום המלך שׁלמה אם־ימית את־עבדו בחרב׃
1Ki 1:52  ויאמר שׁלמה אם יהיה לבן־חיל לא־יפל משׂערתו ארצה ואם־רעה תמצא־בו ומת׃
1Ki 1:53  וישׁלח המלך שׁלמה וירדהו מעל המזבח ויבא וישׁתחו למלך שׁלמה ויאמר־לו שׁלמה לך לביתך׃
1Ki 2:1  ויקרבו ימי־דוד למות ויצו את־שׁלמה בנו לאמר׃
1Ki 2:2  אנכי הלך בדרך כל־הארץ וחזקת והיית לאישׁ׃
1Ki 2:3  ושׁמרת את־משׁמרת יהוה אלהיך ללכת בדרכיו לשׁמר חקתיו מצותיו ומשׁפטיו ועדותיו ככתוב בתורת משׁה למען תשׂכיל את כל־אשׁר תעשׂה ואת כל־אשׁר תפנה שׁם׃
1Ki 2:4  למען יקים יהוה את־דברו אשׁר דבר עלי לאמר אם־ישׁמרו בניך את־דרכם ללכת לפני באמת בכל־לבבם ובכל־נפשׁם לאמר לא־יכרת לך אישׁ מעל כסא ישׂראל׃
1Ki 2:5  וגם אתה ידעת את אשׁר־עשׂה לי יואב בן־צרויה אשׁר עשׂה לשׁני־שׂרי צבאות ישׂראל לאבנר בן־נר ולעמשׂא בן־יתר ויהרגם וישׂם דמי־מלחמה בשׁלם ויתן דמי מלחמה בחגרתו אשׁר במתניו ובנעלו אשׁר ברגליו׃
1Ki 2:6  ועשׂית כחכמתך ולא־תורד שׂיבתו בשׁלם שׁאל׃
1Ki 2:7  ולבני ברזלי הגלעדי תעשׂה־חסד והיו באכלי שׁלחנך כי־כן קרבו אלי בברחי מפני אבשׁלום אחיך׃
1Ki 2:8  והנה עמך שׁמעי בן־גרא בן־הימיני מבחרים והוא קללני קללה נמרצת ביום לכתי מחנים והוא־ירד לקראתי הירדן ואשׁבע לו ביהוה לאמר אם־אמיתך בחרב׃
1Ki 2:9  ועתה אל־תנקהו כי אישׁ חכם אתה וידעת את אשׁר תעשׂה־לו והורדת את־שׂיבתו בדם שׁאול׃
1Ki 2:10  וישׁכב דוד עם־אבתיו ויקבר בעיר דוד׃
1Ki 2:11  והימים אשׁר מלך דוד על־ישׂראל ארבעים שׁנה בחברון מלך שׁבע שׁנים ובירושׁלם מלך שׁלשׁים ושׁלשׁ שׁנים׃
1Ki 2:12  ושׁלמה ישׁב על־כסא דוד אביו ותכן מלכתו מאד׃
1Ki 2:13  ויבא אדניהו בן־חגית אל־בת־שׁבע אם־שׁלמה ותאמר השׁלום באך ויאמר שׁלום׃
1Ki 2:14  ויאמר דבר לי אליך ותאמר דבר׃
1Ki 2:15  ויאמר את ידעת כי־לי היתה המלוכה ועלי שׂמו כל־ישׂראל פניהם למלך ותסב המלוכה ותהי לאחי כי מיהוה היתה לו׃
1Ki 2:16  ועתה שׁאלה אחת אנכי שׁאל מאתך אל־תשׁבי את־פני ותאמר אליו דבר׃
1Ki 2:17  ויאמר אמרי־נא לשׁלמה המלך כי לא־ישׁיב את־פניך ויתן־לי את־אבישׁג השׁונמית לאשׁה׃
1Ki 2:18  ותאמר בת־שׁבע טוב אנכי אדבר עליך אל־המלך׃
1Ki 2:19  ותבא בת־שׁבע אל־המלך שׁלמה לדבר־לו על־אדניהו ויקם המלך לקראתה וישׁתחו לה וישׁב על־כסאו וישׂם כסא לאם המלך ותשׁב לימינו׃
1Ki 2:20  ותאמר שׁאלה אחת קטנה אנכי שׁאלת מאתך אל־תשׁב את־פני ויאמר־לה המלך שׁאלי אמי כי לא־אשׁיב את־פניך׃
1Ki 2:21  ותאמר יתן את־אבישׁג השׁנמית לאדניהו אחיך לאשׁה׃
1Ki 2:22  ויען המלך שׁלמה ויאמר לאמו ולמה את שׁאלת את־אבישׁג השׁנמית לאדניהו ושׁאלי־לו את־המלוכה כי הוא אחי הגדול ממני ולו ולאביתר הכהן וליואב בן־צרויה׃
1Ki 2:23  וישׁבע המלך שׁלמה ביהוה לאמר כה יעשׂה־לי אלהים וכה יוסיף כי בנפשׁו דבר אדניהו את־הדבר הזה׃
1Ki 2:24  ועתה חי־יהוה אשׁר הכינני ויושׁיביני על־כסא דוד אבי ואשׁר עשׂה־לי בית כאשׁר דבר כי היום יומת אדניהו׃
1Ki 2:25  וישׁלח המלך שׁלמה ביד בניהו בן־יהוידע ויפגע־בו וימת׃
1Ki 2:26  ולאביתר הכהן אמר המלך ענתת לך על־שׂדיך כי אישׁ מות אתה וביום הזה לא אמיתך כי־נשׂאת את־ארון אדני יהוה לפני דוד אבי וכי התענית בכל אשׁר־התענה אבי׃
1Ki 2:27  ויגרשׁ שׁלמה את־אביתר מהיות כהן ליהוה למלא את־דבר יהוה אשׁר דבר על־בית עלי בשׁלה׃
1Ki 2:28  והשׁמעה באה עד־יואב כי יואב נטה אחרי אדניה ואחרי אבשׁלום לא נטה וינס יואב אל־אהל יהוה ויחזק בקרנות המזבח׃
1Ki 2:29  ויגד למלך שׁלמה כי נס יואב אל־אהל יהוה והנה אצל המזבח וישׁלח שׁלמה את־בניהו בן־יהוידע לאמר לך פגע־בו׃
1Ki 2:30  ויבא בניהו אל־אהל יהוה ויאמר אליו כה־אמר המלך צא ויאמר לא כי פה אמות וישׁב בניהו את־המלך דבר לאמר כה־דבר יואב וכה ענני׃
1Ki 2:31  ויאמר לו המלך עשׂה כאשׁר דבר ופגע־בו וקברתו והסירת דמי חנם אשׁר שׁפך יואב מעלי ומעל בית אבי׃
1Ki 2:32  והשׁיב יהוה את־דמו על־ראשׁו אשׁר פגע בשׁני־אנשׁים צדקים וטבים ממנו ויהרגם בחרב ואבי דוד לא ידע את־אבנר בן־נר שׂר־צבא ישׂראל ואת־עמשׂא בן־יתר שׂר־צבא יהודה׃
1Ki 2:33  ושׁבו דמיהם בראשׁ יואב ובראשׁ זרעו לעלם ולדוד ולזרעו ולביתו ולכסאו יהיה שׁלום עד־עולם מעם יהוה׃
1Ki 2:34  ויעל בניהו בן־יהוידע ויפגע־בו וימתהו ויקבר בביתו במדבר׃
1Ki 2:35  ויתן המלך את־בניהו בן־יהוידע תחתיו על־הצבא ואת־צדוק הכהן נתן המלך תחת אביתר׃
1Ki 2:36  וישׁלח המלך ויקרא לשׁמעי ויאמר לו בנה־לך בית בירושׁלם וישׁבת שׁם ולא־תצא משׁם אנה ואנה׃
1Ki 2:37  והיה ביום צאתך ועברת את־נחל קדרון ידע תדע כי מות תמות דמך יהיה בראשׁך׃
1Ki 2:38  ויאמר שׁמעי למלך טוב הדבר כאשׁר דבר אדני המלך כן יעשׂה עבדך וישׁב שׁמעי בירושׁלם ימים רבים׃
1Ki 2:39  ויהי מקץ שׁלשׁ שׁנים ויברחו שׁני־עבדים לשׁמעי אל־אכישׁ בן־מעכה מלך גת ויגידו לשׁמעי לאמר הנה עבדיך בגת׃
1Ki 2:40  ויקם שׁמעי ויחבשׁ את־חמרו וילך גתה אל־אכישׁ לבקשׁ את־עבדיו וילך שׁמעי ויבא את־עבדיו מגת׃
1Ki 2:41  ויגד לשׁלמה כי־הלך שׁמעי מירושׁלם גת וישׁב׃
1Ki 2:42  וישׁלח המלך ויקרא לשׁמעי ויאמר אליו הלוא השׁבעתיך ביהוה ואעד בך לאמר ביום צאתך והלכת אנה ואנה ידע תדע כי מות תמות ותאמר אלי טוב הדבר שׁמעתי׃
1Ki 2:43  ומדוע לא שׁמרת את שׁבעת יהוה ואת־המצוה אשׁר־צויתי עליך׃
1Ki 2:44  ויאמר המלך אל־שׁמעי אתה ידעת את כל־הרעה אשׁר ידע לבבך אשׁר עשׂית לדוד אבי והשׁיב יהוה את־רעתך בראשׁך׃
1Ki 2:45  והמלך שׁלמה ברוך וכסא דוד יהיה נכון לפני יהוה עד־עולם׃
1Ki 2:46  ויצו המלך את־בניהו בן־יהוידע ויצא ויפגע־בו וימת והממלכה נכונה ביד־שׁלמה׃
1Ki 3:1  ויתחתן שׁלמה את־פרעה מלך מצרים ויקח את־בת־פרעה ויביאה אל־עיר דוד עד כלתו לבנות את־ביתו ואת־בית יהוה ואת־חומת ירושׁלם סביב׃
1Ki 3:2  רק העם מזבחים בבמות כי לא־נבנה בית לשׁם יהוה עד הימים ההם׃
1Ki 3:3  ויאהב שׁלמה את־יהוה ללכת בחקות דוד אביו רק בבמות הוא מזבח ומקטיר׃
1Ki 3:4  וילך המלך גבענה לזבח שׁם כי היא הבמה הגדולה אלף עלות יעלה שׁלמה על המזבח ההוא׃
1Ki 3:5  בגבעון נראה יהוה אל־שׁלמה בחלום הלילה ויאמר אלהים שׁאל מה אתן־לך׃
1Ki 3:6  ויאמר שׁלמה אתה עשׂית עם־עבדך דוד אבי חסד גדול כאשׁר הלך לפניך באמת ובצדקה ובישׁרת לבב עמך ותשׁמר־לו את־החסד הגדול הזה ותתן־לו בן ישׁב על־כסאו כיום הזה׃
1Ki 3:7  ועתה יהוה אלהי אתה המלכת את־עבדך תחת דוד אבי ואנכי נער קטן לא אדע צאת ובא׃
1Ki 3:8  ועבדך בתוך עמך אשׁר בחרת עם־רב אשׁר לא־ימנה ולא יספר מרב׃
1Ki 3:9  ונתת לעבדך לב שׁמע לשׁפט את־עמך להבין בין־טוב לרע כי מי יוכל לשׁפט את־עמך הכבד הזה׃
1Ki 3:10  וייטב הדבר בעיני אדני כי שׁאל שׁלמה את־הדבר הזה׃
1Ki 3:11  ויאמר אלהים אליו יען אשׁר שׁאלת את־הדבר הזה ולא־שׁאלת לך ימים רבים ולא־שׁאלת לך עשׁר ולא שׁאלת נפשׁ איביך ושׁאלת לך הבין לשׁמע משׁפט׃
1Ki 3:12  הנה עשׂיתי כדבריך הנה נתתי לך לב חכם ונבון אשׁר כמוך לא־היה לפניך ואחריך לא־יקום כמוך׃
1Ki 3:13  וגם אשׁר לא־שׁאלת נתתי לך גם־עשׁר גם־כבוד אשׁר לא־היה כמוך אישׁ במלכים כל־ימיך׃
1Ki 3:14  ואם תלך בדרכי לשׁמר חקי ומצותי כאשׁר הלך דויד אביך והארכתי את־ימיך׃
1Ki 3:15  ויקץ שׁלמה והנה חלום ויבוא ירושׁלם ויעמד לפני ארון ברית־אדני ויעל עלות ויעשׂ שׁלמים ויעשׂ משׁתה לכל־עבדיו׃
1Ki 3:16  אז תבאנה שׁתים נשׁים זנות אל־המלך ותעמדנה לפניו׃
1Ki 3:17  ותאמר האשׁה האחת בי אדני אני והאשׁה הזאת ישׁבת בבית אחד ואלד עמה בבית׃
1Ki 3:18  ויהי ביום השׁלישׁי ללדתי ותלד גם־האשׁה הזאת ואנחנו יחדו אין־זר אתנו בבית זולתי שׁתים־אנחנו בבית׃
1Ki 3:19  וימת בן־האשׁה הזאת לילה אשׁר שׁכבה עליו׃
1Ki 3:20  ותקם בתוך הלילה ותקח את־בני מאצלי ואמתך ישׁנה ותשׁכיבהו בחיקה ואת־בנה המת השׁכיבה בחיקי׃
1Ki 3:21  ואקם בבקר להיניק את־בני והנה־מת ואתבונן אליו בבקר והנה לא־היה בני אשׁר ילדתי׃
1Ki 3:22  ותאמר האשׁה האחרת לא כי בני החי ובנך המת וזאת אמרת לא כי בנך המת ובני החי ותדברנה לפני המלך׃
1Ki 3:23  ויאמר המלך זאת אמרת זה־בני החי ובנך המת וזאת אמרת לא כי בנך המת ובני החי׃
1Ki 3:24  ויאמר המלך קחו לי־חרב ויבאו החרב לפני המלך׃
1Ki 3:25  ויאמר המלך גזרו את־הילד החי לשׁנים ותנו את־החצי לאחת ואת־החצי לאחת׃
1Ki 3:26  ותאמר האשׁה אשׁר־בנה החי אל־המלך כי־נכמרו רחמיה על־בנה ותאמר בי אדני תנו־לה את־הילוד החי והמת אל־תמיתהו וזאת אמרת גם־לי גם־לך לא יהיה גזרו׃
1Ki 3:27  ויען המלך ויאמר תנו־לה את־הילוד החי והמת לא תמיתהו היא אמו׃
1Ki 3:28  וישׁמעו כל־ישׂראל את־המשׁפט אשׁר שׁפט המלך ויראו מפני המלך כי ראו כי־חכמת אלהים בקרבו לעשׂות משׁפט׃
1Ki 4:1  ויהי המלך שׁלמה מלך על־כל־ישׂראל׃
1Ki 4:2  ואלה השׂרים אשׁר־לו עזריהו בן־צדוק הכהן׃
1Ki 4:3  אליחרף ואחיה בני שׁישׁא ספרים יהושׁפט בן־אחילוד המזכיר׃
1Ki 4:4  ובניהו בן־יהוידע על־הצבא וצדוק ואביתר כהנים׃
1Ki 4:5  ועזריהו בן־נתן על־הנצבים וזבוד בן־נתן כהן רעה המלך׃
1Ki 4:6  ואחישׁר על־הבית ואדנירם בן־עבדא על־המס׃
1Ki 4:7  ולשׁלמה שׁנים־עשׂר נצבים על־כל־ישׂראל וכלכלו את־המלך ואת־ביתו חדשׁ בשׁנה יהיה על־אחד לכלכל׃
1Ki 4:8  ואלה שׁמותם בן־חור בהר אפרים׃
1Ki 4:9  בן־דקר במקץ ובשׁעלבים ובית שׁמשׁ ואילון בית חנן׃
1Ki 4:10  בן־חסד בארבות לו שׂכה וכל־ארץ חפר׃
1Ki 4:11  בן־אבינדב כל־נפת דאר טפת בת־שׁלמה היתה לו לאשׁה׃
1Ki 4:12  בענא בן־אחילוד תענך ומגדו וכל־בית שׁאן אשׁר אצל צרתנה מתחת ליזרעאל מבית שׁאן עד אבל מחולה עד מעבר ליקמעם׃
1Ki 4:13  בן־גבר ברמת גלעד לו חות יאיר בן־מנשׁה אשׁר בגלעד לו חבל ארגב אשׁר בבשׁן שׁשׁים ערים גדלות חומה ובריח נחשׁת׃
1Ki 4:14  אחינדב בן־עדא מחנימה׃
1Ki 4:15  אחימעץ בנפתלי גם־הוא לקח את־בשׂמת בת־שׁלמה לאשׁה׃
1Ki 4:16  בענא בן־חושׁי באשׁר ובעלות׃
1Ki 4:17  יהושׁפט בן־פרוח בישׂשכר׃
1Ki 4:18  שׁמעי בן־אלא בבנימן׃
1Ki 4:19  גבר בן־ארי בארץ גלעד ארץ סיחון מלך האמרי ועג מלך הבשׁן ונציב אחד אשׁר בארץ׃
1Ki 4:20  יהודה וישׂראל רבים כחול אשׁר־על־הים לרב אכלים ושׁתים ושׂמחים׃
1Ki 5:1  ושׁלמה היה מושׁל בכל־הממלכות מן־הנהר ארץ פלשׁתים ועד גבול מצרים מגשׁים מנחה ועבדים את־שׁלמה כל־ימי חייו׃
1Ki 5:2  ויהי לחם־שׁלמה ליום אחד שׁלשׁים כר סלת ושׁשׁים כר קמח׃
1Ki 5:3  עשׂרה בקר בראים ועשׂרים בקר רעי ומאה צאן לבד מאיל וצבי ויחמור וברברים אבוסים׃
1Ki 5:4  כי־הוא רדה בכל־עבר הנהר מתפסח ועד־עזה בכל־מלכי עבר הנהר ושׁלום היה לו מכל־עבריו מסביב׃
1Ki 5:5  וישׁב יהודה וישׂראל לבטח אישׁ תחת גפנו ותחת תאנתו מדן ועד־באר שׁבע כל ימי שׁלמה׃
1Ki 5:6  ויהי לשׁלמה ארבעים אלף ארות סוסים למרכבו ושׁנים־עשׂר אלף פרשׁים׃
1Ki 5:7  וכלכלו הנצבים האלה את־המלך שׁלמה ואת כל־הקרב אל־שׁלחן המלך־שׁלמה אישׁ חדשׁו לא יעדרו דבר׃
1Ki 5:8  והשׂערים והתבן לסוסים ולרכשׁ יבאו אל־המקום אשׁר יהיה־שׁם אישׁ כמשׁפטו׃
1Ki 5:9  ויתן אלהים חכמה לשׁלמה ותבונה הרבה מאד ורחב לב כחול אשׁר על־שׂפת הים׃
1Ki 5:10  ותרב חכמת שׁלמה מחכמת כל־בני־קדם ומכל חכמת מצרים׃
1Ki 5:11  ויחכם מכל־האדם מאיתן האזרחי והימן וכלכל ודרדע בני מחול ויהי־שׁמו בכל־הגוים סביב׃
1Ki 5:12  וידבר שׁלשׁת אלפים משׁל ויהי שׁירו חמשׁה ואלף׃
1Ki 5:13  וידבר על־העצים מן־הארז אשׁר בלבנון ועד האזוב אשׁר יצא בקיר וידבר על־הבהמה ועל־העוף ועל־הרמשׂ ועל־הדגים׃
1Ki 5:14  ויבאו מכל־העמים לשׁמע את חכמת שׁלמה מאת כל־מלכי הארץ אשׁר שׁמעו את־חכמתו׃
1Ki 5:15  וישׁלח חירם מלך־צור את־עבדיו אל־שׁלמה כי שׁמע כי אתו משׁחו למלך תחת אביהו כי אהב היה חירם לדוד כל־הימים׃
1Ki 5:16  וישׁלח שׁלמה אל־חירם לאמר׃
1Ki 5:17  אתה ידעת את־דוד אבי כי לא יכל לבנות בית לשׁם יהוה אלהיו מפני המלחמה אשׁר סבבהו עד תת־יהוה אתם תחת כפות רגלו׃
1Ki 5:18  ועתה הניח יהוה אלהי לי מסביב אין שׂטן ואין פגע רע׃
1Ki 5:19  והנני אמר לבנות בית לשׁם יהוה אלהי כאשׁר דבר יהוה אל־דוד אבי לאמר בנך אשׁר אתן תחתיך על־כסאך הוא־יבנה הבית לשׁמי׃
1Ki 5:20  ועתה צוה ויכרתו־לי ארזים מן־הלבנון ועבדי יהיו עם־עבדיך ושׂכר עבדיך אתן לך ככל אשׁר תאמר כי אתה ידעת כי אין בנו אישׁ ידע לכרת־עצים כצדנים׃
1Ki 5:21  ויהי כשׁמע חירם את־דברי שׁלמה וישׂמח מאד ויאמר ברוך יהוה היום אשׁר נתן לדוד בן חכם על־העם הרב הזה׃
1Ki 5:22  וישׁלח חירם אל־שׁלמה לאמר שׁמעתי את אשׁר־שׁלחת אלי אני אעשׂה את־כל־חפצך בעצי ארזים ובעצי ברושׁים׃
1Ki 5:23  עבדי ירדו מן־הלבנון ימה ואני אשׂימם דברות בים עד־המקום אשׁר־תשׁלח אלי ונפצתים שׁם ואתה תשׂא ואתה תעשׂה את־חפצי לתת לחם ביתי׃
1Ki 5:24  ויהי חירום נתן לשׁלמה עצי ארזים ועצי ברושׁים כל־חפצו׃
1Ki 5:25  ושׁלמה נתן לחירם עשׂרים אלף כר חטים מכלת לביתו ועשׂרים כר שׁמן כתית כה־יתן שׁלמה לחירם שׁנה בשׁנה׃
1Ki 5:26  ויהוה נתן חכמה לשׁלמה כאשׁר דבר־לו ויהי שׁלם בין חירם ובין שׁלמה ויכרתו ברית שׁניהם׃
1Ki 5:27  ויעל המלך שׁלמה מס מכל־ישׂראל ויהי המס שׁלשׁים אלף אישׁ׃
1Ki 5:28  וישׁלחם לבנונה עשׂרת אלפים בחדשׁ חליפות חדשׁ יהיו בלבנון שׁנים חדשׁים בביתו ואדנירם על־המס׃
1Ki 5:29  ויהי לשׁלמה שׁבעים אלף נשׂא סבל ושׁמנים אלף חצב בהר׃
1Ki 5:30  לבד משׂרי הנצבים לשׁלמה אשׁר על־המלאכה שׁלשׁת אלפים ושׁלשׁ מאות הרדים בעם העשׂים במלאכה׃
1Ki 5:31  ויצו המלך ויסעו אבנים גדלות אבנים יקרות ליסד הבית אבני גזית׃
1Ki 5:32  ויפסלו בני שׁלמה ובני חירום והגבלים ויכינו העצים והאבנים לבנות הבית׃
1Ki 6:1  ויהי בשׁמונים שׁנה וארבע מאות שׁנה לצאת בני־ישׂראל מארץ־מצרים בשׁנה הרביעית בחדשׁ זו הוא החדשׁ השׁני למלך שׁלמה על־ישׂראל ויבן הבית ליהוה׃
1Ki 6:2  והבית אשׁר בנה המלך שׁלמה ליהוה שׁשׁים־אמה ארכו ועשׂרים רחבו ושׁלשׁים אמה קומתו׃
1Ki 6:3  והאולם על־פני היכל הבית עשׂרים אמה ארכו על־פני רחב הבית עשׂר באמה רחבו על־פני הבית׃
1Ki 6:4  ויעשׂ לבית חלוני שׁקפים אטמים׃
1Ki 6:5  ויבן על־קיר הבית יצוע סביב את־קירות הבית סביב להיכל ולדביר ויעשׂ צלעות סביב׃
1Ki 6:6  היצוע התחתנה חמשׁ באמה רחבה והתיכנה שׁשׁ באמה רחבה והשׁלישׁית שׁבע באמה רחבה כי מגרעות נתן לבית סביב חוצה לבלתי אחז בקירות־הבית׃
1Ki 6:7  והבית בהבנתו אבן־שׁלמה מסע נבנה ומקבות והגרזן כל־כלי ברזל לא־נשׁמע בבית בהבנתו׃
1Ki 6:8  פתח הצלע התיכנה אל־כתף הבית הימנית ובלולים יעלו על־התיכנה ומן־התיכנה אל־השׁלשׁים׃
1Ki 6:9  ויבן את־הבית ויכלהו ויספן את־הבית גבים ושׂדרת בארזים׃
1Ki 6:10  ויבן את־היצוע על־כל־הבית חמשׁ אמות קומתו ויאחז את־הבית בעצי ארזים׃
1Ki 6:11  ויהי דבר־יהוה אל־שׁלמה לאמר׃
1Ki 6:12  הבית הזה אשׁר־אתה בנה אם־תלך בחקתי ואת־משׁפטי תעשׂה ושׁמרת את־כל־מצותי ללכת בהם והקמתי את־דברי אתך אשׁר דברתי אל־דוד אביך׃
1Ki 6:13  ושׁכנתי בתוך בני ישׂראל ולא אעזב את־עמי ישׂראל׃
1Ki 6:14  ויבן שׁלמה את־הבית ויכלהו׃
1Ki 6:15  ויבן את־קירות הבית מביתה בצלעות ארזים מקרקע הבית עד־קירות הספן צפה עץ מבית ויצף את־קרקע הבית בצלעות ברושׁים׃
1Ki 6:16  ויבן את־עשׂרים אמה מירכותי הבית בצלעות ארזים מן־הקרקע עד־הקירות ויבן לו מבית לדביר לקדשׁ הקדשׁים׃
1Ki 6:17  וארבעים באמה היה הבית הוא ההיכל לפני׃
1Ki 6:18  וארז אל־הבית פנימה מקלעת פקעים ופטורי צצים הכל ארז אין אבן נראה׃
1Ki 6:19  ודביר בתוך־הבית מפנימה הכין לתתן שׁם את־ארון ברית יהוה׃
1Ki 6:20  ולפני הדביר עשׂרים אמה ארך ועשׂרים אמה רחב ועשׂרים אמה קומתו ויצפהו זהב סגור ויצף מזבח ארז׃
1Ki 6:21  ויצף שׁלמה את־הבית מפנימה זהב סגור ויעבר ברתיקות זהב לפני הדביר ויצפהו זהב׃
1Ki 6:22  ואת־כל־הבית צפה זהב עד־תם כל־הבית וכל־המזבח אשׁר־לדביר צפה זהב׃
1Ki 6:23  ויעשׂ בדביר שׁני כרובים עצי־שׁמן עשׂר אמות קומתו׃
1Ki 6:24  וחמשׁ אמות כנף הכרוב האחת וחמשׁ אמות כנף הכרוב השׁנית עשׂר אמות מקצות כנפיו ועד־קצות כנפיו׃
1Ki 6:25  ועשׂר באמה הכרוב השׁני מדה אחת וקצב אחד לשׁני הכרבים׃
1Ki 6:26  קומת הכרוב האחד עשׂר באמה וכן הכרוב השׁני׃
1Ki 6:27  ויתן את־הכרובים בתוך הבית הפנימי ויפרשׂו את־כנפי הכרבים ותגע כנף־האחד בקיר וכנף הכרוב השׁני נגעת בקיר השׁני וכנפיהם אל־תוך הבית נגעת כנף אל־כנף׃
1Ki 6:28  ויצף את־הכרובים זהב׃
1Ki 6:29  ואת כל־קירות הבית מסב קלע פתוחי מקלעות כרובים ותמרת ופטורי צצים מלפנים ולחיצון׃
1Ki 6:30  ואת־קרקע הבית צפה זהב לפנימה ולחיצון׃
1Ki 6:31  ואת פתח הדביר עשׂה דלתות עצי־שׁמן האיל מזוזות חמשׁית׃
1Ki 6:32  ושׁתי דלתות עצי־שׁמן וקלע עליהם מקלעות כרובים ותמרות ופטורי צצים וצפה זהב וירד על־הכרובים ועל־התמרות את־הזהב׃
1Ki 6:33  וכן עשׂה לפתח ההיכל מזוזות עצי־שׁמן מאת רבעית׃
1Ki 6:34  ושׁתי דלתות עצי ברושׁים שׁני צלעים הדלת האחת גלילים ושׁני קלעים הדלת השׁנית גלילים׃
1Ki 6:35  וקלע כרובים ותמרות ופטרי צצים וצפה זהב מישׁר על־המחקה׃
1Ki 6:36  ויבן את־החצר הפנימית שׁלשׁה טורי גזית וטור כרתת ארזים׃
1Ki 6:37  בשׁנה הרביעית יסד בית יהוה בירח זו׃
1Ki 6:38  ובשׁנה האחת עשׂרה בירח בול הוא החדשׁ השׁמיני כלה הבית לכל־דבריו ולכל־משׁפטו ויבנהו שׁבע שׁנים׃
1Ki 7:1  ואת־ביתו בנה שׁלמה שׁלשׁ עשׂרה שׁנה ויכל את־כל־ביתו׃
1Ki 7:2  ויבן את־בית יער הלבנון מאה אמה ארכו וחמשׁים אמה רחבו ושׁלשׁים אמה קומתו על ארבעה טורי עמודי ארזים וכרתות ארזים על־העמודים׃
1Ki 7:3  וספן בארז ממעל על־הצלעת אשׁר על־העמודים ארבעים וחמשׁה חמשׁה עשׂר הטור׃
1Ki 7:4  ושׁקפים שׁלשׁה טורים ומחזה אל־מחזה שׁלשׁ פעמים׃
1Ki 7:5  וכל־הפתחים והמזוזות רבעים שׁקף ומול מחזה אל־מחזה שׁלשׁ פעמים׃
1Ki 7:6  ואת אולם העמודים עשׂה חמשׁים אמה ארכו ושׁלשׁים אמה רחבו ואולם על־פניהם ועמדים ועב על־פניהם׃
1Ki 7:7  ואולם הכסא אשׁר ישׁפט־שׁם אלם המשׁפט עשׂה וספון בארז מהקרקע עד־הקרקע׃
1Ki 7:8  וביתו אשׁר־ישׁב שׁם חצר האחרת מבית לאולם כמעשׂה הזה היה ובית יעשׂה לבת־פרעה אשׁר לקח שׁלמה כאולם הזה׃
1Ki 7:9  כל־אלה אבנים יקרת כמדת גזית מגררות במגרה מבית ומחוץ וממסד עד־הטפחות ומחוץ עד־החצר הגדולה׃
1Ki 7:10  ומיסד אבנים יקרות אבנים גדלות אבני עשׂר אמות ואבני שׁמנה אמות׃
1Ki 7:11  ומלמעלה אבנים יקרות כמדות גזית וארז׃
1Ki 7:12  וחצר הגדולה סביב שׁלשׁה טורים גזית וטור כרתת ארזים ולחצר בית־יהוה הפנימית ולאלם הבית׃
1Ki 7:13  וישׁלח המלך שׁלמה ויקח את־חירם מצר׃
1Ki 7:14  בן־אשׁה אלמנה הוא ממטה נפתלי ואביו אישׁ־צרי חרשׁ נחשׁת וימלא את־החכמה ואת־התבונה ואת־הדעת לעשׂות כל־מלאכה בנחשׁת ויבוא אל־המלך שׁלמה ויעשׂ את־כל־מלאכתו׃
1Ki 7:15  ויצר את־שׁני העמודים נחשׁת שׁמנה עשׂרה אמה קומת העמוד האחד וחוט שׁתים־עשׂרה אמה יסב את־העמוד השׁני׃
1Ki 7:16  ושׁתי כתרת עשׂה לתת על־ראשׁי העמודים מצק נחשׁת חמשׁ אמות קומת הכתרת האחת וחמשׁ אמות קומת הכתרת השׁנית׃
1Ki 7:17  שׂבכים מעשׂה שׂבכה גדלים מעשׂה שׁרשׁרות לכתרת אשׁר על־ראשׁ העמודים שׁבעה לכתרת האחת ושׁבעה לכתרת השׁנית׃
1Ki 7:18  ויעשׂ את־העמודים ושׁני טורים סביב על־השׂבכה האחת לכסות את־הכתרת אשׁר על־ראשׁ הרמנים וכן עשׂה לכתרת השׁנית׃
1Ki 7:19  וכתרת אשׁר על־ראשׁ העמודים מעשׂה שׁושׁן באולם ארבע אמות׃
1Ki 7:20  וכתרת על־שׁני העמודים גם־ממעל מלעמת הבטן אשׁר לעבר שׂבכה והרמונים מאתים טרים סביב על הכתרת השׁנית׃
1Ki 7:21  ויקם את־העמדים לאלם ההיכל ויקם את־העמוד הימני ויקרא את־שׁמו יכין ויקם את־העמוד השׂמאלי ויקרא את־שׁמו בעז׃
1Ki 7:22  ועל ראשׁ העמודים מעשׂה שׁושׁן ותתם מלאכת העמודים׃
1Ki 7:23  ויעשׂ את־הים מוצק עשׂר באמה משׂפתו עד־שׂפתו עגל סביב וחמשׁ באמה קומתו וקוה שׁלשׁים באמה יסב אתו סביב׃
1Ki 7:24  ופקעים מתחת לשׂפתו סביב סבבים אתו עשׂר באמה מקפים את־הים סביב שׁני טורים הפקעים יצקים ביצקתו׃
1Ki 7:25  עמד על־שׁני עשׂר בקר שׁלשׁה פנים צפונה ושׁלשׁה פנים ימה ושׁלשׁה פנים נגבה ושׁלשׁה פנים מזרחה והים עליהם מלמעלה וכל־אחריהם ביתה׃
1Ki 7:26  ועביו טפח ושׂפתו כמעשׂה שׂפת־כוס פרח שׁושׁן אלפים בת יכיל׃
1Ki 7:27  ויעשׂ את־המכנות עשׂר נחשׁת ארבע באמה ארך המכונה האחת וארבע באמה רחבה ושׁלשׁ באמה קומתה׃
1Ki 7:28  וזה מעשׂה המכונה מסגרת להם ומסגרת בין השׁלבים׃
1Ki 7:29  ועל־המסגרות אשׁר בין השׁלבים אריות בקר וכרובים ועל־השׁלבים כן ממעל ומתחת לאריות ולבקר ליות מעשׂה מורד׃
1Ki 7:30  וארבעה אופני נחשׁת למכונה האחת וסרני נחשׁת וארבעה פעמתיו כתפת להם מתחת לכיר הכתפת יצקות מעבר אישׁ ליות׃
1Ki 7:31  ופיהו מבית לכתרת ומעלה באמה ופיה עגל מעשׂה־כן אמה וחצי האמה וגם־על־פיה מקלעות ומסגרתיהם מרבעות לא עגלות׃
1Ki 7:32  וארבעת האופנים למתחת למסגרות וידות האופנים במכונה וקומת האופן האחד אמה וחצי האמה׃
1Ki 7:33  ומעשׂה האופנים כמעשׂה אופן המרכבה ידותם וגביהם וחשׁקיהם וחשׁריהם הכל מוצק׃
1Ki 7:34  וארבע כתפות אל ארבע פנות המכנה האחת מן־המכנה כתפיה׃
1Ki 7:35  ובראשׁ המכונה חצי האמה קומה עגל סביב ועל ראשׁ המכנה ידתיה ומסגרתיה ממנה׃
1Ki 7:36  ויפתח על־הלחת ידתיה ועל ומסגרתיה כרובים אריות ותמרת כמער־אישׁ וליות סביב׃
1Ki 7:37  כזאת עשׂה את עשׂר המכנות מוצק אחד מדה אחת קצב אחד לכלהנה׃
1Ki 7:38  ויעשׂ עשׂרה כירות נחשׁת ארבעים בת יכיל הכיור האחד ארבע באמה הכיור האחד כיור אחד על־המכונה האחת לעשׂר המכנות׃
1Ki 7:39  ויתן את־המכנות חמשׁ על־כתף הבית מימין וחמשׁ על־כתף הבית משׂמאלו ואת־הים נתן מכתף הבית הימנית קדמה ממול נגב׃
1Ki 7:40  ויעשׂ חירום את־הכירות ואת־היעים ואת־המזרקות ויכל חירם לעשׂות את־כל־המלאכה אשׁר עשׂה למלך שׁלמה בית יהוה׃
1Ki 7:41  עמדים שׁנים וגלת הכתרת אשׁר־על־ראשׁ העמדים שׁתים והשׂבכות שׁתים לכסות את־שׁתי גלת הכתרת אשׁר על־ראשׁ העמודים׃
1Ki 7:42  ואת־הרמנים ארבע מאות לשׁתי השׂבכות שׁני־טורים רמנים לשׂבכה האחת לכסות את־שׁתי גלת הכתרת אשׁר על־פני העמודים׃
1Ki 7:43  ואת־המכנות עשׂר ואת־הכירת עשׂרה על־המכנות׃
1Ki 7:44  ואת־הים האחד ואת־הבקר שׁנים־עשׂר תחת הים׃
1Ki 7:45  ואת־הסירות ואת־היעים ואת־המזרקות ואת כל־הכלים האהל אשׁר עשׂה חירם למלך שׁלמה בית יהוה נחשׁת ממרט׃
1Ki 7:46  בככר הירדן יצקם המלך במעבה האדמה בין סכות ובין צרתן׃
1Ki 7:47  וינח שׁלמה את־כל־הכלים מרב מאד מאד לא נחקר משׁקל הנחשׁת׃
1Ki 7:48  ויעשׂ שׁלמה את כל־הכלים אשׁר בית יהוה את מזבח הזהב ואת־השׁלחן אשׁר עליו לחם הפנים זהב׃
1Ki 7:49  ואת־המנרות חמשׁ מימין וחמשׁ משׂמאול לפני הדביר זהב סגור והפרח והנרת והמלקחים זהב׃
1Ki 7:50  והספות והמזמרות והמזרקות והכפות והמחתות זהב סגור והפתות לדלתות הבית הפנימי לקדשׁ הקדשׁים לדלתי הבית להיכל זהב׃
1Ki 7:51  ותשׁלם כל־המלאכה אשׁר עשׂה המלך שׁלמה בית יהוה ויבא שׁלמה את־קדשׁי דוד אביו את־הכסף ואת־הזהב ואת־הכלים נתן באצרות בית יהוה׃
1Ki 8:1  אז יקהל שׁלמה את־זקני ישׂראל את־כל־ראשׁי המטות נשׂיאי האבות לבני ישׂראל אל־המלך שׁלמה ירושׁלם להעלות את־ארון ברית־יהוה מעיר דוד היא ציון׃
1Ki 8:2  ויקהלו אל־המלך שׁלמה כל־אישׁ ישׂראל בירח האתנים בחג הוא החדשׁ השׁביעי׃
1Ki 8:3  ויבאו כל זקני ישׂראל וישׂאו הכהנים את־הארון׃
1Ki 8:4  ויעלו את־ארון יהוה ואת־אהל מועד ואת־כל־כלי הקדשׁ אשׁר באהל ויעלו אתם הכהנים והלוים׃
1Ki 8:5  והמלך שׁלמה וכל־עדת ישׂראל הנועדים עליו אתו לפני הארון מזבחים צאן ובקר אשׁר לא־יספרו ולא ימנו מרב׃
1Ki 8:6  ויבאו הכהנים את־ארון ברית־יהוה אל־מקומו אל־דביר הבית אל־קדשׁ הקדשׁים אל־תחת כנפי הכרובים׃
1Ki 8:7  כי הכרובים פרשׂים כנפים אל־מקום הארון ויסכו הכרבים על־הארון ועל־בדיו מלמעלה׃
1Ki 8:8  ויארכו הבדים ויראו ראשׁי הבדים מן־הקדשׁ על־פני הדביר ולא יראו החוצה ויהיו שׁם עד היום הזה׃
1Ki 8:9  אין בארון רק שׁני לחות האבנים אשׁר הנח שׁם משׁה בחרב אשׁר כרת יהוה עם־בני ישׂראל בצאתם מארץ מצרים׃
1Ki 8:10  ויהי בצאת הכהנים מן־הקדשׁ והענן מלא את־בית יהוה׃
1Ki 8:11  ולא־יכלו הכהנים לעמד לשׁרת מפני הענן כי־מלא כבוד־יהוה את־בית יהוה׃
1Ki 8:12  אז אמר שׁלמה יהוה אמר לשׁכן בערפל׃
1Ki 8:13  בנה בניתי בית זבל לך מכון לשׁבתך עולמים׃
1Ki 8:14  ויסב המלך את־פניו ויברך את כל־קהל ישׂראל וכל־קהל ישׂראל עמד׃
1Ki 8:15  ויאמר ברוך יהוה אלהי ישׂראל אשׁר דבר בפיו את דוד אבי ובידו מלא לאמר׃
1Ki 8:16  מן־היום אשׁר הוצאתי את־עמי את־ישׂראל ממצרים לא־בחרתי בעיר מכל שׁבטי ישׂראל לבנות בית להיות שׁמי שׁם ואבחר בדוד להיות על־עמי ישׂראל׃
1Ki 8:17  ויהי עם־לבב דוד אבי לבנות בית לשׁם יהוה אלהי ישׂראל׃
1Ki 8:18  ויאמר יהוה אל־דוד אבי יען אשׁר היה עם־לבבך לבנות בית לשׁמי הטיבת כי היה עם־לבבך׃
1Ki 8:19  רק אתה לא תבנה הבית כי אם־בנך היצא מחלציך הוא־יבנה הבית לשׁמי׃
1Ki 8:20  ויקם יהוה את־דברו אשׁר דבר ואקם תחת דוד אבי ואשׁב על־כסא ישׂראל כאשׁר דבר יהוה ואבנה הבית לשׁם יהוה אלהי ישׂראל׃
1Ki 8:21  ואשׂם שׁם מקום לארון אשׁר־שׁם ברית יהוה אשׁר כרת עם־אבתינו בהוציאו אתם מארץ מצרים׃
1Ki 8:22  ויעמד שׁלמה לפני מזבח יהוה נגד כל־קהל ישׂראל ויפרשׂ כפיו השׁמים׃
1Ki 8:23  ויאמר יהוה אלהי ישׂראל אין־כמוך אלהים בשׁמים ממעל ועל־הארץ מתחת שׁמר הברית והחסד לעבדיך ההלכים לפניך בכל־לבם׃
1Ki 8:24  אשׁר שׁמרת לעבדך דוד אבי את אשׁר־דברת לו ותדבר בפיך ובידך מלאת כיום הזה׃
1Ki 8:25  ועתה יהוה אלהי ישׂראל שׁמר לעבדך דוד אבי את אשׁר דברת לו לאמר לא־יכרת לך אישׁ מלפני ישׁב על־כסא ישׂראל רק אם־ישׁמרו בניך את־דרכם ללכת לפני כאשׁר הלכת לפני׃
1Ki 8:26  ועתה אלהי ישׂראל יאמן נא דבריך אשׁר דברת לעבדך דוד אבי׃
1Ki 8:27  כי האמנם ישׁב אלהים על־הארץ הנה השׁמים ושׁמי השׁמים לא יכלכלוך אף כי־הבית הזה אשׁר בניתי׃
1Ki 8:28  ופנית אל־תפלת עבדך ואל־תחנתו יהוה אלהי לשׁמע אל־הרנה ואל־התפלה אשׁר עבדך מתפלל לפניך היום׃
1Ki 8:29  להיות עינך פתחות אל־הבית הזה לילה ויום אל־המקום אשׁר אמרת יהיה שׁמי שׁם לשׁמע אל־התפלה אשׁר יתפלל עבדך אל־המקום הזה׃
1Ki 8:30  ושׁמעת אל־תחנת עבדך ועמך ישׂראל אשׁר יתפללו אל־המקום הזה ואתה תשׁמע אל־מקום שׁבתך אל־השׁמים ושׁמעת וסלחת׃
1Ki 8:31  את אשׁר יחטא אישׁ לרעהו ונשׁא־בו אלה להאלתו ובא אלה לפני מזבחך בבית הזה׃
1Ki 8:32  ואתה תשׁמע השׁמים ועשׂית ושׁפטת את־עבדיך להרשׁיע רשׁע לתת דרכו בראשׁו ולהצדיק צדיק לתת לו כצדקתו׃
1Ki 8:33  בהנגף עמך ישׂראל לפני אויב אשׁר יחטאו־לך ושׁבו אליך והודו את־שׁמך והתפללו והתחננו אליך בבית הזה׃
1Ki 8:34  ואתה תשׁמע השׁמים וסלחת לחטאת עמך ישׂראל והשׁבתם אל־האדמה אשׁר נתת לאבותם׃
1Ki 8:35  בהעצר שׁמים ולא־יהיה מטר כי יחטאו־לך והתפללו אל־המקום הזה והודו את־שׁמך ומחטאתם ישׁובון כי תענם׃
1Ki 8:36  ואתה תשׁמע השׁמים וסלחת לחטאת עבדיך ועמך ישׂראל כי תורם את־הדרך הטובה אשׁר ילכו־בה ונתתה מטר על־ארצך אשׁר־נתתה לעמך לנחלה׃
1Ki 8:37  רעב כי־יהיה בארץ דבר כי־יהיה שׁדפון ירקון ארבה חסיל כי יהיה כי יצר־לו איבו בארץ שׁעריו כל־נגע כל־מחלה׃
1Ki 8:38  כל־תפלה כל־תחנה אשׁר תהיה לכל־האדם לכל עמך ישׂראל אשׁר ידעון אישׁ נגע לבבו ופרשׂ כפיו אל־הבית הזה׃
1Ki 8:39  ואתה תשׁמע השׁמים מכון שׁבתך וסלחת ועשׂית ונתת לאישׁ ככל־דרכיו אשׁר תדע את־לבבו כי־אתה ידעת לבדך את־לבב כל־בני האדם׃
1Ki 8:40  למען יראוך כל־הימים אשׁר־הם חיים על־פני האדמה אשׁר נתתה לאבתינו׃
1Ki 8:41  וגם אל־הנכרי אשׁר לא־מעמך ישׂראל הוא ובא מארץ רחוקה למען שׁמך׃
1Ki 8:42  כי ישׁמעון את־שׁמך הגדול ואת־ידך החזקה וזרעך הנטויה ובא והתפלל אל־הבית הזה׃
1Ki 8:43  אתה תשׁמע השׁמים מכון שׁבתך ועשׂית ככל אשׁר־יקרא אליך הנכרי למען ידעון כל־עמי הארץ את־שׁמך ליראה אתך כעמך ישׂראל ולדעת כי־שׁמך נקרא על־הבית הזה אשׁר בניתי׃
1Ki 8:44  כי־יצא עמך למלחמה על־איבו בדרך אשׁר תשׁלחם והתפללו אל־יהוה דרך העיר אשׁר בחרת בה והבית אשׁר־בנתי לשׁמך׃
1Ki 8:45  ושׁמעת השׁמים את־תפלתם ואת־תחנתם ועשׂית משׁפטם׃
1Ki 8:46  כי יחטאו־לך כי אין אדם אשׁר לא־יחטא ואנפת בם ונתתם לפני אויב ושׁבום שׁביהם אל־ארץ האויב רחוקה או קרובה׃
1Ki 8:47  והשׁיבו אל־לבם בארץ אשׁר נשׁבו־שׁם ושׁבו והתחננו אליך בארץ שׁביהם לאמר חטאנו והעוינו רשׁענו׃
1Ki 8:48  ושׁבו אליך בכל־לבבם ובכל־נפשׁם בארץ איביהם אשׁר־שׁבו אתם והתפללו אליך דרך ארצם אשׁר נתתה לאבותם העיר אשׁר בחרת והבית אשׁר־בנית לשׁמך׃
1Ki 8:49  ושׁמעת השׁמים מכון שׁבתך את־תפלתם ואת־תחנתם ועשׂית משׁפטם׃
1Ki 8:50  וסלחת לעמך אשׁר חטאו־לך ולכל־פשׁעיהם אשׁר פשׁעו־בך ונתתם לרחמים לפני שׁביהם ורחמום׃
1Ki 8:51  כי־עמך ונחלתך הם אשׁר הוצאת ממצרים מתוך כור הברזל׃
1Ki 8:52  להיות עיניך פתחות אל־תחנת עבדך ואל־תחנת עמך ישׂראל לשׁמע אליהם בכל קראם אליך׃
1Ki 8:53  כי־אתה הבדלתם לך לנחלה מכל עמי הארץ כאשׁר דברת ביד משׁה עבדך בהוציאך את־אבתינו ממצרים אדני יהוה׃
1Ki 8:54  ויהי ככלות שׁלמה להתפלל אל־יהוה את כל־התפלה והתחנה הזאת קם מלפני מזבח יהוה מכרע על־ברכיו וכפיו פרשׂות השׁמים׃
1Ki 8:55  ויעמד ויברך את כל־קהל ישׂראל קול גדול לאמר׃
1Ki 8:56  ברוך יהוה אשׁר נתן מנוחה לעמו ישׂראל ככל אשׁר דבר לא־נפל דבר אחד מכל דברו הטוב אשׁר דבר ביד משׁה עבדו׃
1Ki 8:57  יהי יהוה אלהינו עמנו כאשׁר היה עם־אבתינו אל־יעזבנו ואל־יטשׁנו׃
1Ki 8:58  להטות לבבנו אליו ללכת בכל־דרכיו ולשׁמר מצותיו וחקיו ומשׁפטיו אשׁר צוה את־אבתינו׃
1Ki 8:59  ויהיו דברי אלה אשׁר התחננתי לפני יהוה קרבים אל־יהוה אלהינו יומם ולילה לעשׂות משׁפט עבדו ומשׁפט עמו ישׂראל דבר־יום ביומו׃
1Ki 8:60  למען דעת כל־עמי הארץ כי יהוה הוא האלהים אין עוד׃
1Ki 8:61  והיה לבבכם שׁלם עם יהוה אלהינו ללכת בחקיו ולשׁמר מצותיו כיום הזה׃
1Ki 8:62  והמלך וכל־ישׂראל עמו זבחים זבח לפני יהוה׃
1Ki 8:63  ויזבח שׁלמה את זבח השׁלמים אשׁר זבח ליהוה בקר עשׂרים ושׁנים אלף וצאן מאה ועשׂרים אלף ויחנכו את־בית יהוה המלך וכל־בני ישׂראל׃
1Ki 8:64  ביום ההוא קדשׁ המלך את־תוך החצר אשׁר לפני בית־יהוה כי־עשׂה שׁם את־העלה ואת־המנחה ואת חלבי השׁלמים כי־מזבח הנחשׁת אשׁר לפני יהוה קטן מהכיל את־העלה ואת־המנחה ואת חלבי השׁלמים׃
1Ki 8:65  ויעשׂ שׁלמה בעת־ההיא את־החג וכל־ישׂראל עמו קהל גדול מלבוא חמת עד־נחל מצרים לפני יהוה אלהינו שׁבעת ימים ושׁבעת ימים ארבעה עשׂר יום׃
1Ki 8:66  ביום השׁמיני שׁלח את־העם ויברכו את־המלך וילכו לאהליהם שׂמחים וטובי לב על כל־הטובה אשׁר עשׂה יהוה לדוד עבדו ולישׂראל עמו׃
1Ki 9:1  ויהי ככלות שׁלמה לבנות את־בית־יהוה ואת־בית המלך ואת כל־חשׁק שׁלמה אשׁר חפץ לעשׂות׃
1Ki 9:2  וירא יהוה אל־שׁלמה שׁנית כאשׁר נראה אליו בגבעון׃
1Ki 9:3  ויאמר יהוה אליו שׁמעתי את־תפלתך ואת־תחנתך אשׁר התחננתה לפני הקדשׁתי את־הבית הזה אשׁר בנתה לשׂום־שׁמי שׁם עד־עולם והיו עיני ולבי שׁם כל־הימים׃
1Ki 9:4  ואתה אם־תלך לפני כאשׁר הלך דוד אביך בתם־לבב ובישׁר לעשׂות ככל אשׁר צויתיך חקי ומשׁפטי תשׁמר׃
1Ki 9:5  והקמתי את־כסא ממלכתך על־ישׂראל לעלם כאשׁר דברתי על־דוד אביך לאמר לא־יכרת לך אישׁ מעל כסא ישׂראל׃
1Ki 9:6  אם־שׁוב תשׁבון אתם ובניכם מאחרי ולא תשׁמרו מצותי חקתי אשׁר נתתי לפניכם והלכתם ועבדתם אלהים אחרים והשׁתחויתם להם׃
1Ki 9:7  והכרתי את־ישׂראל מעל פני האדמה אשׁר נתתי להם ואת־הבית אשׁר הקדשׁתי לשׁמי אשׁלח מעל פני והיה ישׂראל למשׁל ולשׁנינה בכל־העמים׃
1Ki 9:8  והבית הזה יהיה עליון כל־עבר עליו ישׁם ושׁרק ואמרו על־מה עשׂה יהוה ככה לארץ הזאת ולבית הזה׃
1Ki 9:9  ואמרו על אשׁר עזבו את־יהוה אלהיהם אשׁר הוציא את־אבתם מארץ מצרים ויחזקו באלהים אחרים וישׁתחו להם ויעבדם על־כן הביא יהוה עליהם את כל־הרעה הזאת׃
1Ki 9:10  ויהי מקצה עשׂרים שׁנה אשׁר־בנה שׁלמה את־שׁני הבתים את־בית יהוה ואת־בית המלך׃
1Ki 9:11  חירם מלך־צר נשׂא את־שׁלמה בעצי ארזים ובעצי ברושׁים ובזהב לכל־חפצו אז יתן המלך שׁלמה לחירם עשׂרים עיר בארץ הגליל׃
1Ki 9:12  ויצא חירם מצר לראות את־הערים אשׁר נתן־לו שׁלמה ולא ישׁרו בעיניו׃
1Ki 9:13  ויאמר מה הערים האלה אשׁר־נתתה לי אחי ויקרא להם ארץ כבול עד היום הזה׃
1Ki 9:14  וישׁלח חירם למלך מאה ועשׂרים ככר זהב׃
1Ki 9:15  וזה דבר־המס אשׁר־העלה המלך שׁלמה לבנות את־בית יהוה ואת־ביתו ואת־המלוא ואת חומת ירושׁלם ואת־חצר ואת־מגדו ואת־גזר׃
1Ki 9:16  פרעה מלך־מצרים עלה וילכד את־גזר וישׂרפה באשׁ ואת־הכנעני הישׁב בעיר הרג ויתנה שׁלחים לבתו אשׁת שׁלמה׃
1Ki 9:17  ויבן שׁלמה את־גזר ואת־בית חרן תחתון׃
1Ki 9:18  ואת־בעלת ואת־תמר במדבר בארץ׃
1Ki 9:19  ואת כל־ערי המסכנות אשׁר היו לשׁלמה ואת ערי הרכב ואת ערי הפרשׁים ואת חשׁק שׁלמה אשׁר חשׁק לבנות בירושׁלם ובלבנון ובכל ארץ ממשׁלתו׃
1Ki 9:20  כל־העם הנותר מן־האמרי החתי הפרזי החוי והיבוסי אשׁר לא־מבני ישׂראל המה׃
1Ki 9:21  בניהם אשׁר נתרו אחריהם בארץ אשׁר לא־יכלו בני ישׂראל להחרימם ויעלם שׁלמה למס־עבד עד היום הזה׃
1Ki 9:22  ומבני ישׂראל לא־נתן שׁלמה עבד כי־הם אנשׁי המלחמה ועבדיו ושׂריו ושׁלשׁיו ושׂרי רכבו ופרשׁיו׃
1Ki 9:23  אלה שׂרי הנצבים אשׁר על־המלאכה לשׁלמה חמשׁים וחמשׁ מאות הרדים בעם העשׂים במלאכה׃
1Ki 9:24  אך בת־פרעה עלתה מעיר דוד אל־ביתה אשׁר בנה־לה אז בנה את־המלוא׃
1Ki 9:25  והעלה שׁלמה שׁלשׁ פעמים בשׁנה עלות ושׁלמים על־המזבח אשׁר בנה ליהוה והקטיר אתו אשׁר לפני יהוה ושׁלם את־הבית׃
1Ki 9:26  ואני עשׂה המלך שׁלמה בעציון־גבר אשׁר את־אלות על־שׂפת ים־סוף בארץ אדום׃
1Ki 9:27  וישׁלח חירם באני את־עבדיו אנשׁי אניות ידעי הים עם עבדי שׁלמה׃
1Ki 9:28  ויבאו אופירה ויקחו משׁם זהב ארבע־מאות ועשׂרים ככר ויבאו אל־המלך שׁלמה׃
1Ki 10:1  ומלכת־שׁבא שׁמעת את־שׁמע שׁלמה לשׁם יהוה ותבא לנסתו בחידות׃
1Ki 10:2  ותבא ירושׁלמה בחיל כבד מאד גמלים נשׂאים בשׂמים וזהב רב־מאד ואבן יקרה ותבא אל־שׁלמה ותדבר אליו את כל־אשׁר היה עם־לבבה׃
1Ki 10:3  ויגד־לה שׁלמה את־כל־דבריה לא־היה דבר נעלם מן־המלך אשׁר לא הגיד לה׃
1Ki 10:4  ותרא מלכת־שׁבא את כל־חכמת שׁלמה והבית אשׁר בנה׃
1Ki 10:5  ומאכל שׁלחנו ומושׁב עבדיו ומעמד משׁרתו ומלבשׁיהם ומשׁקיו ועלתו אשׁר יעלה בית יהוה ולא־היה בה עוד רוח׃
1Ki 10:6  ותאמר אל־המלך אמת היה הדבר אשׁר שׁמעתי בארצי על־דבריך ועל־חכמתך׃
1Ki 10:7  ולא־האמנתי לדברים עד אשׁר־באתי ותראינה עיני והנה לא־הגד־לי החצי הוספת חכמה וטוב אל־השׁמועה אשׁר שׁמעתי׃
1Ki 10:8  אשׁרי אנשׁיך אשׁרי עבדיך אלה העמדים לפניך תמיד השׁמעים את־חכמתך׃
1Ki 10:9  יהי יהוה אלהיך ברוך אשׁר חפץ בך לתתך על־כסא ישׂראל באהבת יהוה את־ישׂראל לעלם וישׂימך למלך לעשׂות משׁפט וצדקה׃
1Ki 10:10  ותתן למלך מאה ועשׂרים ככר זהב ובשׂמים הרבה מאד ואבן יקרה לא־בא כבשׂם ההוא עוד לרב אשׁר־נתנה מלכת־שׁבא למלך שׁלמה׃
1Ki 10:11  וגם אני חירם אשׁר־נשׂא זהב מאופיר הביא מאפיר עצי אלמגים הרבה מאד ואבן יקרה׃
1Ki 10:12  ויעשׂ המלך את־עצי האלמגים מסעד לבית־יהוה ולבית המלך וכנרות ונבלים לשׁרים לא בא־כן עצי אלמגים ולא נראה עד היום הזה׃
1Ki 10:13  והמלך שׁלמה נתן למלכת־שׁבא את־כל־חפצה אשׁר שׁאלה מלבד אשׁר נתן־לה כיד המלך שׁלמה ותפן ותלך לארצה היא ועבדיה׃
1Ki 10:14  ויהי משׁקל הזהב אשׁר־בא לשׁלמה בשׁנה אחת שׁשׁ מאות שׁשׁים ושׁשׁ ככר זהב׃
1Ki 10:15  לבד מאנשׁי התרים ומסחר הרכלים וכל־מלכי הערב ופחות הארץ׃
1Ki 10:16  ויעשׂ המלך שׁלמה מאתים צנה זהב שׁחוט שׁשׁ־מאות זהב יעלה על־הצנה האחת׃
1Ki 10:17  ושׁלשׁ־מאות מגנים זהב שׁחוט שׁלשׁת מנים זהב יעלה על־המגן האחת ויתנם המלך בית יער הלבנון׃
1Ki 10:18  ויעשׂ המלך כסא־שׁן גדול ויצפהו זהב מופז׃
1Ki 10:19  שׁשׁ מעלות לכסה וראשׁ־עגל לכסה מאחריו וידת מזה ומזה אל־מקום השׁבת ושׁנים אריות עמדים אצל הידות׃
1Ki 10:20  ושׁנים עשׂר אריים עמדים שׁם על־שׁשׁ המעלות מזה ומזה לא־נעשׂה כן לכל־ממלכות׃
1Ki 10:21  וכל כלי משׁקה המלך שׁלמה זהב וכל כלי בית־יער הלבנון זהב סגור אין כסף לא נחשׁב בימי שׁלמה למאומה׃
1Ki 10:22  כי אני תרשׁישׁ למלך בים עם אני חירם אחת לשׁלשׁ שׁנים תבוא אני תרשׁישׁ נשׂאת זהב וכסף שׁנהבים וקפים ותכיים׃
1Ki 10:23  ויגדל המלך שׁלמה מכל מלכי הארץ לעשׁר ולחכמה׃
1Ki 10:24  וכל־הארץ מבקשׁים את־פני שׁלמה לשׁמע את־חכמתו אשׁר־נתן אלהים בלבו׃
1Ki 10:25  והמה מבאים אישׁ מנחתו כלי כסף וכלי זהב ושׂלמות ונשׁק ובשׂמים סוסים ופרדים דבר־שׁנה בשׁנה׃
1Ki 10:26  ויאסף שׁלמה רכב ופרשׁים ויהי־לו אלף וארבע־מאות רכב ושׁנים־עשׂר אלף פרשׁים וינחם בערי הרכב ועם־המלך בירושׁלם׃
1Ki 10:27  ויתן המלך את־הכסף בירושׁלם כאבנים ואת הארזים נתן כשׁקמים אשׁר־בשׁפלה לרב׃
1Ki 10:28  ומוצא הסוסים אשׁר לשׁלמה ממצרים ומקוה סחרי המלך יקחו מקוה במחיר׃
1Ki 10:29  ותעלה ותצא מרכבה ממצרים בשׁשׁ מאות כסף וסוס בחמשׁים ומאה וכן לכל־מלכי החתים ולמלכי ארם בידם יצאו׃
1Ki 11:1  והמלך שׁלמה אהב נשׁים נכריות רבות ואת־בת־פרעה מואביות עמניות אדמית צדנית חתית׃
1Ki 11:2  מן־הגוים אשׁר אמר־יהוה אל־בני ישׂראל לא־תבאו בהם והם לא־יבאו בכם אכן יטו את־לבבכם אחרי אלהיהם בהם דבק שׁלמה לאהבה׃
1Ki 11:3  ויהי־לו נשׁים שׂרות שׁבע מאות ופלגשׁים שׁלשׁ מאות ויטו נשׁיו את־לבו׃
1Ki 11:4  ויהי לעת זקנת שׁלמה נשׁיו הטו את־לבבו אחרי אלהים אחרים ולא־היה לבבו שׁלם עם־יהוה אלהיו כלבב דויד אביו׃
1Ki 11:5  וילך שׁלמה אחרי עשׁתרת אלהי צדנים ואחרי מלכם שׁקץ עמנים׃
1Ki 11:6  ויעשׂ שׁלמה הרע בעיני יהוה ולא מלא אחרי יהוה כדוד אביו׃
1Ki 11:7  אז יבנה שׁלמה במה לכמושׁ שׁקץ מואב בהר אשׁר על־פני ירושׁלם ולמלך שׁקץ בני עמון׃
1Ki 11:8  וכן עשׂה לכל־נשׁיו הנכריות מקטירות ומזבחות לאלהיהן׃
1Ki 11:9  ויתאנף יהוה בשׁלמה כי־נטה לבבו מעם יהוה אלהי ישׂראל הנראה אליו פעמים׃
1Ki 11:10  וצוה אליו על־הדבר הזה לבלתי־לכת אחרי אלהים אחרים ולא שׁמר את אשׁר־צוה יהוה׃
1Ki 11:11  ויאמר יהוה לשׁלמה יען אשׁר היתה־זאת עמך ולא שׁמרת בריתי וחקתי אשׁר צויתי עליך קרע אקרע את־הממלכה מעליך ונתתיה לעבדך׃
1Ki 11:12  אך־בימיך לא אעשׂנה למען דוד אביך מיד בנך אקרענה׃
1Ki 11:13  רק את־כל־הממלכה לא אקרע שׁבט אחד אתן לבנך למען דוד עבדי ולמען ירושׁלם אשׁר בחרתי׃
1Ki 11:14  ויקם יהוה שׂטן לשׁלמה את הדד האדמי מזרע המלך הוא באדום׃
1Ki 11:15  ויהי בהיות דוד את־אדום בעלות יואב שׂר הצבא לקבר את־החללים ויך כל־זכר באדום׃
1Ki 11:16  כי שׁשׁת חדשׁים ישׁב־שׁם יואב וכל־ישׂראל עד־הכרית כל־זכר באדום׃
1Ki 11:17  ויברח אדד הוא ואנשׁים אדמיים מעבדי אביו אתו לבוא מצרים והדד נער קטן׃
1Ki 11:18  ויקמו ממדין ויבאו פארן ויקחו אנשׁים עמם מפארן ויבאו מצרים אל־פרעה מלך־מצרים ויתן־לו בית ולחם אמר לו וארץ נתן לו׃
1Ki 11:19  וימצא הדד חן בעיני פרעה מאד ויתן־לו אשׁה את־אחות אשׁתו אחות תחפניס הגבירה׃
1Ki 11:20  ותלד לו אחות תחפניס את גנבת בנו ותגמלהו תחפנס בתוך בית פרעה ויהי גנבת בית פרעה בתוך בני פרעה׃
1Ki 11:21  והדד שׁמע במצרים כי־שׁכב דוד עם־אבתיו וכי־מת יואב שׂר־הצבא ויאמר הדד אל־פרעה שׁלחני ואלך אל־ארצי׃
1Ki 11:22  ויאמר לו פרעה כי מה־אתה חסר עמי והנך מבקשׁ ללכת אל־ארצך ויאמר לא כי שׁלח תשׁלחני׃
1Ki 11:23  ויקם אלהים לו שׂטן את־רזון בן־אלידע אשׁר ברח מאת הדדעזר מלך־צובה אדניו׃
1Ki 11:24  ויקבץ עליו אנשׁים ויהי שׂר־גדוד בהרג דוד אתם וילכו דמשׂק וישׁבו בה וימלכו בדמשׂק׃
1Ki 11:25  ויהי שׂטן לישׂראל כל־ימי שׁלמה ואת־הרעה אשׁר הדד ויקץ בישׂראל וימלך על־ארם׃
1Ki 11:26  וירבעם בן־נבט אפרתי מן־הצרדה ושׁם אמו צרועה אשׁה אלמנה עבד לשׁלמה וירם יד במלך׃
1Ki 11:27  וזה הדבר אשׁר־הרים יד במלך שׁלמה בנה את־המלוא סגר את־פרץ עיר דוד אביו׃
1Ki 11:28  והאישׁ ירבעם גבור חיל וירא שׁלמה את־הנער כי־עשׂה מלאכה הוא ויפקד אתו לכל־סבל בית יוסף׃
1Ki 11:29  ויהי בעת ההיא וירבעם יצא מירושׁלם וימצא אתו אחיה השׁילני הנביא בדרך והוא מתכסה בשׂלמה חדשׁה ושׁניהם לבדם בשׂדה׃
1Ki 11:30  ויתפשׂ אחיה בשׂלמה החדשׁה אשׁר עליו ויקרעה שׁנים עשׂר קרעים׃
1Ki 11:31  ויאמר לירבעם קח־לך עשׂרה קרעים כי כה אמר יהוה אלהי ישׂראל הנני קרע את־הממלכה מיד שׁלמה ונתתי לך את עשׂרה השׁבטים׃
1Ki 11:32  והשׁבט האחד יהיה־לו למען עבדי דוד ולמען ירושׁלם העיר אשׁר בחרתי בה מכל שׁבטי ישׂראל׃
1Ki 11:33  יען אשׁר עזבוני וישׁתחוו לעשׁתרת אלהי צדנין לכמושׁ אלהי מואב ולמלכם אלהי בני־עמון ולא־הלכו בדרכי לעשׂות הישׁר בעיני וחקתי ומשׁפטי כדוד אביו׃
1Ki 11:34  ולא־אקח את־כל־הממלכה מידו כי נשׂיא אשׁתנו כל ימי חייו למען דוד עבדי אשׁר בחרתי אתו אשׁר שׁמר מצותי וחקתי׃
1Ki 11:35  ולקחתי המלוכה מיד בנו ונתתיה לך את עשׂרת השׁבטים׃
1Ki 11:36  ולבנו אתן שׁבט־אחד למען היות־ניר לדויד־עבדי כל־הימים לפני בירושׁלם העיר אשׁר בחרתי לי לשׂום שׁמי שׁם׃
1Ki 11:37  ואתך אקח ומלכת בכל אשׁר־תאוה נפשׁך והיית מלך על־ישׂראל׃
1Ki 11:38  והיה אם־תשׁמע את־כל־אשׁר אצוך והלכת בדרכי ועשׂית הישׁר בעיני לשׁמור חקותי ומצותי כאשׁר עשׂה דוד עבדי והייתי עמך ובניתי לך בית־נאמן כאשׁר בניתי לדוד ונתתי לך את־ישׂראל׃
1Ki 11:39  ואענה את־זרע דוד למען זאת אך לא כל־הימים׃
1Ki 11:40  ויבקשׁ שׁלמה להמית את־ירבעם ויקם ירבעם ויברח מצרים אל־שׁישׁק מלך־מצרים ויהי במצרים עד־מות שׁלמה׃
1Ki 11:41  ויתר דברי שׁלמה וכל־אשׁר עשׂה וחכמתו הלוא־הם כתבים על־ספר דברי שׁלמה׃
1Ki 11:42  והימים אשׁר מלך שׁלמה בירושׁלם על־כל־ישׂראל ארבעים שׁנה׃
1Ki 11:43  וישׁכב שׁלמה עם־אבתיו ויקבר בעיר דוד אביו וימלך רחבעם בנו תחתיו׃
1Ki 12:1  וילך רחבעם שׁכם כי שׁכם בא כל־ישׂראל להמליך אתו׃
1Ki 12:2  ויהי כשׁמע ירבעם בן־נבט והוא עודנו במצרים אשׁר ברח מפני המלך שׁלמה וישׁב ירבעם במצרים׃
1Ki 12:3  וישׁלחו ויקראו־לו ויבאו ירבעם וכל־קהל ישׂראל וידברו אל־רחבעם לאמר׃
1Ki 12:4  אביך הקשׁה את־עלנו ואתה עתה הקל מעבדת אביך הקשׁה ומעלו הכבד אשׁר־נתן עלינו ונעבדך׃
1Ki 12:5  ויאמר אליהם לכו עד שׁלשׁה ימים ושׁובו אלי וילכו העם׃
1Ki 12:6  ויועץ המלך רחבעם את־הזקנים אשׁר־היו עמדים את־פני שׁלמה אביו בהיתו חי לאמר איך אתם נועצים להשׁיב את־העם־הזה דבר׃
1Ki 12:7  וידבר אליו לאמר אם־היום תהיה־עבד לעם הזה ועבדתם ועניתם ודברת אליהם דברים טובים והיו לך עבדים כל־הימים׃
1Ki 12:8  ויעזב את־עצת הזקנים אשׁר יעצהו ויועץ את־הילדים אשׁר גדלו אתו אשׁר העמדים לפניו׃
1Ki 12:9  ויאמר אליהם מה אתם נועצים ונשׁיב דבר את־העם הזה אשׁר דברו אלי לאמר הקל מן־העל אשׁר־נתן אביך עלינו׃
1Ki 12:10  וידברו אליו הילדים אשׁר גדלו אתו לאמר כה־תאמר לעם הזה אשׁר דברו אליך לאמר אביך הכביד את־עלנו ואתה הקל מעלינו כה תדבר אליהם קטני עבה ממתני אבי׃
1Ki 12:11  ועתה אבי העמיס עליכם על כבד ואני אוסיף על־עלכם אבי יסר אתכם בשׁוטים ואני איסר אתכם בעקרבים׃
1Ki 12:12  ויבו ירבעם וכל־העם אל־רחבעם ביום השׁלישׁי כאשׁר דבר המלך לאמר שׁובו אלי ביום השׁלישׁי׃
1Ki 12:13  ויען המלך את־העם קשׁה ויעזב את־עצת הזקנים אשׁר יעצהו׃
1Ki 12:14  וידבר אליהם כעצת הילדים לאמר אבי הכביד את־עלכם ואני אסיף על־עלכם אבי יסר אתכם בשׁוטים ואני איסר אתכם בעקרבים׃
1Ki 12:15  ולא־שׁמע המלך אל־העם כי־היתה סבה מעם יהוה למען הקים את־דברו אשׁר דבר יהוה ביד אחיה השׁילני אל־ירבעם בן־נבט׃
1Ki 12:16  וירא כל־ישׂראל כי לא־שׁמע המלך אליהם וישׁבו העם את־המלך דבר לאמר מה־לנו חלק בדוד ולא־נחלה בבן־ישׁי לאהליך ישׂראל עתה ראה ביתך דוד וילך ישׂראל לאהליו׃
1Ki 12:17  ובני ישׂראל הישׁבים בערי יהודה וימלך עליהם רחבעם׃
1Ki 12:18  וישׁלח המלך רחבעם את־אדרם אשׁר על־המס וירגמו כל־ישׂראל בו אבן וימת והמלך רחבעם התאמץ לעלות במרכבה לנוס ירושׁלם׃
1Ki 12:19  ויפשׁעו ישׂראל בבית דוד עד היום הזה׃
1Ki 12:20  ויהי כשׁמע כל־ישׂראל כי־שׁב ירבעם וישׁלחו ויקראו אתו אל־העדה וימליכו אתו על־כל־ישׂראל לא היה אחרי בית־דוד זולתי שׁבט־יהודה לבדו׃
1Ki 12:21  ויבאו רחבעם ירושׁלם ויקהל את־כל־בית יהודה ואת־שׁבט בנימן מאה ושׁמנים אלף בחור עשׂה מלחמה להלחם עם־בית ישׂראל להשׁיב את־המלוכה לרחבעם בן־שׁלמה׃
1Ki 12:22  ויהי דבר האלהים אל־שׁמעיה אישׁ־האלהים לאמר׃
1Ki 12:23  אמר אל־רחבעם בן־שׁלמה מלך יהודה ואל־כל־בית יהודה ובנימין ויתר העם לאמר׃
1Ki 12:24  כה אמר יהוה לא־תעלו ולא־תלחמון עם־אחיכם בני־ישׂראל שׁובו אישׁ לביתו כי מאתי נהיה הדבר הזה וישׁמעו את־דבר יהוה וישׁבו ללכת כדבר יהוה׃
1Ki 12:25  ויבן ירבעם את־שׁכם בהר אפרים וישׁב בה ויצא משׁם ויבן את־פנואל׃
1Ki 12:26  ויאמר ירבעם בלבו עתה תשׁוב הממלכה לבית דוד׃
1Ki 12:27  אם־יעלה העם הזה לעשׂות זבחים בבית־יהוה בירושׁלם ושׁב לב העם הזה אל־אדניהם אל־רחבעם מלך יהודה והרגני ושׁבו אל־רחבעם מלך־יהודה׃
1Ki 12:28  ויועץ המלך ויעשׂ שׁני עגלי זהב ויאמר אלהם רב־לכם מעלות ירושׁלם הנה אלהיך ישׂראל אשׁר העלוך מארץ מצרים׃
1Ki 12:29  וישׂם את־האחד בבית־אל ואת־האחד נתן בדן׃
1Ki 12:30  ויהי הדבר הזה לחטאת וילכו העם לפני האחד עד־דן׃
1Ki 12:31  ויעשׂ את־בית במות ויעשׂ כהנים מקצות העם אשׁר לא־היו מבני לוי׃
1Ki 12:32  ויעשׂ ירבעם חג בחדשׁ השׁמיני בחמשׁה־עשׂר יום לחדשׁ כחג אשׁר ביהודה ויעל על־המזבח כן עשׂה בבית־אל לזבח לעגלים אשׁר־עשׂה והעמיד בבית אל את־כהני הבמות אשׁר עשׂה׃
1Ki 12:33  ויעל על־המזבח אשׁר־עשׂה בבית־אל בחמשׁה עשׂר יום בחדשׁ השׁמיני בחדשׁ אשׁר־בדא מלבד ויעשׂ חג לבני ישׂראל ויעל על־המזבח להקטיר׃
1Ki 13:1  והנה אישׁ אלהים בא מיהודה בדבר יהוה אל־בית־אל וירבעם עמד על־המזבח להקטיר׃
1Ki 13:2  ויקרא על־המזבח בדבר יהוה ויאמר מזבח מזבח כה אמר יהוה הנה־בן נולד לבית־דוד יאשׁיהו שׁמו וזבח עליך את־כהני הבמות המקטרים עליך ועצמות אדם ישׂרפו עליך׃
1Ki 13:3  ונתן ביום ההוא מופת לאמר זה המופת אשׁר דבר יהוה הנה המזבח נקרע ונשׁפך הדשׁן אשׁר־עליו׃
1Ki 13:4  ויהי כשׁמע המלך את־דבר אישׁ־האלהים אשׁר קרא על־המזבח בבית־אל וישׁלח ירבעם את־ידו מעל המזבח לאמר תפשׂהו ותיבשׁ ידו אשׁר שׁלח עליו ולא יכל להשׁיבה אליו׃
1Ki 13:5  והמזבח נקרע וישׁפך הדשׁן מן־המזבח כמופת אשׁר נתן אישׁ האלהים בדבר יהוה׃
1Ki 13:6  ויען המלך ויאמר אל־אישׁ האלהים חל־נא את־פני יהוה אלהיך והתפלל בעדי ותשׁב ידי אלי ויחל אישׁ־האלהים את־פני יהוה ותשׁב יד־המלך אליו ותהי כבראשׁנה׃
1Ki 13:7  וידבר המלך אל־אישׁ האלהים באה־אתי הביתה וסעדה ואתנה לך מתת׃
1Ki 13:8  ויאמר אישׁ־האלהים אל־המלך אם־תתן־לי את־חצי ביתך לא אבא עמך ולא־אכל לחם ולא אשׁתה־מים במקום הזה׃
1Ki 13:9  כי־כן צוה אתי בדבר יהוה לאמר לא־תאכל לחם ולא תשׁתה־מים ולא תשׁוב בדרך אשׁר הלכת׃
1Ki 13:10  וילך בדרך אחר ולא־שׁב בדרך אשׁר בא בה אל־בית־אל׃
1Ki 13:11  ונביא אחד זקן ישׁב בבית־אל ויבוא בנו ויספר־לו את־כל־המעשׂה אשׁר־עשׂה אישׁ־האלהים היום בבית־אל את־הדברים אשׁר דבר אל־המלך ויספרום לאביהם׃
1Ki 13:12  וידבר אלהם אביהם אי־זה הדרך הלך ויראו בניו את־הדרך אשׁר הלך אישׁ האלהים אשׁר־בא מיהודה׃
1Ki 13:13  ויאמר אל־בניו חבשׁו־לי החמור ויחבשׁו־לו החמור וירכב עליו׃
1Ki 13:14  וילך אחרי אישׁ האלהים וימצאהו ישׁב תחת האלה ויאמר אליו האתה אישׁ־האלהים אשׁר־באת מיהודה ויאמר אני׃
1Ki 13:15  ויאמר אליו לך אתי הביתה ואכל לחם׃
1Ki 13:16  ויאמר לא אוכל לשׁוב אתך ולבוא אתך ולא־אכל לחם ולא־אשׁתה אתך מים במקום הזה׃
1Ki 13:17  כי־דבר אלי בדבר יהוה לא־תאכל לחם ולא־תשׁתה שׁם מים לא־תשׁוב ללכת בדרך אשׁר־הלכת בה׃
1Ki 13:18  ויאמר לו גם־אני נביא כמוך ומלאך דבר אלי בדבר יהוה לאמר השׁבהו אתך אל־ביתך ויאכל לחם וישׁת מים כחשׁ לו׃
1Ki 13:19  וישׁב אתו ויאכל לחם בביתו וישׁת מים׃
1Ki 13:20  ויהי הם ישׁבים אל־השׁלחן ויהי דבר־יהוה אל־הנביא אשׁר השׁיבו׃
1Ki 13:21  ויקרא אל־אישׁ האלהים אשׁר־בא מיהודה לאמר כה אמר יהוה יען כי מרית פי יהוה ולא שׁמרת את־המצוה אשׁר צוך יהוה אלהיך׃
1Ki 13:22  ותשׁב ותאכל לחם ותשׁת מים במקום אשׁר דבר אליך אל־תאכל לחם ואל־תשׁת מים לא־תבוא נבלתך אל־קבר אבתיך׃
1Ki 13:23  ויהי אחרי אכלו לחם ואחרי שׁתותו ויחבשׁ־לו החמור לנביא אשׁר השׁיבו׃
1Ki 13:24  וילך וימצאהו אריה בדרך וימיתהו ותהי נבלתו משׁלכת בדרך והחמור עמד אצלה והאריה עמד אצל הנבלה׃
1Ki 13:25  והנה אנשׁים עברים ויראו את־הנבלה משׁלכת בדרך ואת־האריה עמד אצל הנבלה ויבאו וידברו בעיר אשׁר הנביא הזקן ישׁב בה׃
1Ki 13:26  וישׁמע הנביא אשׁר השׁיבו מן־הדרך ויאמר אישׁ האלהים הוא אשׁר מרה את־פי יהוה ויתנהו יהוה לאריה וישׁברהו וימתהו כדבר יהוה אשׁר דבר־לו׃
1Ki 13:27  וידבר אל־בניו לאמר חבשׁו־לי את־החמור ויחבשׁו׃
1Ki 13:28  וילך וימצא את־נבלתו משׁלכת בדרך וחמור והאריה עמדים אצל הנבלה לא־אכל האריה את־הנבלה ולא שׁבר את־החמור׃
1Ki 13:29  וישׂא הנביא את־נבלת אישׁ־האלהים וינחהו אל־החמור וישׁיבהו ויבא אל־עיר הנביא הזקן לספד ולקברו׃
1Ki 13:30  וינח את־נבלתו בקברו ויספדו עליו הוי אחי׃
1Ki 13:31  ויהי אחרי קברו אתו ויאמר אל־בניו לאמר במותי וקברתם אתי בקבר אשׁר אישׁ האלהים קבור בו אצל עצמתיו הניחו את־עצמתי׃
1Ki 13:32  כי היה יהיה הדבר אשׁר קרא בדבר יהוה על־המזבח אשׁר בבית־אל ועל כל־בתי הבמות אשׁר בערי שׁמרון׃
1Ki 13:33  אחר הדבר הזה לא־שׁב ירבעם מדרכו הרעה וישׁב ויעשׂ מקצות העם כהני במות החפץ ימלא את־ידו ויהי כהני במות׃
1Ki 13:34  ויהי בדבר הזה לחטאת בית ירבעם ולהכחיד ולהשׁמיד מעל פני האדמה׃
1Ki 14:1  בעת ההיא חלה אביה בן־ירבעם׃
1Ki 14:2  ויאמר ירבעם לאשׁתו קומי נא והשׁתנית ולא ידעו כי־אתי אשׁת ירבעם והלכת שׁלה הנה־שׁם אחיה הנביא הוא־דבר עלי למלך על־העם הזה׃
1Ki 14:3  ולקחת בידך עשׂרה לחם ונקדים ובקבק דבשׁ ובאת אליו הוא יגיד לך מה־יהיה לנער׃
1Ki 14:4  ותעשׂ כן אשׁת ירבעם ותקם ותלך שׁלה ותבא בית אחיה ואחיהו לא־יכל לראות כי קמו עיניו משׂיבו׃
1Ki 14:5  ויהוה אמר אל־אחיהו הנה אשׁת ירבעם באה לדרשׁ דבר מעמך אל־בנה כי־חלה הוא כזה וכזה תדבר אליה ויהי כבאה והיא מתנכרה׃
1Ki 14:6  ויהי כשׁמע אחיהו את־קול רגליה באה בפתח ויאמר באי אשׁת ירבעם למה זה את מתנכרה ואנכי שׁלוח אליך קשׁה׃
1Ki 14:7  לכי אמרי לירבעם כה־אמר יהוה אלהי ישׂראל יען אשׁר הרימתיך מתוך העם ואתנך נגיד על עמי ישׂראל׃
1Ki 14:8  ואקרע את־הממלכה מבית דוד ואתנה לך ולא־היית כעבדי דוד אשׁר שׁמר מצותי ואשׁר־הלך אחרי בכל־לבבו לעשׂות רק הישׁר בעיני׃
1Ki 14:9  ותרע לעשׂות מכל אשׁר־היו לפניך ותלך ותעשׂה־לך אלהים אחרים ומסכות להכעיסני ואתי השׁלכת אחרי גוך׃
1Ki 14:10  לכן הנני מביא רעה אל־בית ירבעם והכרתי לירבעם משׁתין בקיר עצור ועזוב בישׂראל ובערתי אחרי בית־ירבעם כאשׁר יבער הגלל עד־תמו׃
1Ki 14:11  המת לירבעם בעיר יאכלו הכלבים והמת בשׂדה יאכלו עוף השׁמים כי יהוה דבר׃
1Ki 14:12  ואת קומי לכי לביתך בבאה רגליך העירה ומת הילד׃
1Ki 14:13  וספדו־לו כל־ישׂראל וקברו אתו כי־זה לבדו יבא לירבעם אל־קבר יען נמצא־בו דבר טוב אל־יהוה אלהי ישׂראל בבית ירבעם׃
1Ki 14:14  והקים יהוה לו מלך על־ישׂראל אשׁר יכרית את־בית ירבעם זה היום ומה גם־עתה׃
1Ki 14:15  והכה יהוה את־ישׂראל כאשׁר ינוד הקנה במים ונתשׁ את־ישׂראל מעל האדמה הטובה הזאת אשׁר נתן לאבותיהם וזרם מעבר לנהר יען אשׁר עשׂו את־אשׁריהם מכעיסים את־יהוה׃
1Ki 14:16  ויתן את־ישׂראל בגלל חטאות ירבעם אשׁר חטא ואשׁר החטיא את־ישׂראל׃
1Ki 14:17  ותקם אשׁת ירבעם ותלך ותבא תרצתה היא באה בסף־הבית והנער מת׃
1Ki 14:18  ויקברו אתו ויספדו־לו כל־ישׂראל כדבר יהוה אשׁר דבר ביד־עבדו אחיהו הנביא׃
1Ki 14:19  ויתר דברי ירבעם אשׁר נלחם ואשׁר מלך הנם כתובים על־ספר דברי הימים למלכי ישׂראל׃
1Ki 14:20  והימים אשׁר מלך ירבעם עשׂרים ושׁתים שׁנה וישׁכב עם־אבתיו וימלך נדב בנו תחתיו׃
1Ki 14:21  ורחבעם בן־שׁלמה מלך ביהודה בן־ארבעים ואחת שׁנה רחבעם במלכו ושׁבע עשׂרה שׁנה מלך בירושׁלם העיר אשׁר־בחר יהוה לשׂום את־שׁמו שׁם מכל שׁבטי ישׂראל ושׁם אמו נעמה העמנית׃
1Ki 14:22  ויעשׂ יהודה הרע בעיני יהוה ויקנאו אתו מכל אשׁר עשׂו אבתם בחטאתם אשׁר חטאו׃
1Ki 14:23  ויבנו גם־המה להם במות ומצבות ואשׁרים על כל־גבעה גבהה ותחת כל־עץ רענן׃
1Ki 14:24  וגם־קדשׁ היה בארץ עשׂו ככל התועבת הגוים אשׁר הורישׁ יהוה מפני בני ישׂראל׃
1Ki 14:25  ויהי בשׁנה החמישׁית למלך רחבעם עלה שׁושׁק מלך־מצרים על־ירושׁלם׃
1Ki 14:26  ויקח את־אצרות בית־יהוה ואת־אוצרות בית המלך ואת־הכל לקח ויקח את־כל־מגני הזהב אשׁר עשׂה שׁלמה׃
1Ki 14:27  ויעשׂ המלך רחבעם תחתם מגני נחשׁת והפקיד על־יד שׂרי הרצים השׁמרים פתח בית המלך׃
1Ki 14:28  ויהי מדי־בא המלך בית יהוה ישׂאום הרצים והשׁיבום אל־תא הרצים׃
1Ki 14:29  ויתר דברי רחבעם וכל־אשׁר עשׂה הלא־המה כתובים על־ספר דברי הימים למלכי יהודה׃
1Ki 14:30  ומלחמה היתה בין־רחבעם ובין ירבעם כל־הימים׃
1Ki 14:31  וישׁכב רחבעם עם־אבתיו ויקבר עם־אבתיו בעיר דוד ושׁם אמו נעמה העמנית וימלך אבים בנו תחתיו׃
1Ki 15:1  ובשׁנת שׁמנה עשׂרה למלך ירבעם בן־נבט מלך אבים על־יהודה׃
1Ki 15:2  שׁלשׁ שׁנים מלך בירושׁלם ושׁם אמו מעכה בת־אבישׁלום׃
1Ki 15:3  וילך בכל־חטאות אביו אשׁר־עשׂה לפניו ולא־היה לבבו שׁלם עם־יהוה אלהיו כלבב דוד אביו׃
1Ki 15:4  כי למען דוד נתן יהוה אלהיו לו ניר בירושׁלם להקים את־בנו אחריו ולהעמיד את־ירושׁלם׃
1Ki 15:5  אשׁר עשׂה דוד את־הישׁר בעיני יהוה ולא־סר מכל אשׁר־צוהו כל ימי חייו רק בדבר אוריה החתי׃
1Ki 15:6  ומלחמה היתה בין־רחבעם ובין ירבעם כל־ימי חייו׃
1Ki 15:7  ויתר דברי אבים וכל־אשׁר עשׂה הלוא־הם כתובים על־ספר דברי הימים למלכי יהודה ומלחמה היתה בין אבים ובין ירבעם׃
1Ki 15:8  וישׁכב אבים עם־אבתיו ויקברו אתו בעיר דוד וימלך אסא בנו תחתיו׃
1Ki 15:9  ובשׁנת עשׂרים לירבעם מלך ישׂראל מלך אסא מלך יהודה׃
1Ki 15:10  וארבעים ואחת שׁנה מלך בירושׁלם ושׁם אמו מעכה בת־אבישׁלום׃
1Ki 15:11  ויעשׂ אסא הישׁר בעיני יהוה כדוד אביו׃
1Ki 15:12  ויעבר הקדשׁים מן־הארץ ויסר את־כל־הגללים אשׁר עשׂו אבתיו׃
1Ki 15:13  וגם את־מעכה אמו ויסרה מגבירה אשׁר־עשׂתה מפלצת לאשׁרה ויכרת אסא את־מפלצתה וישׂרף בנחל קדרון׃
1Ki 15:14  והבמות לא־סרו רק לבב־אסא היה שׁלם עם־יהוה כל־ימיו׃
1Ki 15:15  ויבא את־קדשׁי אביו וקדשׁו בית יהוה כסף וזהב וכלים׃
1Ki 15:16  ומלחמה היתה בין אסא ובין בעשׁא מלך־ישׂראל כל־ימיהם׃
1Ki 15:17  ויעל בעשׁא מלך־ישׂראל על־יהודה ויבן את־הרמה לבלתי תת יצא ובא לאסא מלך יהודה׃
1Ki 15:18  ויקח אסא את־כל־הכסף והזהב הנותרים באוצרות בית־יהוה ואת־אוצרות בית מלך ויתנם ביד־עבדיו וישׁלחם המלך אסא אל־בן־הדד בן־טברמן בן־חזיון מלך ארם הישׁב בדמשׂק לאמר׃
1Ki 15:19  ברית ביני ובינך בין אבי ובין אביך הנה שׁלחתי לך שׁחד כסף וזהב לך הפרה את־בריתך את־בעשׁא מלך־ישׂראל ויעלה מעלי׃
1Ki 15:20  וישׁמע בן־הדד אל־המלך אסא וישׁלח את־שׂרי החילים אשׁר־לו על־ערי ישׂראל ויך את־עיון ואת־דן ואת אבל בית־מעכה ואת כל־כנרות על כל־ארץ נפתלי׃
1Ki 15:21  ויהי כשׁמע בעשׁא ויחדל מבנות את־הרמה וישׁב בתרצה׃
1Ki 15:22  והמלך אסא השׁמיע את־כל־יהודה אין נקי וישׂאו את־אבני הרמה ואת־עציה אשׁר בנה בעשׁא ויבן בם המלך אסא את־גבע בנימן ואת־המצפה׃
1Ki 15:23  ויתר כל־דברי־אסא וכל־גבורתו וכל־אשׁר עשׂה והערים אשׁר בנה הלא־המה כתובים על־ספר דברי הימים למלכי יהודה רק לעת זקנתו חלה את־רגליו׃
1Ki 15:24  וישׁכב אסא עם־אבתיו ויקבר עם־אבתיו בעיר דוד אביו וימלך יהושׁפט בנו תחתיו׃
1Ki 15:25  ונדב בן־ירבעם מלך על־ישׂראל בשׁנת שׁתים לאסא מלך יהודה וימלך על־ישׂראל שׁנתים׃
1Ki 15:26  ויעשׂ הרע בעיני יהוה וילך בדרך אביו ובחטאתו אשׁר החטיא את־ישׂראל׃
1Ki 15:27  ויקשׁר עליו בעשׁא בן־אחיה לבית ישׂשכר ויכהו בעשׁא בגבתון אשׁר לפלשׁתים ונדב וכל־ישׂראל צרים על־גבתון׃
1Ki 15:28  וימתהו בעשׁא בשׁנת שׁלשׁ לאסא מלך יהודה וימלך תחתיו׃
1Ki 15:29  ויהי כמלכו הכה את־כל־בית ירבעם לא־השׁאיר כל־נשׁמה לירבעם עד־השׁמדו כדבר יהוה אשׁר דבר ביד־עבדו אחיה השׁילני׃
1Ki 15:30  על־חטאות ירבעם אשׁר חטא ואשׁר החטיא את־ישׂראל בכעסו אשׁר הכעיס את־יהוה אלהי ישׂראל׃
1Ki 15:31  ויתר דברי נדב וכל־אשׁר עשׂה הלא־הם כתובים על־ספר דברי הימים למלכי ישׂראל׃
1Ki 15:32  ומלחמה היתה בין אסא ובין בעשׁא מלך־ישׂראל כל־ימיהם׃
1Ki 15:33  בשׁנת שׁלשׁ לאסא מלך יהודה מלך בעשׁא בן־אחיה על־כל־ישׂראל בתרצה עשׂרים וארבע שׁנה׃
1Ki 15:34  ויעשׂ הרע בעיני יהוה וילך בדרך ירבעם ובחטאתו אשׁר החטיא את־ישׂראל׃
1Ki 16:1  ויהי דבר־יהוה אל־יהוא בן־חנני על־בעשׁא לאמר׃
1Ki 16:2  יען אשׁר הרימתיך מן־העפר ואתנך נגיד על עמי ישׂראל ותלך בדרך ירבעם ותחטא את־עמי ישׂראל להכעיסני בחטאתם׃
1Ki 16:3  הנני מבעיר אחרי בעשׁא ואחרי ביתו ונתתי את־ביתך כבית ירבעם בן־נבט׃
1Ki 16:4  המת לבעשׁא בעיר יאכלו הכלבים והמת לו בשׂדה יאכלו עוף השׁמים׃
1Ki 16:5  ויתר דברי בעשׁא ואשׁר עשׂה וגבורתו הלא־הם כתובים על־ספר דברי הימים למלכי ישׂראל׃
1Ki 16:6  וישׁכב בעשׁא עם־אבתיו ויקבר בתרצה וימלך אלה בנו תחתיו׃
1Ki 16:7  וגם ביד־יהוא בן־חנני הנביא דבר־יהוה היה אל־בעשׁא ואל־ביתו ועל כל־הרעה אשׁר־עשׂה בעיני יהוה להכעיסו במעשׂה ידיו להיות כבית ירבעם ועל אשׁר־הכה אתו׃
1Ki 16:8  בשׁנת עשׂרים ושׁשׁ שׁנה לאסא מלך יהודה מלך אלה בן־בעשׁא על־ישׂראל בתרצה שׁנתים׃
1Ki 16:9  ויקשׁר עליו עבדו זמרי שׂר מחצית הרכב והוא בתרצה שׁתה שׁכור בית ארצא אשׁר על־הבית בתרצה׃
1Ki 16:10  ויבא זמרי ויכהו וימיתהו בשׁנת עשׂרים ושׁבע לאסא מלך יהודה וימלך תחתיו׃
1Ki 16:11  ויהי במלכו כשׁבתו על־כסאו הכה את־כל־בית בעשׁא לא־השׁאיר לו משׁתין בקיר וגאליו ורעהו׃
1Ki 16:12  וישׁמד זמרי את כל־בית בעשׁא כדבר יהוה אשׁר דבר אל־בעשׁא ביד יהוא הנביא׃
1Ki 16:13  אל כל־חטאות בעשׁא וחטאות אלה בנו אשׁר חטאו ואשׁר החטיאו את־ישׂראל להכעיס את־יהוה אלהי ישׂראל בהבליהם׃
1Ki 16:14  ויתר דברי אלה וכל־אשׁר עשׂה הלוא־הם כתובים על־ספר דברי הימים למלכי ישׂראל׃
1Ki 16:15  בשׁנת עשׂרים ושׁבע שׁנה לאסא מלך יהודה מלך זמרי שׁבעת ימים בתרצה והעם חנים על־גבתון אשׁר לפלשׁתים׃
1Ki 16:16  וישׁמע העם החנים לאמר קשׁר זמרי וגם הכה את־המלך וימלכו כל־ישׂראל את־עמרי שׂר־צבא על־ישׂראל ביום ההוא במחנה׃
1Ki 16:17  ויעלה עמרי וכל־ישׂראל עמו מגבתון ויצרו על־תרצה׃
1Ki 16:18  ויהי כראות זמרי כי־נלכדה העיר ויבא אל־ארמון בית־המלך וישׂרף עליו את־בית־מלך באשׁ וימת׃
1Ki 16:19  על־חטאתו אשׁר חטא לעשׂות הרע בעיני יהוה ללכת בדרך ירבעם ובחטאתו אשׁר עשׂה להחטיא את־ישׂראל׃
1Ki 16:20  ויתר דברי זמרי וקשׁרו אשׁר קשׁר הלא־הם כתובים על־ספר דברי הימים למלכי ישׂראל׃
1Ki 16:21  אז יחלק העם ישׂראל לחצי חצי העם היה אחרי תבני בן־גינת להמליכו והחצי אחרי עמרי׃
1Ki 16:22  ויחזק העם אשׁר אחרי עמרי את־העם אשׁר אחרי תבני בן־גינת וימת תבני וימלך עמרי׃
1Ki 16:23  בשׁנת שׁלשׁים ואחת שׁנה לאסא מלך יהודה מלך עמרי על־ישׂראל שׁתים עשׂרה שׁנה בתרצה מלך שׁשׁ־שׁנים׃
1Ki 16:24  ויקן את־ההר שׁמרון מאת שׁמר בככרים כסף ויבן את־ההר ויקרא את־שׁם העיר אשׁר בנה על שׁם־שׁמר אדני ההר שׁמרון׃
1Ki 16:25  ויעשׂה עמרי הרע בעיני יהוה וירע מכל אשׁר לפניו׃
1Ki 16:26  וילך בכל־דרך ירבעם בן־נבט ובחטאתיו אשׁר החטיא את־ישׂראל להכעיס את־יהוה אלהי ישׂראל בהבליהם׃
1Ki 16:27  ויתר דברי עמרי אשׁר עשׂה וגבורתו אשׁר עשׂה הלא־הם כתובים על־ספר דברי הימים למלכי ישׂראל׃
1Ki 16:28  וישׁכב עמרי עם־אבתיו ויקבר בשׁמרון וימלך אחאב בנו תחתיו׃
1Ki 16:29  ואחאב בן־עמרי מלך על־ישׂראל בשׁנת שׁלשׁים ושׁמנה שׁנה לאסא מלך יהודה וימלך אחאב בן־עמרי על־ישׂראל בשׁמרון עשׂרים ושׁתים שׁנה׃
1Ki 16:30  ויעשׂ אחאב בן־עמרי הרע בעיני יהוה מכל אשׁר לפניו׃
1Ki 16:31  ויהי הנקל לכתו בחטאות ירבעם בן־נבט ויקח אשׁה את־איזבל בת־אתבעל מלך צידנים וילך ויעבד את־הבעל וישׁתחו לו׃
1Ki 16:32  ויקם מזבח לבעל בית הבעל אשׁר בנה בשׁמרון׃
1Ki 16:33  ויעשׂ אחאב את־האשׁרה ויוסף אחאב לעשׂות להכעיס את־יהוה אלהי ישׂראל מכל מלכי ישׂראל אשׁר היו לפניו׃
1Ki 16:34  בימיו בנה חיאל בית האלי את־יריחה באבירם בכרו יסדה ובשׂגיב צעירו הציב דלתיה כדבר יהוה אשׁר דבר ביד יהושׁע בן־נון׃
1Ki 17:1  ויאמר אליהו התשׁבי מתשׁבי גלעד אל־אחאב חי־יהוה אלהי ישׂראל אשׁר עמדתי לפניו אם־יהיה השׁנים האלה טל ומטר כי אם־לפי דברי׃
1Ki 17:2  ויהי דבר־יהוה אליו לאמר׃
1Ki 17:3  לך מזה ופנית לך קדמה ונסתרת בנחל כרית אשׁר על־פני הירדן׃
1Ki 17:4  והיה מהנחל תשׁתה ואת־הערבים צויתי לכלכלך שׁם׃
1Ki 17:5  וילך ויעשׂ כדבר יהוה וילך וישׁב בנחל כרית אשׁר על־פני הירדן׃
1Ki 17:6  והערבים מביאים לו לחם ובשׂר בבקר ולחם ובשׂר בערב ומן־הנחל ישׁתה׃
1Ki 17:7  ויהי מקץ ימים וייבשׁ הנחל כי לא־היה גשׁם בארץ׃
1Ki 17:8  ויהי דבר־יהוה אליו לאמר׃
1Ki 17:9  קום לך צרפתה אשׁר לצידון וישׁבת שׁם הנה צויתי שׁם אשׁה אלמנה לכלכלך׃
1Ki 17:10  ויקם וילך צרפתה ויבא אל־פתח העיר והנה־שׁם אשׁה אלמנה מקשׁשׁת עצים ויקרא אליה ויאמר קחי־נא לי מעט־מים בכלי ואשׁתה׃
1Ki 17:11  ותלך לקחת ויקרא אליה ויאמר לקחי־נא לי פת־לחם בידך׃
1Ki 17:12  ותאמר חי־יהוה אלהיך אם־ישׁ־לי מעוג כי אם־מלא כף־קמח בכד ומעט־שׁמן בצפחת והנני מקשׁשׁת שׁנים עצים ובאתי ועשׂיתיהו לי ולבני ואכלנהו ומתנו׃
1Ki 17:13  ויאמר אליה אליהו אל־תיראי באי עשׂי כדברך אך עשׂי־לי משׁם עגה קטנה בראשׁנה והוצאת לי ולך ולבנך תעשׂי באחרנה׃
1Ki 17:14  כי כה אמר יהוה אלהי ישׂראל כד הקמח לא תכלה וצפחת השׁמן לא תחסר עד יום תתן־יהוה גשׁם על־פני האדמה׃
1Ki 17:15  ותלך ותעשׂה כדבר אליהו ותאכל הוא־והיא וביתה ימים׃
1Ki 17:16  כד הקמח לא כלתה וצפחת השׁמן לא חסר כדבר יהוה אשׁר דבר ביד אליהו׃
1Ki 17:17  ויהי אחר הדברים האלה חלה בן־האשׁה בעלת הבית ויהי חליו חזק מאד עד אשׁר לא־נותרה־בו נשׁמה׃
1Ki 17:18  ותאמר אל־אליהו מה־לי ולך אישׁ האלהים באת אלי להזכיר את־עוני ולהמית את־בני׃
1Ki 17:19  ויאמר אליה תני־לי את־בנך ויקחהו מחיקה ויעלהו אל־העליה אשׁר־הוא ישׁב שׁם וישׁכבהו על־מטתו׃
1Ki 17:20  ויקרא אל־יהוה ויאמר יהוה אלהי הגם על־האלמנה אשׁר־אני מתגורר עמה הרעות להמית את־בנה׃
1Ki 17:21  ויתמדד על־הילד שׁלשׁ פעמים ויקרא אל־יהוה ויאמר יהוה אלהי תשׁב נא נפשׁ־הילד הזה על־קרבו׃
1Ki 17:22  וישׁמע יהוה בקול אליהו ותשׁב נפשׁ־הילד על־קרבו ויחי׃
1Ki 17:23  ויקח אליהו את־הילד וירדהו מן־העליה הביתה ויתנהו לאמו ויאמר אליהו ראי חי בנך׃
1Ki 17:24  ותאמר האשׁה אל־אליהו עתה זה ידעתי כי אישׁ אלהים אתה ודבר־יהוה בפיך אמת׃
1Ki 18:1  ויהי ימים רבים ודבר־יהוה היה אל־אליהו בשׁנה השׁלישׁית לאמר לך הראה אל־אחאב ואתנה מטר על־פני האדמה׃
1Ki 18:2  וילך אליהו להראות אל־אחאב והרעב חזק בשׁמרון׃
1Ki 18:3  ויקרא אחאב אל־עבדיהו אשׁר על־הבית ועבדיהו היה ירא את־יהוה מאד׃
1Ki 18:4  ויהי בהכרית איזבל את נביאי יהוה ויקח עבדיהו מאה נבאים ויחביאם חמשׁים אישׁ במערה וכלכלם לחם ומים׃
1Ki 18:5  ויאמר אחאב אל־עבדיהו לך בארץ אל־כל־מעיני המים ואל כל־הנחלים אולי נמצא חציר ונחיה סוס ופרד ולוא נכרית מהבהמה׃
1Ki 18:6  ויחלקו להם את־הארץ לעבר־בה אחאב הלך בדרך אחד לבדו ועבדיהו הלך בדרך־אחד לבדו׃
1Ki 18:7  ויהי עבדיהו בדרך והנה אליהו לקראתו ויכרהו ויפל על־פניו ויאמר האתה זה אדני אליהו׃
1Ki 18:8  ויאמר לו אני לך אמר לאדניך הנה אליהו׃
1Ki 18:9  ויאמר מה חטאתי כי־אתה נתן את־עבדך ביד־אחאב להמיתני׃
1Ki 18:10  חי יהוה אלהיך אם־ישׁ־גוי וממלכה אשׁר לא־שׁלח אדני שׁם לבקשׁך ואמרו אין והשׁביע את־הממלכה ואת־הגוי כי לא ימצאכה׃
1Ki 18:11  ועתה אתה אמר לך אמר לאדניך הנה אליהו׃
1Ki 18:12  והיה אני אלך מאתך ורוח יהוה ישׂאך על אשׁר לא־אדע ובאתי להגיד לאחאב ולא ימצאך והרגני ועבדך ירא את־יהוה מנערי׃
1Ki 18:13  הלא־הגד לאדני את אשׁר־עשׂיתי בהרג איזבל את נביאי יהוה ואחבא מנביאי יהוה מאה אישׁ חמשׁים חמשׁים אישׁ במערה ואכלכלם לחם ומים׃
1Ki 18:14  ועתה אתה אמר לך אמר לאדניך הנה אליהו והרגני׃
1Ki 18:15  ויאמר אליהו חי יהוה צבאות אשׁר עמדתי לפניו כי היום אראה אליו׃
1Ki 18:16  וילך עבדיהו לקראת אחאב ויגד־לו וילך אחאב לקראת אליהו׃
1Ki 18:17  ויהי כראות אחאב את־אליהו ויאמר אחאב אליו האתה זה עכר ישׂראל׃
1Ki 18:18  ויאמר לא עכרתי את־ישׂראל כי אם־אתה ובית אביך בעזבכם את־מצות יהוה ותלך אחרי הבעלים׃
1Ki 18:19  ועתה שׁלח קבץ אלי את־כל־ישׂראל אל־הר הכרמל ואת־נביאי הבעל ארבע מאות וחמשׁים ונביאי האשׁרה ארבע מאות אכלי שׁלחן איזבל׃
1Ki 18:20  וישׁלח אחאב בכל־בני ישׂראל ויקבץ את־הנביאים אל־הר הכרמל׃
1Ki 18:21  ויגשׁ אליהו אל־כל־העם ויאמר עד־מתי אתם פסחים על־שׁתי הסעפים אם־יהוה האלהים לכו אחריו ואם־הבעל לכו אחריו ולא־ענו העם אתו דבר׃
1Ki 18:22  ויאמר אליהו אל־העם אני נותרתי נביא ליהוה לבדי ונביאי הבעל ארבע־מאות וחמשׁים אישׁ׃
1Ki 18:23  ויתנו־לנו שׁנים פרים ויבחרו להם הפר האחד וינתחהו וישׂימו על־העצים ואשׁ לא ישׂימו ואני אעשׂה את־הפר האחד ונתתי על־העצים ואשׁ לא אשׂים׃
1Ki 18:24  וקראתם בשׁם אלהיכם ואני אקרא בשׁם־יהוה והיה האלהים אשׁר־יענה באשׁ הוא האלהים ויען כל־העם ויאמרו טוב הדבר׃
1Ki 18:25  ויאמר אליהו לנביאי הבעל בחרו לכם הפר האחד ועשׂו ראשׁנה כי אתם הרבים וקראו בשׁם אלהיכם ואשׁ לא תשׂימו׃
1Ki 18:26  ויקחו את־הפר אשׁר־נתן להם ויעשׂו ויקראו בשׁם־הבעל מהבקר ועד־הצהרים לאמר הבעל עננו ואין קול ואין ענה ויפסחו על־המזבח אשׁר עשׂה׃
1Ki 18:27  ויהי בצהרים ויהתל בהם אליהו ויאמר קראו בקול־גדול כי־אלהים הוא כי שׂיח וכי־שׂיג לו וכי־דרך לו אולי ישׁן הוא ויקץ׃
1Ki 18:28  ויקראו בקול גדול ויתגדדו כמשׁפטם בחרבות וברמחים עד־שׁפך־דם עליהם׃
1Ki 18:29  ויהי כעבר הצהרים ויתנבאו עד לעלות המנחה ואין־קול ואין־ענה ואין קשׁב׃
1Ki 18:30  ויאמר אליהו לכל־העם גשׁו אלי ויגשׁו כל־העם אליו וירפא את־מזבח יהוה ההרוס׃
1Ki 18:31  ויקח אליהו שׁתים עשׂרה אבנים כמספר שׁבטי בני־יעקב אשׁר היה דבר־יהוה אליו לאמר ישׂראל יהיה שׁמך׃
1Ki 18:32  ויבנה את־האבנים מזבח בשׁם יהוה ויעשׂ תעלה כבית סאתים זרע סביב למזבח׃
1Ki 18:33  ויערך את־העצים וינתח את־הפר וישׂם על־העצים׃
1Ki 18:34  ויאמר מלאו ארבעה כדים מים ויצקו על־העלה ועל־העצים ויאמר שׁנו וישׁנו ויאמר שׁלשׁו וישׁלשׁו׃
1Ki 18:35  וילכו המים סביב למזבח וגם את־התעלה מלא־מים׃
1Ki 18:36  ויהי בעלות המנחה ויגשׁ אליהו הנביא ויאמר יהוה אלהי אברהם יצחק וישׂראל היום יודע כי־אתה אלהים בישׂראל ואני עבדך ובדבריך עשׂיתי את כל־הדברים האלה׃
1Ki 18:37  ענני יהוה ענני וידעו העם הזה כי־אתה יהוה האלהים ואתה הסבת את־לבם אחרנית׃
1Ki 18:38  ותפל אשׁ־יהוה ותאכל את־העלה ואת־העצים ואת־האבנים ואת־העפר ואת־המים אשׁר־בתעלה לחכה׃
1Ki 18:39  וירא כל־העם ויפלו על־פניהם ויאמרו יהוה הוא האלהים יהוה הוא האלהים׃
1Ki 18:40  ויאמר אליהו להם תפשׂו את־נביאי הבעל אישׁ אל־ימלט מהם ויתפשׂום ויורדם אליהו אל־נחל קישׁון וישׁחטם שׁם׃
1Ki 18:41  ויאמר אליהו לאחאב עלה אכל ושׁתה כי־קול המון הגשׁם׃
1Ki 18:42  ויעלה אחאב לאכל ולשׁתות ואליהו עלה אל־ראשׁ הכרמל ויגהר ארצה וישׂם פניו בין ברכו׃
1Ki 18:43  ויאמר אל־נערו עלה־נא הבט דרך־ים ויעל ויבט ויאמר אין מאומה ויאמר שׁב שׁבע פעמים׃
1Ki 18:44  ויהי בשׁבעית ויאמר הנה־עב קטנה ככף־אישׁ עלה מים ויאמר עלה אמר אל־אחאב אסר ורד ולא יעצרכה הגשׁם׃
1Ki 18:45  ויהי עד־כה ועד־כה והשׁמים התקדרו עבים ורוח ויהי גשׁם גדול וירכב אחאב וילך יזרעאלה׃
1Ki 18:46  ויד־יהוה היתה אל־אליהו וישׁנס מתניו וירץ לפני אחאב עד־באכה יזרעאלה׃
1Ki 19:1  ויגד אחאב לאיזבל את כל־אשׁר עשׂה אליהו ואת כל־אשׁר הרג את־כל־הנביאים בחרב׃
1Ki 19:2  ותשׁלח איזבל מלאך אל־אליהו לאמר כה־יעשׂון אלהים וכה יוספון כי־כעת מחר אשׂים את־נפשׁך כנפשׁ אחד מהם׃
1Ki 19:3  וירא ויקם וילך אל־נפשׁו ויבא באר שׁבע אשׁר ליהודה וינח את־נערו שׁם׃
1Ki 19:4  והוא־הלך במדבר דרך יום ויבא וישׁב תחת רתם אחת וישׁאל את־נפשׁו למות ויאמר רב עתה יהוה קח נפשׁי כי־לא־טוב אנכי מאבתי׃
1Ki 19:5  וישׁכב ויישׁן תחת רתם אחד והנה־זה מלאך נגע בו ויאמר לו קום אכול׃
1Ki 19:6  ויבט והנה מראשׁתיו עגת רצפים וצפחת מים ויאכל וישׁת וישׁב וישׁכב׃
1Ki 19:7  וישׁב מלאך יהוה שׁנית ויגע־בו ויאמר קום אכל כי רב ממך הדרך׃
1Ki 19:8  ויקם ויאכל וישׁתה וילך בכח האכילה ההיא ארבעים יום וארבעים לילה עד הר האלהים חרב׃
1Ki 19:9  ויבא־שׁם אל־המערה וילן שׁם והנה דבר־יהוה אליו ויאמר לו מה־לך פה אליהו׃
1Ki 19:10  ויאמר קנא קנאתי ליהוה אלהי צבאות כי־עזבו בריתך בני ישׂראל את־מזבחתיך הרסו ואת־נביאיך הרגו בחרב ואותר אני לבדי ויבקשׁו את־נפשׁי לקחתה׃
1Ki 19:11  ויאמר צא ועמדת בהר לפני יהוה והנה יהוה עבר ורוח גדולה וחזק מפרק הרים ומשׁבר סלעים לפני יהוה לא ברוח יהוה ואחר הרוח רעשׁ לא ברעשׁ יהוה׃
1Ki 19:12  ואחר הרעשׁ אשׁ לא באשׁ יהוה ואחר האשׁ קול דממה דקה׃
1Ki 19:13  ויהי כשׁמע אליהו וילט פניו באדרתו ויצא ויעמד פתח המערה והנה אליו קול ויאמר מה־לך פה אליהו׃
1Ki 19:14  ויאמר קנא קנאתי ליהוה אלהי צבאות כי־עזבו בריתך בני ישׂראל את־מזבחתיך הרסו ואת־נביאיך הרגו בחרב ואותר אני לבדי ויבקשׁו את־נפשׁי לקחתה׃
1Ki 19:15  ויאמר יהוה אליו לך שׁוב לדרכך מדברה דמשׂק ובאת ומשׁחת את־חזאל למלך על־ארם׃
1Ki 19:16  ואת יהוא בן־נמשׁי תמשׁח למלך על־ישׂראל ואת־אלישׁע בן־שׁפט מאבל מחולה תמשׁח לנביא תחתיך׃
1Ki 19:17  והיה הנמלט מחרב חזאל ימית יהוא והנמלט מחרב יהוא ימית אלישׁע׃
1Ki 19:18  והשׁארתי בישׂראל שׁבעת אלפים כל־הברכים אשׁר לא־כרעו לבעל וכל־הפה אשׁר לא־נשׁק לו׃
1Ki 19:19  וילך משׁם וימצא את־אלישׁע בן־שׁפט והוא חרשׁ שׁנים־עשׂר צמדים לפניו והוא בשׁנים העשׂר ויעבר אליהו אליו וישׁלך אדרתו אליו׃
1Ki 19:20  ויעזב את־הבקר וירץ אחרי אליהו ויאמר אשׁקה־נא לאבי ולאמי ואלכה אחריך ויאמר לו לך שׁוב כי מה־עשׂיתי לך׃
1Ki 19:21  וישׁב מאחריו ויקח את־צמד הבקר ויזבחהו ובכלי הבקר בשׁלם הבשׂר ויתן לעם ויאכלו ויקם וילך אחרי אליהו וישׁרתהו׃
1Ki 20:1  ובן־הדד מלך־ארם קבץ את־כל־חילו ושׁלשׁים ושׁנים מלך אתו וסוס ורכב ויעל ויצר על־שׁמרון וילחם בה׃
1Ki 20:2  וישׁלח מלאכים אל־אחאב מלך־ישׂראל העירה׃
1Ki 20:3  ויאמר לו כה אמר בן־הדד כספך וזהבך לי־הוא ונשׁיך ובניך הטובים לי־הם׃
1Ki 20:4  ויען מלך־ישׂראל ויאמר כדברך אדני המלך לך אני וכל־אשׁר־לי׃
1Ki 20:5  וישׁבו המלאכים ויאמרו כה־אמר בן־הדד לאמר כי־שׁלחתי אליך לאמר כספך וזהבך ונשׁיך ובניך לי תתן׃
1Ki 20:6  כי אם־כעת מחר אשׁלח את־עבדי אליך וחפשׂו את־ביתך ואת בתי עבדיך והיה כל־מחמד עיניך ישׂימו בידם ולקחו׃
1Ki 20:7  ויקרא מלך־ישׂראל לכל־זקני הארץ ויאמר דעו־נא וראו כי רעה זה מבקשׁ כי־שׁלח אלי לנשׁי ולבני ולכספי ולזהבי ולא מנעתי ממנו׃
1Ki 20:8  ויאמרו אליו כל־הזקנים וכל־העם אל־תשׁמע ולוא תאבה׃
1Ki 20:9  ויאמר למלאכי בן־הדד אמרו לאדני המלך כל אשׁר־שׁלחת אל־עבדך בראשׁנה אעשׂה והדבר הזה לא אוכל לעשׂות וילכו המלאכים וישׁבהו דבר׃
1Ki 20:10  וישׁלח אליו בן־הדד ויאמר כה־יעשׂון לי אלהים וכה יוספו אם־ישׂפק עפר שׁמרון לשׁעלים לכל־העם אשׁר ברגלי׃
1Ki 20:11  ויען מלך־ישׂראל ויאמר דברו אל־יתהלל חגר כמפתח׃
1Ki 20:12  ויהי כשׁמע את־הדבר הזה והוא שׁתה הוא והמלכים בסכות ויאמר אל־עבדיו שׂימו וישׂימו על־העיר׃
1Ki 20:13  והנה נביא אחד נגשׁ אל־אחאב מלך־ישׂראל ויאמר כה אמר יהוה הראית את כל־ההמון הגדול הזה הנני נתנו בידך היום וידעת כי־אני יהוה׃
1Ki 20:14  ויאמר אחאב במי ויאמר כה־אמר יהוה בנערי שׂרי המדינות ויאמר מי־יאסר המלחמה ויאמר אתה׃
1Ki 20:15  ויפקד את־נערי שׂרי המדינות ויהיו מאתים שׁנים ושׁלשׁים ואחריהם פקד את־כל־העם כל־בני ישׂראל שׁבעת אלפים׃
1Ki 20:16  ויצאו בצהרים ובן־הדד שׁתה שׁכור בסכות הוא והמלכים שׁלשׁים־ושׁנים מלך עזר אתו׃
1Ki 20:17  ויצאו נערי שׂרי המדינות בראשׁנה וישׁלח בן־הדד ויגידו לו לאמר אנשׁים יצאו משׁמרון׃
1Ki 20:18  ויאמר אם־לשׁלום יצאו תפשׂום חיים ואם למלחמה יצאו חיים תפשׂום׃
1Ki 20:19  ואלה יצאו מן־העיר נערי שׂרי המדינות והחיל אשׁר אחריהם׃
1Ki 20:20  ויכו אישׁ אישׁו וינסו ארם וירדפם ישׂראל וימלט בן־הדד מלך ארם על־סוס ופרשׁים׃
1Ki 20:21  ויצא מלך ישׂראל ויך את־הסוס ואת־הרכב והכה בארם מכה גדולה׃
1Ki 20:22  ויגשׁ הנביא אל־מלך ישׂראל ויאמר לו לך התחזק ודע וראה את אשׁר־תעשׂה כי לתשׁובת השׁנה מלך ארם עלה עליך׃
1Ki 20:23  ועבדי מלך־ארם אמרו אליו אלהי הרים אלהיהם על־כן חזקו ממנו ואולם נלחם אתם במישׁור אם־לא נחזק מהם׃
1Ki 20:24  ואת־הדבר הזה עשׂה הסר המלכים אישׁ ממקמו ושׂים פחות תחתיהם׃
1Ki 20:25  ואתה תמנה־לך חיל כחיל הנפל מאותך וסוס כסוס ורכב כרכב ונלחמה אותם במישׁור אם־לא נחזק מהם וישׁמע לקלם ויעשׂ כן׃
1Ki 20:26  ויהי לתשׁובת השׁנה ויפקד בן־הדד את־ארם ויעל אפקה למלחמה עם־ישׂראל׃
1Ki 20:27  ובני ישׂראל התפקדו וכלכלו וילכו לקראתם ויחנו בני־ישׂראל נגדם כשׁני חשׂפי עזים וארם מלאו את־הארץ׃
1Ki 20:28  ויגשׁ אישׁ האלהים ויאמר אל־מלך ישׂראל ויאמר כה־אמר יהוה יען אשׁר אמרו ארם אלהי הרים יהוה ולא־אלהי עמקים הוא ונתתי את־כל־ההמון הגדול הזה בידך וידעתם כי־אני יהוה׃
1Ki 20:29  ויחנו אלה נכח אלה שׁבעת ימים ויהי ביום השׁביעי ותקרב המלחמה ויכו בני־ישׂראל את־ארם מאה־אלף רגלי ביום אחד׃
1Ki 20:30  וינסו הנותרים אפקה אל־העיר ותפל החומה על־עשׂרים ושׁבעה אלף אישׁ הנותרים ובן־הדד נס ויבא אל־העיר חדר בחדר׃
1Ki 20:31  ויאמרו אליו עבדיו הנה־נא שׁמענו כי מלכי בית ישׂראל כי־מלכי חסד הם נשׂימה נא שׂקים במתנינו וחבלים בראשׁנו ונצא אל־מלך ישׂראל אולי יחיה את־נפשׁך׃
1Ki 20:32  ויחגרו שׂקים במתניהם וחבלים בראשׁיהם ויבאו אל־מלך ישׂראל ויאמרו עבדך בן־הדד אמר תחי־נא נפשׁי ויאמר העודנו חי אחי הוא׃
1Ki 20:33  והאנשׁים ינחשׁו וימהרו ויחלטו הממנו ויאמרו אחיך בן־הדד ויאמר באו קחהו ויצא אליו בן־הדד ויעלהו על־המרכבה׃
1Ki 20:34  ויאמר אליו הערים אשׁר־לקח־אבי מאת אביך אשׁיב וחוצות תשׂים לך בדמשׂק כאשׁר־שׂם אבי בשׁמרון ואני בברית אשׁלחך ויכרת־לו ברית וישׁלחהו׃
1Ki 20:35  ואישׁ אחד מבני הנביאים אמר אל־רעהו בדבר יהוה הכיני נא וימאן האישׁ להכתו׃
1Ki 20:36  ויאמר לו יען אשׁר לא־שׁמעת בקול יהוה הנך הולך מאתי והכך האריה וילך מאצלו וימצאהו האריה ויכהו׃
1Ki 20:37  וימצא אישׁ אחר ויאמר הכיני נא ויכהו האישׁ הכה ופצע׃
1Ki 20:38  וילך הנביא ויעמד למלך על־הדרך ויתחפשׂ באפר על־עיניו׃
1Ki 20:39  ויהי המלך עבר והוא צעק אל־המלך ויאמר עבדך יצא בקרב־המלחמה והנה־אישׁ סר ויבא אלי אישׁ ויאמר שׁמר את־האישׁ הזה אם־הפקד יפקד והיתה נפשׁך תחת נפשׁו או ככר־כסף תשׁקול׃
1Ki 20:40  ויהי עבדך עשׂה הנה והנה והוא איננו ויאמר אליו מלך־ישׂראל כן משׁפטך אתה חרצת׃
1Ki 20:41  וימהר ויסר את־האפר מעל עיניו ויכר אתו מלך ישׂראל כי מהנבאים הוא׃
1Ki 20:42  ויאמר אליו כה אמר יהוה יען שׁלחת את־אישׁ־חרמי מיד והיתה נפשׁך תחת נפשׁו ועמך תחת עמו׃
1Ki 20:43  וילך מלך־ישׂראל על־ביתו סר וזעף ויבא שׁמרונה׃
1Ki 21:1  ויהי אחר הדברים האלה כרם היה לנבות היזרעאלי אשׁר ביזרעאל אצל היכל אחאב מלך שׁמרון׃
1Ki 21:2  וידבר אחאב אל־נבות לאמר תנה־לי את־כרמך ויהי־לי לגן־ירק כי הוא קרוב אצל ביתי ואתנה לך תחתיו כרם טוב ממנו אם טוב בעיניך אתנה־לך כסף מחיר זה׃
1Ki 21:3  ויאמר נבות אל־אחאב חלילה לי מיהוה מתתי את־נחלת אבתי לך׃
1Ki 21:4  ויבא אחאב אל־ביתו סר וזעף על־הדבר אשׁר־דבר אליו נבות היזרעאלי ויאמר לא־אתן לך את־נחלת אבותי וישׁכב על־מטתו ויסב את־פניו ולא־אכל לחם׃
1Ki 21:5  ותבא אליו איזבל אשׁתו ותדבר אליו מה־זה רוחך סרה ואינך אכל לחם׃
1Ki 21:6  וידבר אליה כי־אדבר אל־נבות היזרעאלי ואמר לו תנה־לי את־כרמך בכסף או אם־חפץ אתה אתנה־לך כרם תחתיו ויאמר לא־אתן לך את־כרמי׃
1Ki 21:7  ותאמר אליו איזבל אשׁתו אתה עתה תעשׂה מלוכה על־ישׂראל קום אכל־לחם ויטב לבך אני אתן לך את־כרם נבות היזרעאלי׃
1Ki 21:8  ותכתב ספרים בשׁם אחאב ותחתם בחתמו ותשׁלח הספרים אל־הזקנים ואל־החרים אשׁר בעירו הישׁבים את־נבות׃
1Ki 21:9  ותכתב בספרים לאמר קראו־צום והושׁיבו את־נבות בראשׁ העם׃
1Ki 21:10  והושׁיבו שׁנים אנשׁים בני־בליעל נגדו ויעדהו לאמר ברכת אלהים ומלך והוציאהו וסקלהו וימת׃
1Ki 21:11  ויעשׂו אנשׁי עירו הזקנים והחרים אשׁר הישׁבים בעירו כאשׁר שׁלחה אליהם איזבל כאשׁר כתוב בספרים אשׁר שׁלחה אליהם׃
1Ki 21:12  קראו צום והשׁיבו את־נבות בראשׁ העם׃
1Ki 21:13  ויבאו שׁני האנשׁים בני־בליעל וישׁבו נגדו ויעדהו אנשׁי הבליעל את־נבות נגד העם לאמר ברך נבות אלהים ומלך ויצאהו מחוץ לעיר ויסקלהו באבנים וימת׃
1Ki 21:14  וישׁלחו אל־איזבל לאמר סקל נבות וימת׃
1Ki 21:15  ויהי כשׁמע איזבל כי־סקל נבות וימת ותאמר איזבל אל־אחאב קום רשׁ את־כרם נבות היזרעאלי אשׁר מאן לתת־לך בכסף כי אין נבות חי כי־מת׃
1Ki 21:16  ויהי כשׁמע אחאב כי מת נבות ויקם אחאב לרדת אל־כרם נבות היזרעאלי לרשׁתו׃
1Ki 21:17  ויהי דבר־יהוה אל־אליהו התשׁבי לאמר׃
1Ki 21:18  קום רד לקראת אחאב מלך־ישׂראל אשׁר בשׁמרון הנה בכרם נבות אשׁר־ירד שׁם לרשׁתו׃
1Ki 21:19  ודברת אליו לאמר כה אמר יהוה הרצחת וגם־ירשׁת ודברת אליו לאמר כה אמר יהוה במקום אשׁר לקקו הכלבים את־דם נבות ילקו הכלבים את־דמך גם־אתה׃
1Ki 21:20  ויאמר אחאב אל־אליהו המצאתני איבי ויאמר מצאתי יען התמכרך לעשׂות הרע בעיני יהוה׃
1Ki 21:21  הנני מבי אליך רעה ובערתי אחריך והכרתי לאחאב משׁתין בקיר ועצור ועזוב בישׂראל׃
1Ki 21:22  ונתתי את־ביתך כבית ירבעם בן־נבט וכבית בעשׁא בן־אחיה אל־הכעס אשׁר הכעסת ותחטא את־ישׂראל׃
1Ki 21:23  וגם־לאיזבל דבר יהוה לאמר הכלבים יאכלו את־איזבל בחל יזרעאל׃
1Ki 21:24  המת לאחאב בעיר יאכלו הכלבים והמת בשׂדה יאכלו עוף השׁמים׃
1Ki 21:25  רק לא־היה כאחאב אשׁר התמכר לעשׂות הרע בעיני יהוה אשׁר־הסתה אתו איזבל אשׁתו׃
1Ki 21:26  ויתעב מאד ללכת אחרי הגללים ככל אשׁר עשׂו האמרי אשׁר הורישׁ יהוה מפני בני ישׂראל׃
1Ki 21:27  ויהי כשׁמע אחאב את־הדברים האלה ויקרע בגדיו וישׂם־שׂק על־בשׂרו ויצום וישׁכב בשׂק ויהלך אט׃
1Ki 21:28  ויהי דבר־יהוה אל־אליהו התשׁבי לאמר׃
1Ki 21:29  הראית כי־נכנע אחאב מלפני יען כי־נכנע מפני לא־אבי הרעה בימיו בימי בנו אביא הרעה על־ביתו׃
1Ki 22:1  וישׁבו שׁלשׁ שׁנים אין מלחמה בין ארם ובין ישׂראל׃
1Ki 22:2  ויהי בשׁנה השׁלישׁית וירד יהושׁפט מלך־יהודה אל־מלך ישׂראל׃
1Ki 22:3  ויאמר מלך־ישׂראל אל־עבדיו הידעתם כי־לנו רמת גלעד ואנחנו מחשׁים מקחת אתה מיד מלך ארם׃
1Ki 22:4  ויאמר אל־יהושׁפט התלך אתי למלחמה רמת גלעד ויאמר יהושׁפט אל־מלך ישׂראל כמוני כמוך כעמי כעמך כסוסי כסוסיך׃
1Ki 22:5  ויאמר יהושׁפט אל־מלך ישׂראל דרשׁ־נא כיום את־דבר יהוה׃
1Ki 22:6  ויקבץ מלך־ישׂראל את־הנביאים כארבע מאות אישׁ ויאמר אלהם האלך על־רמת גלעד למלחמה אם־אחדל ויאמרו עלה ויתן אדני ביד המלך׃
1Ki 22:7  ויאמר יהושׁפט האין פה נביא ליהוה עוד ונדרשׁה מאותו׃
1Ki 22:8  ויאמר מלך־ישׂראל אל־יהושׁפט עוד אישׁ־אחד לדרשׁ את־יהוה מאתו ואני שׂנאתיו כי לא־יתנבא עלי טוב כי אם־רע מיכיהו בן־ימלה ויאמר יהושׁפט אל־יאמר המלך כן׃
1Ki 22:9  ויקרא מלך ישׂראל אל־סריס אחד ויאמר מהרה מיכיהו בן־ימלה׃
1Ki 22:10  ומלך ישׂראל ויהושׁפט מלך־יהודה ישׁבים אישׁ על־כסאו מלבשׁים בגדים בגרן פתח שׁער שׁמרון וכל־הנביאים מתנבאים לפניהם׃
1Ki 22:11  ויעשׂ לו צדקיה בן־כנענה קרני ברזל ויאמר כה־אמר יהוה באלה תנגח את־ארם עד־כלתם׃
1Ki 22:12  וכל־הנבאים נבאים כן לאמר עלה רמת גלעד והצלח ונתן יהוה ביד המלך׃
1Ki 22:13  והמלאך אשׁר־הלך לקרא מיכיהו דבר אליו לאמר הנה־נא דברי הנביאים פה־אחד טוב אל־המלך יהי־נא דבריך כדבר אחד מהם ודברת טוב׃
1Ki 22:14  ויאמר מיכיהו חי־יהוה כי את־אשׁר יאמר יהוה אלי אתו אדבר׃
1Ki 22:15  ויבוא אל־המלך ויאמר המלך אליו מיכיהו הנלך אל־רמת גלעד למלחמה אם־נחדל ויאמר אליו עלה והצלח ונתן יהוה ביד המלך׃
1Ki 22:16  ויאמר אליו המלך עד־כמה פעמים אני משׁבעך אשׁר לא־תדבר אלי רק־אמת בשׁם יהוה׃
1Ki 22:17  ויאמר ראיתי את־כל־ישׂראל נפצים אל־ההרים כצאן אשׁר אין־להם רעה ויאמר יהוה לא־אדנים לאלה ישׁובו אישׁ־לביתו בשׁלום׃
1Ki 22:18  ויאמר מלך־ישׂראל אל־יהושׁפט הלוא אמרתי אליך לוא־יתנבא עלי טוב כי אם־רע׃
1Ki 22:19  ויאמר לכן שׁמע דבר־יהוה ראיתי את־יהוה ישׁב על־כסאו וכל־צבא השׁמים עמד עליו מימינו ומשׂמאלו׃
1Ki 22:20  ויאמר יהוה מי יפתה את־אחאב ויעל ויפל ברמת גלעד ויאמר זה בכה וזה אמר בכה׃
1Ki 22:21  ויצא הרוח ויעמד לפני יהוה ויאמר אני אפתנו ויאמר יהוה אליו במה׃
1Ki 22:22  ויאמר אצא והייתי רוח שׁקר בפי כל־נביאיו ויאמר תפתה וגם־תוכל צא ועשׂה־כן׃
1Ki 22:23  ועתה הנה נתן יהוה רוח שׁקר בפי כל־נביאיך אלה ויהוה דבר עליך רעה׃
1Ki 22:24  ויגשׁ צדקיהו בן־כנענה ויכה את־מיכיהו על־הלחי ויאמר אי־זה עבר רוח־יהוה מאתי לדבר אותך׃
1Ki 22:25  ויאמר מיכיהו הנך ראה ביום ההוא אשׁר תבא חדר בחדר להחבה׃
1Ki 22:26  ויאמר מלך ישׂראל קח את־מיכיהו והשׁיבהו אל־אמן שׂר־העיר ואל־יואשׁ בן־המלך׃
1Ki 22:27  ואמרת כה אמר המלך שׂימו את־זה בית הכלא והאכילהו לחם לחץ ומים לחץ עד באי בשׁלום׃
1Ki 22:28  ויאמר מיכיהו אם־שׁוב תשׁוב בשׁלום לא־דבר יהוה בי ויאמר שׁמעו עמים כלם׃
1Ki 22:29  ויעל מלך־ישׂראל ויהושׁפט מלך־יהודה רמת גלעד׃
1Ki 22:30  ויאמר מלך ישׂראל אל־יהושׁפט התחפשׂ ובא במלחמה ואתה לבשׁ בגדיך ויתחפשׂ מלך ישׂראל ויבוא במלחמה׃
1Ki 22:31  ומלך ארם צוה את־שׂרי הרכב אשׁר־לו שׁלשׁים ושׁנים לאמר לא תלחמו את־קטן ואת־גדול כי אם־את־מלך ישׂראל לבדו׃
1Ki 22:32  ויהי כראות שׂרי הרכב את־יהושׁפט והמה אמרו אך מלך־ישׂראל הוא ויסרו עליו להלחם ויזעק יהושׁפט׃
1Ki 22:33  ויהי כראות שׂרי הרכב כי־לא־מלך ישׂראל הוא וישׁובו מאחריו׃
1Ki 22:34  ואישׁ משׁך בקשׁת לתמו ויכה את־מלך ישׂראל בין הדבקים ובין השׁרין ויאמר לרכבו הפך ידך והוציאני מן־המחנה כי החליתי׃
1Ki 22:35  ותעלה המלחמה ביום ההוא והמלך היה מעמד במרכבה נכח ארם וימת בערב ויצק דם־המכה אל־חיק הרכב׃
1Ki 22:36  ויעבר הרנה במחנה כבא השׁמשׁ לאמר אישׁ אל־עירו ואישׁ אל־ארצו׃
1Ki 22:37  וימת המלך ויבוא שׁמרון ויקברו את־המלך בשׁמרון׃
1Ki 22:38  וישׁטף את־הרכב על ברכת שׁמרון וילקו הכלבים את־דמו והזנות רחצו כדבר יהוה אשׁר דבר׃
1Ki 22:39  ויתר דברי אחאב וכל־אשׁר עשׂה ובית השׁן אשׁר בנה וכל־הערים אשׁר בנה הלוא־הם כתובים על־ספר דברי הימים למלכי ישׂראל׃
1Ki 22:40  וישׁכב אחאב עם־אבתיו וימלך אחזיהו בנו תחתיו׃
1Ki 22:41  ויהושׁפט בן־אסא מלך על־יהודה בשׁנת ארבע לאחאב מלך ישׂראל׃
1Ki 22:42  יהושׁפט בן־שׁלשׁים וחמשׁ שׁנה במלכו ועשׂרים וחמשׁ שׁנה מלך בירושׁלם ושׁם אמו עזובה בת־שׁלחי׃
1Ki 22:43  וילך בכל־דרך אסא אביו לא־סר ממנו לעשׂות הישׁר בעיני יהוה׃
1Ki 22:44  אך הבמות לא־סרו עוד העם מזבחים ומקטרים בבמות׃
1Ki 22:45  וישׁלם יהושׁפט עם־מלך ישׂראל׃
1Ki 22:46  ויתר דברי יהושׁפט וגבורתו אשׁר־עשׂה ואשׁר נלחם הלא־הם כתובים על־ספר דברי הימים למלכי יהודה׃
1Ki 22:47  ויתר הקדשׁ אשׁר נשׁאר בימי אסא אביו בער מן־הארץ׃
1Ki 22:48  ומלך אין באדום נצב מלך׃
1Ki 22:49  יהושׁפט עשׂר אניות תרשׁישׁ ללכת אופירה לזהב ולא הלך כי־נשׁברה אניות בעציון גבר׃
1Ki 22:50  אז אמר אחזיהו בן־אחאב אל־יהושׁפט ילכו עבדי עם־עבדיך באניות ולא אבה יהושׁפט׃
1Ki 22:51  וישׁכב יהושׁפט עם־אבתיו ויקבר עם־אבתיו בעיר דוד אביו וימלך יהורם בנו תחתיו׃
1Ki 22:52  אחזיהו בן־אחאב מלך על־ישׂראל בשׁמרון בשׁנת שׁבע עשׂרה ליהושׁפט מלך יהודה וימלך על־ישׂראל שׁנתים׃
1Ki 22:53  ויעשׂ הרע בעיני יהוה וילך בדרך אביו ובדרך אמו ובדרך ירבעם בן־נבט אשׁר החטיא את־ישׂראל׃
1Ki 22:54  ויעבד את־הבעל וישׁתחוה לו ויכעס את־יהוה אלהי ישׂראל ככל אשׁר־עשׂה אביו׃


\end{document}