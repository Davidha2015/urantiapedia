\begin{document}

\title{2 Kings}

2Ki 1:1  ויפשׁע מואב בישׂראל אחרי מות אחאב׃
2Ki 1:2  ויפל אחזיה בעד השׂבכה בעליתו אשׁר בשׁמרון ויחל וישׁלח מלאכים ויאמר אלהם לכו דרשׁו בבעל זבוב אלהי עקרון אם־אחיה מחלי זה׃
2Ki 1:3  ומלאך יהוה דבר אל־אליה התשׁבי קום עלה לקראת מלאכי מלך־שׁמרון ודבר אלהם המבלי אין־אלהים בישׂראל אתם הלכים לדרשׁ בבעל זבוב אלהי עקרון׃
2Ki 1:4  ולכן כה־אמר יהוה המטה אשׁר־עלית שׁם לא־תרד ממנה כי מות תמות וילך אליה׃
2Ki 1:5  וישׁובו המלאכים אליו ויאמר אליהם מה־זה שׁבתם׃
2Ki 1:6  ויאמרו אליו אישׁ עלה לקראתנו ויאמר אלינו לכו שׁובו אל־המלך אשׁר־שׁלח אתכם ודברתם אליו כה אמר יהוה המבלי אין־אלהים בישׂראל אתה שׁלח לדרשׁ בבעל זבוב אלהי עקרון לכן המטה אשׁר־עלית שׁם לא־תרד ממנה כי־מות תמות׃
2Ki 1:7  וידבר אלהם מה משׁפט האישׁ אשׁר עלה לקראתכם וידבר אליכם את־הדברים האלה׃
2Ki 1:8  ויאמרו אליו אישׁ בעל שׂער ואזור עור אזור במתניו ויאמר אליה התשׁבי הוא׃
2Ki 1:9  וישׁלח אליו שׂר־חמשׁים וחמשׁיו ויעל אליו והנה ישׁב על־ראשׁ ההר וידבר אליו אישׁ האלהים המלך דבר רדה׃
2Ki 1:10  ויענה אליהו וידבר אל־שׂר החמשׁים ואם־אישׁ אלהים אני תרד אשׁ מן־השׁמים ותאכל אתך ואת־חמשׁיך ותרד אשׁ מן־השׁמים ותאכל אתו ואת־חמשׁיו׃
2Ki 1:11  וישׁב וישׁלח אליו שׂר־חמשׁים אחר וחמשׁיו ויען וידבר אליו אישׁ האלהים כה־אמר המלך מהרה רדה׃
2Ki 1:12  ויען אליה וידבר אליהם אם־אישׁ האלהים אני תרד אשׁ מן־השׁמים ותאכל אתך ואת־חמשׁיך ותרד אשׁ־אלהים מן־השׁמים ותאכל אתו ואת־חמשׁיו׃
2Ki 1:13  וישׁב וישׁלח שׂר־חמשׁים שׁלשׁים וחמשׁיו ויעל ויבא שׂר־החמשׁים השׁלישׁי ויכרע על־ברכיו לנגד אליהו ויתחנן אליו וידבר אליו אישׁ האלהים תיקר־נא נפשׁי ונפשׁ עבדיך אלה חמשׁים בעיניך׃
2Ki 1:14  הנה ירדה אשׁ מן־השׁמים ותאכל את־שׁני שׂרי החמשׁים הראשׁנים ואת־חמשׁיהם ועתה תיקר נפשׁי בעיניך׃
2Ki 1:15  וידבר מלאך יהוה אל־אליהו רד אותו אל־תירא מפניו ויקם וירד אותו אל־המלך׃
2Ki 1:16  וידבר אליו כה־אמר יהוה יען אשׁר־שׁלחת מלאכים לדרשׁ בבעל זבוב אלהי עקרון המבלי אין־אלהים בישׂראל לדרשׁ בדברו לכן המטה אשׁר־עלית שׁם לא־תרד ממנה כי־מות תמות׃
2Ki 1:17  וימת כדבר יהוה אשׁר־דבר אליהו וימלך יהורם תחתיו בשׁנת שׁתים ליהורם בן־יהושׁפט מלך יהודה כי לא־היה לו בן׃
2Ki 1:18  ויתר דברי אחזיהו אשׁר עשׂה הלוא־המה כתובים על־ספר דברי הימים למלכי ישׂראל׃
2Ki 2:1  ויהי בהעלות יהוה את־אליהו בסערה השׁמים וילך אליהו ואלישׁע מן־הגלגל׃
2Ki 2:2  ויאמר אליהו אל־אלישׁע שׁב־נא פה כי יהוה שׁלחני עד־בית־אל ויאמר אלישׁע חי־יהוה וחי־נפשׁך אם־אעזבך וירדו בית־אל׃
2Ki 2:3  ויצאו בני־הנביאים אשׁר־בית־אל אל־אלישׁע ויאמרו אליו הידעת כי היום יהוה לקח את־אדניך מעל ראשׁך ויאמר גם־אני ידעתי החשׁו׃
2Ki 2:4  ויאמר לו אליהו אלישׁע שׁב־נא פה כי יהוה שׁלחני יריחו ויאמר חי־יהוה וחי־נפשׁך אם־אעזבך ויבאו יריחו׃
2Ki 2:5  ויגשׁו בני־הנביאים אשׁר־ביריחו אל־אלישׁע ויאמרו אליו הידעת כי היום יהוה לקח את־אדניך מעל ראשׁך ויאמר גם־אני ידעתי החשׁו׃
2Ki 2:6  ויאמר לו אליהו שׁב־נא פה כי יהוה שׁלחני הירדנה ויאמר חי־יהוה וחי־נפשׁך אם־אעזבך וילכו שׁניהם׃
2Ki 2:7  וחמשׁים אישׁ מבני הנביאים הלכו ויעמדו מנגד מרחוק ושׁניהם עמדו על־הירדן׃
2Ki 2:8  ויקח אליהו את־אדרתו ויגלם ויכה את־המים ויחצו הנה והנה ויעברו שׁניהם בחרבה׃
2Ki 2:9  ויהי כעברם ואליהו אמר אל־אלישׁע שׁאל מה אעשׂה־לך בטרם אלקח מעמך ויאמר אלישׁע ויהי־נא פי־שׁנים ברוחך אלי׃
2Ki 2:10  ויאמר הקשׁית לשׁאול אם־תראה אתי לקח מאתך יהי־לך כן ואם־אין לא יהיה׃
2Ki 2:11  ויהי המה הלכים הלוך ודבר והנה רכב־אשׁ וסוסי אשׁ ויפרדו בין שׁניהם ויעל אליהו בסערה השׁמים׃
2Ki 2:12  ואלישׁע ראה והוא מצעק אבי אבי רכב ישׂראל ופרשׁיו ולא ראהו עוד ויחזק בבגדיו ויקרעם לשׁנים קרעים׃
2Ki 2:13  וירם את־אדרת אליהו אשׁר נפלה מעליו וישׁב ויעמד על־שׂפת הירדן׃
2Ki 2:14  ויקח את־אדרת אליהו אשׁר־נפלה מעליו ויכה את־המים ויאמר איה יהוה אלהי אליהו אף־הוא ויכה את־המים ויחצו הנה והנה ויעבר אלישׁע׃
2Ki 2:15  ויראהו בני־הנביאים אשׁר־ביריחו מנגד ויאמרו נחה רוח אליהו על־אלישׁע ויבאו לקראתו וישׁתחוו־לו ארצה׃
2Ki 2:16  ויאמרו אליו הנה־נא ישׁ־את־עבדיך חמשׁים אנשׁים בני־חיל ילכו נא ויבקשׁו את־אדניך פן־נשׂאו רוח יהוה וישׁלכהו באחד ההרים או באחת הגיאות ויאמר לא תשׁלחו׃
2Ki 2:17  ויפצרו־בו עד־בשׁ ויאמר שׁלחו וישׁלחו חמשׁים אישׁ ויבקשׁו שׁלשׁה־ימים ולא מצאהו׃
2Ki 2:18  וישׁבו אליו והוא ישׁב ביריחו ויאמר אלהם הלוא־אמרתי אליכם אל־תלכו׃
2Ki 2:19  ויאמרו אנשׁי העיר אל־אלישׁע הנה־נא מושׁב העיר טוב כאשׁר אדני ראה והמים רעים והארץ משׁכלת׃
2Ki 2:20  ויאמר קחו־לי צלחית חדשׁה ושׂימו שׁם מלח ויקחו אליו׃
2Ki 2:21  ויצא אל־מוצא המים וישׁלך־שׁם מלח ויאמר כה־אמר יהוה רפאתי למים האלה לא־יהיה משׁם עוד מות ומשׁכלת׃
2Ki 2:22  וירפו המים עד היום הזה כדבר אלישׁע אשׁר דבר׃
2Ki 2:23  ויעל משׁם בית־אל והוא עלה בדרך ונערים קטנים יצאו מן־העיר ויתקלסו־בו ויאמרו לו עלה קרח עלה קרח׃
2Ki 2:24  ויפן אחריו ויראם ויקללם בשׁם יהוה ותצאנה שׁתים דבים מן־היער ותבקענה מהם ארבעים ושׁני ילדים׃
2Ki 2:25  וילך משׁם אל־הר הכרמל ומשׁם שׁב שׁמרון׃
2Ki 3:1  ויהורם בן־אחאב מלך על־ישׂראל בשׁמרון בשׁנת שׁמנה עשׂרה ליהושׁפט מלך יהודה וימלך שׁתים־עשׂרה שׁנה׃
2Ki 3:2  ויעשׂה הרע בעיני יהוה רק לא כאביו וכאמו ויסר את־מצבת הבעל אשׁר עשׂה אביו׃
2Ki 3:3  רק בחטאות ירבעם בן־נבט אשׁר־החטיא את־ישׂראל דבק לא־סר ממנה׃
2Ki 3:4  ומישׁע מלך־מואב היה נקד והשׁיב למלך־ישׂראל מאה־אלף כרים ומאה אלף אילים צמר׃
2Ki 3:5  ויהי כמות אחאב ויפשׁע מלך־מואב במלך ישׂראל׃
2Ki 3:6  ויצא המלך יהורם ביום ההוא משׁמרון ויפקד את־כל־ישׂראל׃
2Ki 3:7  וילך וישׁלח אל־יהושׁפט מלך־יהודה לאמר מלך מואב פשׁע בי התלך אתי אל־מואב למלחמה ויאמר אעלה כמוני כמוך כעמי כעמך כסוסי כסוסיך׃
2Ki 3:8  ויאמר אי־זה הדרך נעלה ויאמר דרך מדבר אדום׃
2Ki 3:9  וילך מלך ישׂראל ומלך־יהודה ומלך אדום ויסבו דרך שׁבעת ימים ולא־היה מים למחנה ולבהמה אשׁר ברגליהם׃
2Ki 3:10  ויאמר מלך ישׂראל אהה כי־קרא יהוה לשׁלשׁת המלכים האלה לתת אותם ביד־מואב׃
2Ki 3:11  ויאמר יהושׁפט האין פה נביא ליהוה ונדרשׁה את־יהוה מאותו ויען אחד מעבדי מלך־ישׂראל ויאמר פה אלישׁע בן־שׁפט אשׁר־יצק מים על־ידי אליהו׃
2Ki 3:12  ויאמר יהושׁפט ישׁ אותו דבר־יהוה וירדו אליו מלך ישׂראל ויהושׁפט ומלך אדום׃
2Ki 3:13  ויאמר אלישׁע אל־מלך ישׂראל מה־לי ולך לך אל־נביאי אביך ואל־נביאי אמך ויאמר לו מלך ישׂראל אל כי־קרא יהוה לשׁלשׁת המלכים האלה לתת אותם ביד־מואב׃
2Ki 3:14  ויאמר אלישׁע חי־יהוה צבאות אשׁר עמדתי לפניו כי לולי פני יהושׁפט מלך־יהודה אני נשׂא אם־אביט אליך ואם־אראך׃
2Ki 3:15  ועתה קחו־לי מנגן והיה כנגן המנגן ותהי עליו יד־יהוה׃
2Ki 3:16  ויאמר כה אמר יהוה עשׂה הנחל הזה גבים גבים׃
2Ki 3:17  כי־כה אמר יהוה לא־תראו רוח ולא־תראו גשׁם והנחל ההוא ימלא מים ושׁתיתם אתם ומקניכם ובהמתכם׃
2Ki 3:18  ונקל זאת בעיני יהוה ונתן את־מואב בידכם׃
2Ki 3:19  והכיתם כל־עיר מבצר וכל־עיר מבחור וכל־עץ טוב תפילו וכל־מעיני־מים תסתמו וכל החלקה הטובה תכאבו באבנים׃
2Ki 3:20  ויהי בבקר כעלות המנחה והנה־מים באים מדרך אדום ותמלא הארץ את־המים׃
2Ki 3:21  וכל־מואב שׁמעו כי־עלו המלכים להלחם בם ויצעקו מכל חגר חגרה ומעלה ויעמדו על־הגבול׃
2Ki 3:22  וישׁכימו בבקר והשׁמשׁ זרחה על־המים ויראו מואב מנגד את־המים אדמים כדם׃
2Ki 3:23  ויאמרו דם זה החרב נחרבו המלכים ויכו אישׁ את־רעהו ועתה לשׁלל מואב׃
2Ki 3:24  ויבאו אל־מחנה ישׂראל ויקמו ישׂראל ויכו את־מואב וינסו מפניהם ויבו־בה והכות את־מואב׃
2Ki 3:25  והערים יהרסו וכל־חלקה טובה ישׁליכו אישׁ־אבנו ומלאוה וכל־מעין־מים יסתמו וכל־עץ־טוב יפילו עד־השׁאיר אבניה בקיר חרשׂת ויסבו הקלעים ויכוה׃
2Ki 3:26  וירא מלך מואב כי־חזק ממנו המלחמה ויקח אותו שׁבע־מאות אישׁ שׁלף חרב להבקיע אל־מלך אדום ולא יכלו׃
2Ki 3:27  ויקח את־בנו הבכור אשׁר־ימלך תחתיו ויעלהו עלה על־החמה ויהי קצף־גדול על־ישׂראל ויסעו מעליו וישׁבו לארץ׃
2Ki 4:1  ואשׁה אחת מנשׁי בני־הנביאים צעקה אל־אלישׁע לאמר עבדך אישׁי מת ואתה ידעת כי עבדך היה ירא את־יהוה והנשׁה בא לקחת את־שׁני ילדי לו לעבדים׃
2Ki 4:2  ויאמר אליה אלישׁע מה אעשׂה־לך הגידי לי מה־ישׁ־לכי בבית ותאמר אין לשׁפחתך כל בבית כי אם־אסוך שׁמן׃
2Ki 4:3  ויאמר לכי שׁאלי־לך כלים מן־החוץ מאת כל־שׁכנכי כלים רקים אל־תמעיטי׃
2Ki 4:4  ובאת וסגרת הדלת בעדך ובעד־בניך ויצקת על כל־הכלים האלה והמלא תסיעי׃
2Ki 4:5  ותלך מאתו ותסגר הדלת בעדה ובעד בניה הם מגשׁים אליה והיא מיצקת׃
2Ki 4:6  ויהי כמלאת הכלים ותאמר אל־בנה הגישׁה אלי עוד כלי ויאמר אליה אין עוד כלי ויעמד השׁמן׃
2Ki 4:7  ותבא ותגד לאישׁ האלהים ויאמר לכי מכרי את־השׁמן ושׁלמי את־נשׁיכי ואת בניכי תחיי בנותר׃
2Ki 4:8  ויהי היום ויעבר אלישׁע אל־שׁונם ושׁם אשׁה גדולה ותחזק־בו לאכל־לחם ויהי מדי עברו יסר שׁמה לאכל־לחם׃
2Ki 4:9  ותאמר אל־אישׁה הנה־נא ידעתי כי אישׁ אלהים קדושׁ הוא עבר עלינו תמיד׃
2Ki 4:10  נעשׂה־נא עלית־קיר קטנה ונשׂים לו שׁם מטה ושׁלחן וכסא ומנורה והיה בבאו אלינו יסור שׁמה׃
2Ki 4:11  ויהי היום ויבא שׁמה ויסר אל־העליה וישׁכב־שׁמה׃
2Ki 4:12  ויאמר אל־גחזי נערו קרא לשׁונמית הזאת ויקרא־לה ותעמד לפניו׃
2Ki 4:13  ויאמר לו אמר־נא אליה הנה חרדת אלינו את־כל־החרדה הזאת מה לעשׂות לך הישׁ לדבר־לך אל־המלך או אל־שׂר הצבא ותאמר בתוך עמי אנכי ישׁבת׃
2Ki 4:14  ויאמר ומה לעשׂות לה ויאמר גיחזי אבל בן אין־לה ואישׁה זקן׃
2Ki 4:15  ויאמר קרא־לה ויקרא־לה ותעמד בפתח׃
2Ki 4:16  ויאמר למועד הזה כעת חיה אתי חבקת בן ותאמר אל־אדני אישׁ האלהים אל־תכזב בשׁפחתך׃
2Ki 4:17  ותהר האשׁה ותלד בן למועד הזה כעת חיה אשׁר־דבר אליה אלישׁע׃
2Ki 4:18  ויגדל הילד ויהי היום ויצא אל־אביו אל־הקצרים׃
2Ki 4:19  ויאמר אל־אביו ראשׁי ראשׁי ויאמר אל־הנער שׂאהו אל־אמו׃
2Ki 4:20  וישׂאהו ויביאהו אל־אמו וישׁב על־ברכיה עד־הצהרים וימת׃
2Ki 4:21  ותעל ותשׁכבהו על־מטת אישׁ האלהים ותסגר בעדו ותצא׃
2Ki 4:22  ותקרא אל־אישׁה ותאמר שׁלחה נא לי אחד מן־הנערים ואחת האתנות וארוצה עד־אישׁ האלהים ואשׁובה׃
2Ki 4:23  ויאמר מדוע אתי הלכתי אליו היום לא־חדשׁ ולא שׁבת ותאמר שׁלום׃
2Ki 4:24  ותחבשׁ האתון ותאמר אל־נערה נהג ולך אל־תעצר־לי לרכב כי אם־אמרתי לך׃
2Ki 4:25  ותלך ותבוא אל־אישׁ האלהים אל־הר הכרמל ויהי כראות אישׁ־האלהים אתה מנגד ויאמר אל־גיחזי נערו הנה השׁונמית הלז׃
2Ki 4:26  עתה רוץ־נא לקראתה ואמר־לה השׁלום לך השׁלום לאישׁך השׁלום לילד ותאמר שׁלום׃
2Ki 4:27  ותבא אל־אישׁ האלהים אל־ההר ותחזק ברגליו ויגשׁ גיחזי להדפה ויאמר אישׁ האלהים הרפה־לה כי־נפשׁה מרה־לה ויהוה העלים ממני ולא הגיד לי׃
2Ki 4:28  ותאמר השׁאלתי בן מאת אדני הלא אמרתי לא תשׁלה אתי׃
2Ki 4:29  ויאמר לגיחזי חגר מתניך וקח משׁענתי בידך ולך כי־תמצא אישׁ לא תברכנו וכי־יברכך אישׁ לא תעננו ושׂמת משׁענתי על־פני הנער׃
2Ki 4:30  ותאמר אם הנער חי־יהוה וחי־נפשׁך אם־אעזבך ויקם וילך אחריה׃
2Ki 4:31  וגחזי עבר לפניהם וישׂם את־המשׁענת על־פני הנער ואין קול ואין קשׁב וישׁב לקראתו ויגד־לו לאמר לא הקיץ הנער׃
2Ki 4:32  ויבא אלישׁע הביתה והנה הנער מת משׁכב על־מטתו׃
2Ki 4:33  ויבא ויסגר הדלת בעד שׁניהם ויתפלל אל־יהוה׃
2Ki 4:34  ויעל וישׁכב על־הילד וישׂם פיו על־פיו ועיניו על־עיניו וכפיו על־כפו ויגהר עליו ויחם בשׂר הילד׃
2Ki 4:35  וישׁב וילך בבית אחת הנה ואחת הנה ויעל ויגהר עליו ויזורר הנער עד־שׁבע פעמים ויפקח הנער את־עיניו׃
2Ki 4:36  ויקרא אל־גיחזי ויאמר קרא אל־השׁנמית הזאת ויקראה ותבוא אליו ויאמר שׂאי בנך׃
2Ki 4:37  ותבא ותפל על־רגליו ותשׁתחו ארצה ותשׂא את־בנה ותצא׃
2Ki 4:38  ואלישׁע שׁב הגלגלה והרעב בארץ ובני הנביאים ישׁבים לפניו ויאמר לנערו שׁפת הסיר הגדולה ובשׁל נזיד לבני הנביאים׃
2Ki 4:39  ויצא אחד אל־השׂדה ללקט ארת וימצא גפן שׂדה וילקט ממנו פקעת שׂדה מלא בגדו ויבא ויפלח אל־סיר הנזיד כי־לא ידעו׃
2Ki 4:40  ויצקו לאנשׁים לאכול ויהי כאכלם מהנזיד והמה צעקו ויאמרו מות בסיר אישׁ האלהים ולא יכלו לאכל׃
2Ki 4:41  ויאמר וקחו־קמח וישׁלך אל־הסיר ויאמר צק לעם ויאכלו ולא היה דבר רע בסיר׃
2Ki 4:42  ואישׁ בא מבעל שׁלשׁה ויבא לאישׁ האלהים לחם בכורים עשׂרים־לחם שׂערים וכרמל בצקלנו ויאמר תן לעם ויאכלו׃
2Ki 4:43  ויאמר משׁרתו מה אתן זה לפני מאה אישׁ ויאמר תן לעם ויאכלו כי כה אמר יהוה אכל והותר׃
2Ki 4:44  ויתן לפניהם ויאכלו ויותרו כדבר יהוה׃
2Ki 5:1  ונעמן שׂר־צבא מלך־ארם היה אישׁ גדול לפני אדניו ונשׂא פנים כי־בו נתן־יהוה תשׁועה לארם והאישׁ היה גבור חיל מצרע׃
2Ki 5:2  וארם יצאו גדודים וישׁבו מארץ ישׂראל נערה קטנה ותהי לפני אשׁת נעמן׃
2Ki 5:3  ותאמר אל־גברתה אחלי אדני לפני הנביא אשׁר בשׁמרון אז יאסף אתו מצרעתו׃
2Ki 5:4  ויבא ויגד לאדניו לאמר כזאת וכזאת דברה הנערה אשׁר מארץ ישׂראל׃
2Ki 5:5  ויאמר מלך־ארם לך־בא ואשׁלחה ספר אל־מלך ישׂראל וילך ויקח בידו עשׂר ככרי־כסף ושׁשׁת אלפים זהב ועשׂר חליפות בגדים׃
2Ki 5:6  ויבא הספר אל־מלך ישׂראל לאמר ועתה כבוא הספר הזה אליך הנה שׁלחתי אליך את־נעמן עבדי ואספתו מצרעתו׃
2Ki 5:7  ויהי כקרא מלך־ישׂראל את־הספר ויקרע בגדיו ויאמר האלהים אני להמית ולהחיות כי־זה שׁלח אלי לאסף אישׁ מצרעתו כי אך־דעו־נא וראו כי־מתאנה הוא לי׃
2Ki 5:8  ויהי כשׁמע אלישׁע אישׁ־האלהים כי־קרע מלך־ישׂראל את־בגדיו וישׁלח אל־המלך לאמר למה קרעת בגדיך יבא־נא אלי וידע כי ישׁ נביא בישׂראל׃
2Ki 5:9  ויבא נעמן בסוסו וברכבו ויעמד פתח־הבית לאלישׁע׃
2Ki 5:10  וישׁלח אליו אלישׁע מלאך לאמר הלוך ורחצת שׁבע־פעמים בירדן וישׁב בשׂרך לך וטהר׃
2Ki 5:11  ויקצף נעמן וילך ויאמר הנה אמרתי אלי יצא יצוא ועמד וקרא בשׁם־יהוה אלהיו והניף ידו אל־המקום ואסף המצרע׃
2Ki 5:12  הלא טוב אבנה ופרפר נהרות דמשׂק מכל מימי ישׂראל הלא־ארחץ בהם וטהרתי ויפן וילך בחמה׃
2Ki 5:13  ויגשׁו עבדיו וידברו אליו ויאמרו אבי דבר גדול הנביא דבר אליך הלוא תעשׂה ואף כי־אמר אליך רחץ וטהר׃
2Ki 5:14  וירד ויטבל בירדן שׁבע פעמים כדבר אישׁ האלהים וישׁב בשׂרו כבשׂר נער קטן ויטהר׃
2Ki 5:15  וישׁב אל־אישׁ האלהים הוא וכל־מחנהו ויבא ויעמד לפניו ויאמר הנה־נא ידעתי כי אין אלהים בכל־הארץ כי אם־בישׂראל ועתה קח־נא ברכה מאת עבדך׃
2Ki 5:16  ויאמר חי־יהוה אשׁר־עמדתי לפניו אם־אקח ויפצר־בו לקחת וימאן׃
2Ki 5:17  ויאמר נעמן ולא יתן־נא לעבדך משׂא צמד־פרדים אדמה כי לוא־יעשׂה עוד עבדך עלה וזבח לאלהים אחרים כי אם־ליהוה׃
2Ki 5:18  לדבר הזה יסלח יהוה לעבדך בבוא אדני בית־רמון להשׁתחות שׁמה והוא נשׁען על־ידי והשׁתחויתי בית רמן בהשׁתחויתי בית רמן יסלח־נא יהוה לעבדך בדבר הזה׃
2Ki 5:19  ויאמר לו לך לשׁלום וילך מאתו כברת־ארץ׃
2Ki 5:20  ויאמר גיחזי נער אלישׁע אישׁ־האלהים הנה חשׂך אדני את־נעמן הארמי הזה מקחת מידו את אשׁר־הביא חי־יהוה כי־אם־רצתי אחריו ולקחתי מאתו מאומה׃
2Ki 5:21  וירדף גיחזי אחרי נעמן ויראה נעמן רץ אחריו ויפל מעל המרכבה לקראתו ויאמר השׁלום׃
2Ki 5:22  ויאמר שׁלום אדני שׁלחני לאמר הנה עתה זה באו אלי שׁני־נערים מהר אפרים מבני הנביאים תנה־נא להם ככר־כסף ושׁתי חלפות בגדים׃
2Ki 5:23  ויאמר נעמן הואל קח ככרים ויפרץ־בו ויצר ככרים כסף בשׁני חרטים ושׁתי חלפות בגדים ויתן אל־שׁני נעריו וישׂאו לפניו׃
2Ki 5:24  ויבא אל־העפל ויקח מידם ויפקד בבית וישׁלח את־האנשׁים וילכו׃
2Ki 5:25  והוא־בא ויעמד אל־אדניו ויאמר אליו אלישׁע מאן גחזי ויאמר לא־הלך עבדך אנה ואנה׃
2Ki 5:26  ויאמר אליו לא־לבי הלך כאשׁר הפך־אישׁ מעל מרכבתו לקראתך העת לקחת את־הכסף ולקחת בגדים וזיתים וכרמים וצאן ובקר ועבדים ושׁפחות׃
2Ki 5:27  וצרעת נעמן תדבק־בך ובזרעך לעולם ויצא מלפניו מצרע כשׁלג׃
2Ki 6:1  ויאמרו בני־הנביאים אל־אלישׁע הנה־נא המקום אשׁר אנחנו ישׁבים שׁם לפניך צר ממנו׃
2Ki 6:2  נלכה־נא עד־הירדן ונקחה משׁם אישׁ קורה אחת ונעשׂה־לנו שׁם מקום לשׁבת שׁם ויאמר לכו׃
2Ki 6:3  ויאמר האחד הואל נא ולך את־עבדיך ויאמר אני אלך׃
2Ki 6:4  וילך אתם ויבאו הירדנה ויגזרו העצים׃
2Ki 6:5  ויהי האחד מפיל הקורה ואת־הברזל נפל אל־המים ויצעק ויאמר אהה אדני והוא שׁאול׃
2Ki 6:6  ויאמר אישׁ־האלהים אנה נפל ויראהו את־המקום ויקצב־עץ וישׁלך־שׁמה ויצף הברזל׃
2Ki 6:7  ויאמר הרם לך וישׁלח ידו ויקחהו׃
2Ki 6:8  ומלך ארם היה נלחם בישׂראל ויועץ אל־עבדיו לאמר אל־מקום פלני אלמני תחנתי׃
2Ki 6:9  וישׁלח אישׁ האלהים אל־מלך ישׂראל לאמר השׁמר מעבר המקום הזה כי־שׁם ארם נחתים׃
2Ki 6:10  וישׁלח מלך ישׂראל אל־המקום אשׁר אמר־לו אישׁ־האלהים והזהירה ונשׁמר שׁם לא אחת ולא שׁתים׃
2Ki 6:11  ויסער לב מלך־ארם על־הדבר הזה ויקרא אל־עבדיו ויאמר אליהם הלוא תגידו לי מי משׁלנו אל־מלך ישׂראל׃
2Ki 6:12  ויאמר אחד מעבדיו לוא אדני המלך כי־אלישׁע הנביא אשׁר בישׂראל יגיד למלך ישׂראל את־הדברים אשׁר תדבר בחדר משׁכבך׃
2Ki 6:13  ויאמר לכו וראו איכה הוא ואשׁלח ואקחהו ויגד־לו לאמר הנה בדתן׃
2Ki 6:14  וישׁלח־שׁמה סוסים ורכב וחיל כבד ויבאו לילה ויקפו על־העיר׃
2Ki 6:15  וישׁכם משׁרת אישׁ האלהים לקום ויצא והנה־חיל סובב את־העיר וסוס ורכב ויאמר נערו אליו אהה אדני איכה נעשׂה׃
2Ki 6:16  ויאמר אל־תירא כי רבים אשׁר אתנו מאשׁר אותם׃
2Ki 6:17  ויתפלל אלישׁע ויאמר יהוה פקח־נא את־עיניו ויראה ויפקח יהוה את־עיני הנער וירא והנה ההר מלא סוסים ורכב אשׁ סביבת אלישׁע׃
2Ki 6:18  וירדו אליו ויתפלל אלישׁע אל־יהוה ויאמר הך־נא את־הגוי־הזה בסנורים ויכם בסנורים כדבר אלישׁע׃
2Ki 6:19  ויאמר אלהם אלישׁע לא זה הדרך ולא זה העיר לכו אחרי ואוליכה אתכם אל־האישׁ אשׁר תבקשׁון וילך אותם שׁמרונה׃
2Ki 6:20  ויהי כבאם שׁמרון ויאמר אלישׁע יהוה פקח את־עיני־אלה ויראו ויפקח יהוה את־עיניהם ויראו והנה בתוך שׁמרון׃
2Ki 6:21  ויאמר מלך־ישׂראל אל־אלישׁע כראתו אותם האכה אכה אבי׃
2Ki 6:22  ויאמר לא תכה האשׁר שׁבית בחרבך ובקשׁתך אתה מכה שׂים לחם ומים לפניהם ויאכלו וישׁתו וילכו אל־אדניהם׃
2Ki 6:23  ויכרה להם כרה גדולה ויאכלו וישׁתו וישׁלחם וילכו אל־אדניהם ולא־יספו עוד גדודי ארם לבוא בארץ ישׂראל׃
2Ki 6:24  ויהי אחרי־כן ויקבץ בן־הדד מלך־ארם את־כל־מחנהו ויעל ויצר על־שׁמרון׃
2Ki 6:25  ויהי רעב גדול בשׁמרון והנה צרים עליה עד היות ראשׁ־חמור בשׁמנים כסף ורבע הקב חרייונים בחמשׁה־כסף׃
2Ki 6:26  ויהי מלך ישׂראל עבר על־החמה ואשׁה צעקה אליו לאמר הושׁיעה אדני המלך׃
2Ki 6:27  ויאמר אל־יושׁעך יהוה מאין אושׁיעך המן־הגרן או מן־היקב׃
2Ki 6:28  ויאמר־לה המלך מה־לך ותאמר האשׁה הזאת אמרה אלי תני את־בנך ונאכלנו היום ואת־בני נאכל מחר׃
2Ki 6:29  ונבשׁל את־בני ונאכלהו ואמר אליה ביום האחר תני את־בנך ונאכלנו ותחבא את־בנה׃
2Ki 6:30  ויהי כשׁמע המלך את־דברי האשׁה ויקרע את־בגדיו והוא עבר על־החמה וירא העם והנה השׂק על־בשׂרו מבית׃
2Ki 6:31  ויאמר כה־יעשׂה־לי אלהים וכה יוסף אם־יעמד ראשׁ אלישׁע בן־שׁפט עליו היום׃
2Ki 6:32  ואלישׁע ישׁב בביתו והזקנים ישׁבים אתו וישׁלח אישׁ מלפניו בטרם יבא המלאך אליו והוא אמר אל־הזקנים הראיתם כי־שׁלח בן־המרצח הזה להסיר את־ראשׁי ראו כבא המלאך סגרו הדלת ולחצתם אתו בדלת הלוא קול רגלי אדניו אחריו׃
2Ki 6:33  עודנו מדבר עמם והנה המלאך ירד אליו ויאמר הנה־זאת הרעה מאת יהוה מה־אוחיל ליהוה עוד׃
2Ki 7:1  ויאמר אלישׁע שׁמעו דבר־יהוה כה אמר יהוה כעת מחר סאה־סלת בשׁקל וסאתים שׂערים בשׁקל בשׁער שׁמרון׃
2Ki 7:2  ויען השׁלישׁ אשׁר־למלך נשׁען על־ידו את־אישׁ האלהים ויאמר הנה יהוה עשׂה ארבות בשׁמים היהיה הדבר הזה ויאמר הנכה ראה בעיניך ומשׁם לא תאכל׃
2Ki 7:3  וארבעה אנשׁים היו מצרעים פתח השׁער ויאמרו אישׁ אל־רעהו מה אנחנו ישׁבים פה עד־מתנו׃
2Ki 7:4  אם־אמרנו נבוא העיר והרעב בעיר ומתנו שׁם ואם־ישׁבנו פה ומתנו ועתה לכו ונפלה אל־מחנה ארם אם־יחינו נחיה ואם־ימיתנו ומתנו׃
2Ki 7:5  ויקומו בנשׁף לבוא אל־מחנה ארם ויבאו עד־קצה מחנה ארם והנה אין־שׁם אישׁ׃
2Ki 7:6  ואדני השׁמיע את־מחנה ארם קול רכב קול סוס קול חיל גדול ויאמרו אישׁ אל־אחיו הנה שׂכר־עלינו מלך ישׂראל את־מלכי החתים ואת־מלכי מצרים לבוא עלינו׃
2Ki 7:7  ויקומו וינוסו בנשׁף ויעזבו את־אהליהם ואת־סוסיהם ואת־חמריהם המחנה כאשׁר־היא וינסו אל־נפשׁם׃
2Ki 7:8  ויבאו המצרעים האלה עד־קצה המחנה ויבאו אל־אהל אחד ויאכלו וישׁתו וישׂאו משׁם כסף וזהב ובגדים וילכו ויטמנו וישׁבו ויבאו אל־אהל אחר וישׂאו משׁם וילכו ויטמנו׃
2Ki 7:9  ויאמרו אישׁ אל־רעהו לא־כן אנחנו עשׂים היום הזה יום־בשׂרה הוא ואנחנו מחשׁים וחכינו עד־אור הבקר ומצאנו עוון ועתה לכו ונבאה ונגידה בית המלך׃
2Ki 7:10  ויבאו ויקראו אל־שׁער העיר ויגידו להם לאמר באנו אל־מחנה ארם והנה אין־שׁם אישׁ וקול אדם כי אם־הסוס אסור והחמור אסור ואהלים כאשׁר־המה׃
2Ki 7:11  ויקרא השׁערים ויגידו בית המלך פנימה׃
2Ki 7:12  ויקם המלך לילה ויאמר אל־עבדיו אגידה־נא לכם את אשׁר־עשׂו לנו ארם ידעו כי־רעבים אנחנו ויצאו מן־המחנה להחבה בהשׂדה לאמר כי־יצאו מן־העיר ונתפשׂם חיים ואל־העיר נבא׃
2Ki 7:13  ויען אחד מעבדיו ויאמר ויקחו־נא חמשׁה מן־הסוסים הנשׁארים אשׁר נשׁארו־בה הנם ככל־ההמון ישׂראל אשׁר נשׁארו־בה הנם ככל־המון ישׂראל אשׁר־תמו ונשׁלחה ונראה׃
2Ki 7:14  ויקחו שׁני רכב סוסים וישׁלח המלך אחרי מחנה־ארם לאמר לכו וראו׃
2Ki 7:15  וילכו אחריהם עד־הירדן והנה כל־הדרך מלאה בגדים וכלים אשׁר־השׁליכו ארם בהחפזם וישׁבו המלאכים ויגדו למלך׃
2Ki 7:16  ויצא העם ויבזו את מחנה ארם ויהי סאה־סלת בשׁקל וסאתים שׂערים בשׁקל כדבר יהוה׃
2Ki 7:17  והמלך הפקיד את־השׁלישׁ אשׁר־נשׁען על־ידו על־השׁער וירמסהו העם בשׁער וימת כאשׁר דבר אישׁ האלהים אשׁר דבר ברדת המלך אליו׃
2Ki 7:18  ויהי כדבר אישׁ האלהים אל־המלך לאמר סאתים שׂערים בשׁקל וסאה־סלת בשׁקל יהיה כעת מחר בשׁער שׁמרון׃
2Ki 7:19  ויען השׁלישׁ את־אישׁ האלהים ויאמר והנה יהוה עשׂה ארבות בשׁמים היהיה כדבר הזה ויאמר הנך ראה בעיניך ומשׁם לא תאכל׃
2Ki 7:20  ויהי־לו כן וירמסו אתו העם בשׁער וימת׃
2Ki 8:1  ואלישׁע דבר אל־האשׁה אשׁר־החיה את־בנה לאמר קומי ולכי אתי וביתך וגורי באשׁר תגורי כי־קרא יהוה לרעב וגם־בא אל־הארץ שׁבע שׁנים׃
2Ki 8:2  ותקם האשׁה ותעשׂ כדבר אישׁ האלהים ותלך היא וביתה ותגר בארץ־פלשׁתים שׁבע שׁנים׃
2Ki 8:3  ויהי מקצה שׁבע שׁנים ותשׁב האשׁה מארץ פלשׁתים ותצא לצעק אל־המלך אל־ביתה ואל־שׂדה׃
2Ki 8:4  והמלך מדבר אל־גחזי נער אישׁ־האלהים לאמר ספרה־נא לי את כל־הגדלות אשׁר־עשׂה אלישׁע׃
2Ki 8:5  ויהי הוא מספר למלך את אשׁר־החיה את־המת והנה האשׁה אשׁר־החיה את־בנה צעקת אל־המלך על־ביתה ועל־שׂדה ויאמר גחזי אדני המלך זאת האשׁה וזה־בנה אשׁר־החיה אלישׁע׃
2Ki 8:6  וישׁאל המלך לאשׁה ותספר־לו ויתן־לה המלך סריס אחד לאמר השׁיב את־כל־אשׁר־לה ואת כל־תבואת השׂדה מיום עזבה את־הארץ ועד־עתה׃
2Ki 8:7  ויבא אלישׁע דמשׂק ובן־הדד מלך־ארם חלה ויגד־לו לאמר בא אישׁ האלהים עד־הנה׃
2Ki 8:8  ויאמר המלך אל־חזהאל קח בידך מנחה ולך לקראת אישׁ האלהים ודרשׁת את־יהוה מאותו לאמר האחיה מחלי זה׃
2Ki 8:9  וילך חזאל לקראתו ויקח מנחה בידו וכל־טוב דמשׂק משׂא ארבעים גמל ויבא ויעמד לפניו ויאמר בנך בן־הדד מלך־ארם שׁלחני אליך לאמר האחיה מחלי זה׃
2Ki 8:10  ויאמר אליו אלישׁע לך אמר־לא חיה תחיה והראני יהוה כי־מות ימות׃
2Ki 8:11  ויעמד את־פניו וישׂם עד־בשׁ ויבך אישׁ האלהים׃
2Ki 8:12  ויאמר חזאל מדוע אדני בכה ויאמר כי־ידעתי את אשׁר־תעשׂה לבני ישׂראל רעה מבצריהם תשׁלח באשׁ ובחריהם בחרב תהרג ועלליהם תרטשׁ והרתיהם תבקע׃
2Ki 8:13  ויאמר חזהאל כי מה עבדך הכלב כי יעשׂה הדבר הגדול הזה ויאמר אלישׁע הראני יהוה אתך מלך על־ארם׃
2Ki 8:14  וילך מאת אלישׁע ויבא אל־אדניו ויאמר לו מה־אמר לך אלישׁע ויאמר אמר לי חיה תחיה׃
2Ki 8:15  ויהי ממחרת ויקח המכבר ויטבל במים ויפרשׂ על־פניו וימת וימלך חזהאל תחתיו׃
2Ki 8:16  ובשׁנת חמשׁ ליורם בן־אחאב מלך ישׂראל ויהושׁפט מלך יהודה מלך יהורם בן־יהושׁפט מלך יהודה׃
2Ki 8:17  בן־שׁלשׁים ושׁתים שׁנה היה במלכו ושׁמנה שׁנה מלך בירושׁלם׃
2Ki 8:18  וילך בדרך מלכי ישׂראל כאשׁר עשׂו בית אחאב כי בת־אחאב היתה־לו לאשׁה ויעשׂ הרע בעיני יהוה׃
2Ki 8:19  ולא־אבה יהוה להשׁחית את־יהודה למען דוד עבדו כאשׁר אמר־לו לתת לו ניר לבניו כל־הימים׃
2Ki 8:20  בימיו פשׁע אדום מתחת יד־יהודה וימלכו עליהם מלך׃
2Ki 8:21  ויעבר יורם צעירה וכל־הרכב עמו ויהי־הוא קם לילה ויכה את־אדום הסביב אליו ואת שׂרי הרכב וינס העם לאהליו׃
2Ki 8:22  ויפשׁע אדום מתחת יד־יהודה עד היום הזה אז תפשׁע לבנה בעת ההיא׃
2Ki 8:23  ויתר דברי יורם וכל־אשׁר עשׂה הלוא־הם כתובים על־ספר דברי הימים למלכי יהודה׃
2Ki 8:24  וישׁכב יורם עם־אבתיו ויקבר עם־אבתיו בעיר דוד וימלך אחזיהו בנו תחתיו׃
2Ki 8:25  בשׁנת שׁתים־עשׂרה שׁנה ליורם בן־אחאב מלך ישׂראל מלך אחזיהו בן־יהורם מלך יהודה׃
2Ki 8:26  בן־עשׂרים ושׁתים שׁנה אחזיהו במלכו ושׁנה אחת מלך בירושׁלם ושׁם אמו עתליהו בת־עמרי מלך ישׂראל׃
2Ki 8:27  וילך בדרך בית אחאב ויעשׂ הרע בעיני יהוה כבית אחאב כי חתן בית־אחאב הוא׃
2Ki 8:28  וילך את־יורם בן־אחאב למלחמה עם־חזהאל מלך־ארם ברמת גלעד ויכו ארמים את־יורם׃
2Ki 8:29  וישׁב יורם המלך להתרפא ביזרעאל מן־המכים אשׁר יכהו ארמים ברמה בהלחמו את־חזהאל מלך ארם ואחזיהו בן־יהורם מלך יהודה ירד לראות את־יורם בן־אחאב ביזרעאל כי־חלה הוא׃
2Ki 9:1  ואלישׁע הנביא קרא לאחד מבני הנביאים ויאמר לו חגר מתניך וקח פך השׁמן הזה בידך ולך רמת גלעד׃
2Ki 9:2  ובאת שׁמה וראה־שׁם יהוא בן־יהושׁפט בן־נמשׁי ובאת והקמתו מתוך אחיו והביאת אתו חדר בחדר׃
2Ki 9:3  ולקחת פך־השׁמן ויצקת על־ראשׁו ואמרת כה־אמר יהוה משׁחתיך למלך אל־ישׂראל ופתחת הדלת ונסתה ולא תחכה׃
2Ki 9:4  וילך הנער הנער הנביא רמת גלעד׃
2Ki 9:5  ויבא והנה שׂרי החיל ישׁבים ויאמר דבר לי אליך השׂר ויאמר יהוא אל־מי מכלנו ויאמר אליך השׂר׃
2Ki 9:6  ויקם ויבא הביתה ויצק השׁמן אל־ראשׁו ויאמר לו כה־אמר יהוה אלהי ישׂראל משׁחתיך למלך אל־עם יהוה אל־ישׂראל׃
2Ki 9:7  והכיתה את־בית אחאב אדניך ונקמתי דמי עבדי הנביאים ודמי כל־עבדי יהוה מיד איזבל׃
2Ki 9:8  ואבד כל־בית אחאב והכרתי לאחאב משׁתין בקיר ועצור ועזוב בישׂראל׃
2Ki 9:9  ונתתי את־בית אחאב כבית ירבעם בן־נבט וכבית בעשׁא בן־אחיה׃
2Ki 9:10  ואת־איזבל יאכלו הכלבים בחלק יזרעאל ואין קבר ויפתח הדלת וינס׃
2Ki 9:11  ויהוא יצא אל־עבדי אדניו ויאמר לו השׁלום מדוע בא־המשׁגע הזה אליך ויאמר אליהם אתם ידעתם את־האישׁ ואת־שׂיחו׃
2Ki 9:12  ויאמרו שׁקר הגד־נא לנו ויאמר כזאת וכזאת אמר אלי לאמר כה אמר יהוה משׁחתיך למלך אל־ישׂראל׃
2Ki 9:13  וימהרו ויקחו אישׁ בגדו וישׂימו תחתיו אל־גרם המעלות ויתקעו בשׁופר ויאמרו מלך יהוא׃
2Ki 9:14  ויתקשׁר יהוא בן־יהושׁפט בן־נמשׁי אל־יורם ויורם היה שׁמר ברמת גלעד הוא וכל־ישׂראל מפני חזאל מלך־ארם׃
2Ki 9:15  וישׁב יהורם המלך להתרפא ביזרעאל מן־המכים אשׁר יכהו ארמים בהלחמו את־חזאל מלך ארם ויאמר יהוא אם־ישׁ נפשׁכם אל־יצא פליט מן־העיר ללכת לגיד ביזרעאל׃
2Ki 9:16  וירכב יהוא וילך יזרעאלה כי יורם שׁכב שׁמה ואחזיה מלך יהודה ירד לראות את־יורם׃
2Ki 9:17  והצפה עמד על־המגדל ביזרעאל וירא את־שׁפעת יהוא בבאו ויאמר שׁפעת אני ראה ויאמר יהורם קח רכב ושׁלח לקראתם ויאמר השׁלום׃
2Ki 9:18  וילך רכב הסוס לקראתו ויאמר כה־אמר המלך השׁלום ויאמר יהוא מה־לך ולשׁלום סב אל־אחרי ויגד הצפה לאמר בא־המלאך עד־הם ולא־שׁב׃
2Ki 9:19  וישׁלח רכב סוס שׁני ויבא אלהם ויאמר כה־אמר המלך שׁלום ויאמר יהוא מה־לך ולשׁלום סב אל־אחרי׃
2Ki 9:20  ויגד הצפה לאמר בא עד־אליהם ולא־שׁב והמנהג כמנהג יהוא בן־נמשׁי כי בשׁגעון ינהג׃
2Ki 9:21  ויאמר יהורם אסר ויאסר רכבו ויצא יהורם מלך־ישׂראל ואחזיהו מלך־יהודה אישׁ ברכבו ויצאו לקראת יהוא וימצאהו בחלקת נבות היזרעאלי׃
2Ki 9:22  ויהי כראות יהורם את־יהוא ויאמר השׁלום יהוא ויאמר מה השׁלום עד־זנוני איזבל אמך וכשׁפיה הרבים׃
2Ki 9:23  ויהפך יהורם ידיו וינס ויאמר אל־אחזיהו מרמה אחזיה׃
2Ki 9:24  ויהוא מלא ידו בקשׁת ויך את־יהורם בין זרעיו ויצא החצי מלבו ויכרע ברכבו׃
2Ki 9:25  ויאמר אל־בדקר שׁלשׁה שׂא השׁלכהו בחלקת שׂדה נבות היזרעאלי כי־זכר אני ואתה את רכבים צמדים אחרי אחאב אביו ויהוה נשׂא עליו את־המשׂא הזה׃
2Ki 9:26  אם־לא את־דמי נבות ואת־דמי בניו ראיתי אמשׁ נאם־יהוה ושׁלמתי לך בחלקה הזאת נאם־יהוה ועתה שׂא השׁלכהו בחלקה כדבר יהוה׃
2Ki 9:27  ואחזיה מלך־יהודה ראה וינס דרך בית הגן וירדף אחריו יהוא ויאמר גם־אתו הכהו אל־המרכבה במעלה־גור אשׁר את־יבלעם וינס מגדו וימת שׁם׃
2Ki 9:28  וירכבו אתו עבדיו ירושׁלמה ויקברו אתו בקברתו עם־אבתיו בעיר דוד׃
2Ki 9:29  ובשׁנת אחת עשׂרה שׁנה ליורם בן־אחאב מלך אחזיה על־יהודה׃
2Ki 9:30  ויבוא יהוא יזרעאלה ואיזבל שׁמעה ותשׂם בפוך עיניה ותיטב את־ראשׁה ותשׁקף בעד החלון׃
2Ki 9:31  ויהוא בא בשׁער ותאמר השׁלום זמרי הרג אדניו׃
2Ki 9:32  וישׂא פניו אל־החלון ויאמר מי אתי מי וישׁקיפו אליו שׁנים שׁלשׁה סריסים׃
2Ki 9:33  ויאמר שׁמטהו וישׁמטוה ויז מדמה אל־הקיר ואל־הסוסים וירמסנה׃
2Ki 9:34  ויבא ויאכל וישׁת ויאמר פקדו־נא את־הארורה הזאת וקברוה כי בת־מלך היא׃
2Ki 9:35  וילכו לקברה ולא־מצאו בה כי אם־הגלגלת והרגלים וכפות הידים׃
2Ki 9:36  וישׁבו ויגידו לו ויאמר דבר־יהוה הוא אשׁר דבר ביד־עבדו אליהו התשׁבי לאמר בחלק יזרעאל יאכלו הכלבים את־בשׂר איזבל׃
2Ki 9:37  והית נבלת איזבל כדמן על־פני השׂדה בחלק יזרעאל אשׁר לא־יאמרו זאת איזבל׃
2Ki 10:1  ולאחאב שׁבעים בנים בשׁמרון ויכתב יהוא ספרים וישׁלח שׁמרון אל־שׂרי יזרעאל הזקנים ואל־האמנים אחאב לאמר׃
2Ki 10:2  ועתה כבא הספר הזה אליכם ואתכם בני אדניכם ואתכם הרכב והסוסים ועיר מבצר והנשׁק׃
2Ki 10:3  וראיתם הטוב והישׁר מבני אדניכם ושׂמתם על־כסא אביו והלחמו על־בית אדניכם׃
2Ki 10:4  ויראו מאד מאד ויאמרו הנה שׁני המלכים לא עמדו לפניו ואיך נעמד אנחנו׃
2Ki 10:5  וישׁלח אשׁר־על־הבית ואשׁר על־העיר והזקנים והאמנים אל־יהוא לאמר עבדיך אנחנו וכל אשׁר־תאמר אלינו נעשׂה לא־נמליך אישׁ הטוב בעיניך עשׂה׃
2Ki 10:6  ויכתב אליהם ספר שׁנית לאמר אם־לי אתם ולקלי אתם שׁמעים קחו את־ראשׁי אנשׁי בני־אדניכם ובאו אלי כעת מחר יזרעאלה ובני המלך שׁבעים אישׁ את־גדלי העיר מגדלים אותם׃
2Ki 10:7  ויהי כבא הספר אליהם ויקחו את־בני המלך וישׁחטו שׁבעים אישׁ וישׂימו את־ראשׁיהם בדודים וישׁלחו אליו יזרעאלה׃
2Ki 10:8  ויבא המלאך ויגד־לו לאמר הביאו ראשׁי בני־המלך ויאמר שׂימו אתם שׁני צברים פתח השׁער עד־הבקר׃
2Ki 10:9  ויהי בבקר ויצא ויעמד ויאמר אל־כל־העם צדקים אתם הנה אני קשׁרתי על־אדני ואהרגהו ומי הכה את־כל־אלה׃
2Ki 10:10  דעו אפוא כי לא יפל מדבר יהוה ארצה אשׁר־דבר יהוה על־בית אחאב ויהוה עשׂה את אשׁר דבר ביד עבדו אליהו׃
2Ki 10:11  ויך יהוא את כל־הנשׁארים לבית־אחאב ביזרעאל וכל־גדליו ומידעיו וכהניו עד־בלתי השׁאיר־לו שׂריד׃
2Ki 10:12  ויקם ויבא וילך שׁמרון הוא בית־עקד הרעים בדרך׃
2Ki 10:13  ויהוא מצא את־אחי אחזיהו מלך־יהודה ויאמר מי אתם ויאמרו אחי אחזיהו אנחנו ונרד לשׁלום בני־המלך ובני הגבירה׃
2Ki 10:14  ויאמר תפשׂום חיים ויתפשׂום חיים וישׁחטום אל־בור בית־עקד ארבעים ושׁנים אישׁ ולא־השׁאיר אישׁ מהם׃
2Ki 10:15  וילך משׁם וימצא את־יהונדב בן־רכב לקראתו ויברכהו ויאמר אליו הישׁ את־לבבך ישׁר כאשׁר לבבי עם־לבבך ויאמר יהונדב ישׁ וישׁ תנה את־ידך ויתן ידו ויעלהו אליו אל־המרכבה׃
2Ki 10:16  ויאמר לכה אתי וראה בקנאתי ליהוה וירכבו אתו ברכבו׃
2Ki 10:17  ויבא שׁמרון ויך את־כל־הנשׁארים לאחאב בשׁמרון עד־השׁמידו כדבר יהוה אשׁר דבר אל־אליהו׃
2Ki 10:18  ויקבץ יהוא את־כל־העם ויאמר אלהם אחאב עבד את־הבעל מעט יהוא יעבדנו הרבה׃
2Ki 10:19  ועתה כל־נביאי הבעל כל־עבדיו וכל־כהניו קראו אלי אישׁ אל־יפקד כי זבח גדול לי לבעל כל אשׁר־יפקד לא יחיה ויהוא עשׂה בעקבה למען האביד את־עבדי הבעל׃
2Ki 10:20  ויאמר יהוא קדשׁו עצרה לבעל ויקראו׃
2Ki 10:21  וישׁלח יהוא בכל־ישׂראל ויבאו כל־עבדי הבעל ולא־נשׁאר אישׁ אשׁר לא־בא ויבאו בית הבעל וימלא בית־הבעל פה לפה׃
2Ki 10:22  ויאמר לאשׁר על־המלתחה הוצא לבושׁ לכל עבדי הבעל ויצא להם המלבושׁ׃
2Ki 10:23  ויבא יהוא ויהונדב בן־רכב בית הבעל ויאמר לעבדי הבעל חפשׂו וראו פן־ישׁ־פה עמכם מעבדי יהוה כי אם־עבדי הבעל לבדם׃
2Ki 10:24  ויבאו לעשׂות זבחים ועלות ויהוא שׂם־לו בחוץ שׁמנים אישׁ ויאמר האישׁ אשׁר־ימלט מן־האנשׁים אשׁר אני מביא על־ידיכם נפשׁו תחת נפשׁו׃
2Ki 10:25  ויהי ככלתו לעשׂות העלה ויאמר יהוא לרצים ולשׁלשׁים באו הכום אישׁ אל־יצא ויכום לפי־חרב וישׁלכו הרצים והשׁלשׁים וילכו עד־עיר בית־הבעל׃
2Ki 10:26  ויצאו את־מצבות בית־הבעל וישׂרפוה׃
2Ki 10:27  ויתצו את מצבת הבעל ויתצו את־בית הבעל וישׂמהו למחראות עד־היום׃
2Ki 10:28  וישׁמד יהוא את־הבעל מישׂראל׃
2Ki 10:29  רק חטאי ירבעם בן־נבט אשׁר החטיא את־ישׂראל לא־סר יהוא מאחריהם עגלי הזהב אשׁר בית־אל ואשׁר בדן׃
2Ki 10:30  ויאמר יהוה אל־יהוא יען אשׁר־הטיבת לעשׂות הישׁר בעיני ככל אשׁר בלבבי עשׂית לבית אחאב בני רבעים ישׁבו לך על־כסא ישׂראל׃
2Ki 10:31  ויהוא לא שׁמר ללכת בתורת־יהוה אלהי־ישׂראל בכל־לבבו לא סר מעל חטאות ירבעם אשׁר החטיא את־ישׂראל׃
2Ki 10:32  בימים ההם החל יהוה לקצות בישׂראל ויכם חזאל בכל־גבול ישׂראל׃
2Ki 10:33  מן־הירדן מזרח השׁמשׁ את כל־ארץ הגלעד הגדי והראובני והמנשׁי מערער אשׁר על־נחל ארנן והגלעד והבשׁן׃
2Ki 10:34  ויתר דברי יהוא וכל־אשׁר עשׂה וכל־גבורתו הלוא־הם כתובים על־ספר דברי הימים למלכי ישׂראל׃
2Ki 10:35  וישׁכב יהוא עם־אבתיו ויקברו אתו בשׁמרון וימלך יהואחז בנו תחתיו׃
2Ki 10:36  והימים אשׁר מלך יהוא על־ישׂראל עשׂרים ושׁמנה־שׁנה בשׁמרון׃
2Ki 11:1  ועתליה אם אחזיהו וראתה כי מת בנה ותקם ותאבד את כל־זרע הממלכה׃
2Ki 11:2  ותקח יהושׁבע בת־המלך־יורם אחות אחזיהו את־יואשׁ בן־אחזיה ותגנב אתו מתוך בני־המלך הממותתים אתו ואת־מינקתו בחדר המטות ויסתרו אתו מפני עתליהו ולא הומת׃
2Ki 11:3  ויהי אתה בית יהוה מתחבא שׁשׁ שׁנים ועתליה מלכת על־הארץ׃
2Ki 11:4  ובשׁנה השׁביעית שׁלח יהוידע ויקח את־שׂרי המאיות לכרי ולרצים ויבא אתם אליו בית יהוה ויכרת להם ברית וישׁבע אתם בבית יהוה וירא אתם את־בן־המלך׃
2Ki 11:5  ויצום לאמר זה הדבר אשׁר תעשׂון השׁלשׁית מכם באי השׁבת ושׁמרי משׁמרת בית המלך׃
2Ki 11:6  והשׁלשׁית בשׁער סור והשׁלשׁית בשׁער אחר הרצים ושׁמרתם את־משׁמרת הבית מסח׃
2Ki 11:7  ושׁתי הידות בכם כל יצאי השׁבת ושׁמרו את־משׁמרת בית־יהוה אל־המלך׃
2Ki 11:8  והקפתם על־המלך סביב אישׁ וכליו בידו והבא אל־השׂדרות יומת והיו את־המלך בצאתו ובבאו׃
2Ki 11:9  ויעשׂו שׂרי המאיות ככל אשׁר־צוה יהוידע הכהן ויקחו אישׁ את־אנשׁיו באי השׁבת עם יצאי השׁבת ויבאו אל־יהוידע הכהן׃
2Ki 11:10  ויתן הכהן לשׂרי המאיות את־החנית ואת־השׁלטים אשׁר למלך דוד אשׁר בבית יהוה׃
2Ki 11:11  ויעמדו הרצים אישׁ וכליו בידו מכתף הבית הימנית עד־כתף הבית השׂמאלית למזבח ולבית על־המלך סביב׃
2Ki 11:12  ויוצא את־בן־המלך ויתן עליו את־הנזר ואת־העדות וימלכו אתו וימשׁחהו ויכו־כף ויאמרו יחי המלך׃
2Ki 11:13  ותשׁמע עתליה את־קול הרצין העם ותבא אל־העם בית יהוה׃
2Ki 11:14  ותרא והנה המלך עמד על־העמוד כמשׁפט והשׂרים והחצצרות אל־המלך וכל־עם הארץ שׂמח ותקע בחצצרות ותקרע עתליה את־בגדיה ותקרא קשׁר קשׁר׃
2Ki 11:15  ויצו יהוידע הכהן את־שׂרי המיאות פקדי החיל ויאמר אליהם הוציאו אתה אל־מבית לשׂדרת והבא אחריה המת בחרב כי אמר הכהן אל־תומת בית יהוה׃
2Ki 11:16  וישׂמו לה ידים ותבוא דרך־מבוא הסוסים בית המלך ותומת שׁם׃
2Ki 11:17  ויכרת יהוידע את־הברית בין יהוה ובין המלך ובין העם להיות לעם ליהוה ובין המלך ובין העם׃
2Ki 11:18  ויבאו כל־עם הארץ בית־הבעל ויתצהו את־מזבחתו ואת־צלמיו שׁברו היטב ואת מתן כהן הבעל הרגו לפני המזבחות וישׂם הכהן פקדות על־בית יהוה׃
2Ki 11:19  ויקח את־שׂרי המאות ואת־הכרי ואת־הרצים ואת כל־עם הארץ וירידו את־המלך מבית יהוה ויבואו דרך־שׁער הרצים בית המלך וישׁב על־כסא המלכים׃
2Ki 11:20  וישׂמח כל־עם־הארץ והעיר שׁקטה ואת־עתליהו המיתו בחרב בית מלך׃
2Ki 12:1  בן־שׁבע שׁנים יהואשׁ במלכו׃
2Ki 12:2  בשׁנת־שׁבע ליהוא מלך יהואשׁ וארבעים שׁנה מלך בירושׁלם ושׁם אמו צביה מבאר שׁבע׃
2Ki 12:3  ויעשׂ יהואשׁ הישׁר בעיני יהוה כל־ימיו אשׁר הורהו יהוידע הכהן׃
2Ki 12:4  רק הבמות לא־סרו עוד העם מזבחים ומקטרים בבמות׃
2Ki 12:5  ויאמר יהואשׁ אל־הכהנים כל כסף הקדשׁים אשׁר־יובא בית־יהוה כסף עובר אישׁ כסף נפשׁות ערכו כל־כסף אשׁר יעלה על לב־אישׁ להביא בית יהוה׃
2Ki 12:6  יקחו להם הכהנים אישׁ מאת מכרו והם יחזקו את־בדק הבית לכל אשׁר־ימצא שׁם בדק׃
2Ki 12:7  ויהי בשׁנת עשׂרים ושׁלשׁ שׁנה למלך יהואשׁ לא־חזקו הכהנים את־בדק הבית׃
2Ki 12:8  ויקרא המלך יהואשׁ ליהוידע הכהן ולכהנים ויאמר אלהם מדוע אינכם מחזקים את־בדק הבית ועתה אל־תקחו־כסף מאת מכריכם כי־לבדק הבית תתנהו׃
2Ki 12:9  ויאתו הכהנים לבלתי קחת־כסף מאת העם ולבלתי חזק את־בדק הבית׃
2Ki 12:10  ויקח יהוידע הכהן ארון אחד ויקב חר בדלתו ויתן אתו אצל המזבח בימין בבוא־אישׁ בית יהוה ונתנו־שׁמה הכהנים שׁמרי הסף את־כל־הכסף המובא בית־יהוה׃
2Ki 12:11  ויהי כראותם כי־רב הכסף בארון ויעל ספר המלך והכהן הגדול ויצרו וימנו את־הכסף הנמצא בית־יהוה׃
2Ki 12:12  ונתנו את־הכסף המתכן על־יד עשׂי המלאכה הפקדים בית יהוה ויוציאהו לחרשׁי העץ ולבנים העשׂים בית יהוה׃
2Ki 12:13  ולגדרים ולחצבי האבן ולקנות עצים ואבני מחצב לחזק את־בדק בית־יהוה ולכל אשׁר־יצא על־הבית לחזקה׃
2Ki 12:14  אך לא יעשׂה בית יהוה ספות כסף מזמרות מזרקות חצצרות כל־כלי זהב וכלי־כסף מן־הכסף המובא בית־יהוה׃
2Ki 12:15  כי־לעשׂי המלאכה יתנהו וחזקו־בו את־בית יהוה׃
2Ki 12:16  ולא יחשׁבו את־האנשׁים אשׁר יתנו את־הכסף על־ידם לתת לעשׂי המלאכה כי באמנה הם עשׂים׃
2Ki 12:17  כסף אשׁם וכסף חטאות לא יובא בית יהוה לכהנים יהיו׃
2Ki 12:18  אז יעלה חזאל מלך ארם וילחם על־גת וילכדה וישׂם חזאל פניו לעלות על־ירושׁלם׃
2Ki 12:19  ויקח יהואשׁ מלך־יהודה את כל־הקדשׁים אשׁר־הקדישׁו יהושׁפט ויהורם ואחזיהו אבתיו מלכי יהודה ואת־קדשׁיו ואת כל־הזהב הנמצא באצרות בית־יהוה ובית המלך וישׁלח לחזאל מלך ארם ויעל מעל ירושׁלם׃
2Ki 12:20  ויתר דברי יואשׁ וכל־אשׁר עשׂה הלוא־הם כתובים על־ספר דברי הימים למלכי יהודה׃
2Ki 12:21  ויקמו עבדיו ויקשׁרו־קשׁר ויכו את־יואשׁ בית מלא היורד סלא׃
2Ki 12:22  ויוזבד בן־שׁמעת ויהוזבד בן־שׁמר עבדיו הכהו וימת ויקברו אתו עם־אבתיו בעיר דוד וימלך אמציה בנו תחתיו׃
2Ki 13:1  בשׁנת עשׂרים ושׁלשׁ שׁנה ליואשׁ בן־אחזיהו מלך יהודה מלך יהואחז בן־יהוא על־ישׂראל בשׁמרון שׁבע עשׂרה שׁנה׃
2Ki 13:2  ויעשׂ הרע בעיני יהוה וילך אחר חטאת ירבעם בן־נבט אשׁר־החטיא את־ישׂראל לא־סר ממנה׃
2Ki 13:3  ויחר־אף יהוה בישׂראל ויתנם ביד חזאל מלך־ארם וביד בן־הדד בן־חזאל כל־הימים׃
2Ki 13:4  ויחל יהואחז את־פני יהוה וישׁמע אליו יהוה כי ראה את־לחץ ישׂראל כי־לחץ אתם מלך ארם׃
2Ki 13:5  ויתן יהוה לישׂראל מושׁיע ויצאו מתחת יד־ארם וישׁבו בני־ישׂראל באהליהם כתמול שׁלשׁום׃
2Ki 13:6  אך לא־סרו מחטאות בית־ירבעם אשׁר־החטי את־ישׂראל בה הלך וגם האשׁרה עמדה בשׁמרון׃
2Ki 13:7  כי לא השׁאיר ליהואחז עם כי אם־חמשׁים פרשׁים ועשׂרה רכב ועשׂרת אלפים רגלי כי אבדם מלך ארם וישׂמם כעפר לדשׁ׃
2Ki 13:8  ויתר דברי יהואחז וכל־אשׁר עשׂה וגבורתו הלוא־הם כתובים על־ספר דברי הימים למלכי ישׂראל׃
2Ki 13:9  וישׁכב יהואחז עם־אבתיו ויקברהו בשׁמרון וימלך יואשׁ בנו תחתיו׃
2Ki 13:10  בשׁנת שׁלשׁים ושׁבע שׁנה ליואשׁ מלך יהודה מלך יהואשׁ בן־יהואחז על־ישׂראל בשׁמרון שׁשׁ עשׂרה שׁנה׃
2Ki 13:11  ויעשׂה הרע בעיני יהוה לא סר מכל־חטאות ירבעם בן־נבט אשׁר־החטיא את־ישׂראל בה הלך׃
2Ki 13:12  ויתר דברי יואשׁ וכל־אשׁר עשׂה וגבורתו אשׁר נלחם עם אמציה מלך־יהודה הלוא־הם כתובים על־ספר דברי הימים למלכי ישׂראל׃
2Ki 13:13  וישׁכב יואשׁ עם־אבתיו וירבעם ישׁב על־כסאו ויקבר יואשׁ בשׁמרון עם מלכי ישׂראל׃
2Ki 13:14  ואלישׁע חלה את־חליו אשׁר ימות בו וירד אליו יואשׁ מלך־ישׂראל ויבך על־פניו ויאמר אבי אבי רכב ישׂראל ופרשׁיו׃
2Ki 13:15  ויאמר לו אלישׁע קח קשׁת וחצים ויקח אליו קשׁת וחצים׃
2Ki 13:16  ויאמר למלך ישׂראל הרכב ידך על־הקשׁת וירכב ידו וישׂם אלישׁע ידיו על־ידי המלך׃
2Ki 13:17  ויאמר פתח החלון קדמה ויפתח ויאמר אלישׁע ירה ויור ויאמר חץ־תשׁועה ליהוה וחץ תשׁועה בארם והכית את־ארם באפק עד־כלה׃
2Ki 13:18  ויאמר קח החצים ויקח ויאמר למלך־ישׂראל הך־ארצה ויך שׁלשׁ־פעמים ויעמד׃
2Ki 13:19  ויקצף עליו אישׁ האלהים ויאמר להכות חמשׁ או־שׁשׁ פעמים אז הכית את־ארם עד־כלה ועתה שׁלשׁ פעמים תכה את־ארם׃
2Ki 13:20  וימת אלישׁע ויקברהו וגדודי מואב יבאו בארץ בא שׁנה׃
2Ki 13:21  ויהי הם קברים אישׁ והנה ראו את־הגדוד וישׁליכו את־האישׁ בקבר אלישׁע וילך ויגע האישׁ בעצמות אלישׁע ויחי ויקם על־רגליו׃
2Ki 13:22  וחזאל מלך ארם לחץ את־ישׂראל כל ימי יהואחז׃
2Ki 13:23  ויחן יהוה אתם וירחמם ויפן אליהם למען בריתו את־אברהם יצחק ויעקב ולא אבה השׁחיתם ולא־השׁליכם מעל־פניו עד־עתה׃
2Ki 13:24  וימת חזאל מלך־ארם וימלך בן־הדד בנו תחתיו׃
2Ki 13:25  וישׁב יהואשׁ בן־יהואחז ויקח את־הערים מיד בן־הדד בן־חזאל אשׁר לקח מיד יהואחז אביו במלחמה שׁלשׁ פעמים הכהו יואשׁ וישׁב את־ערי ישׂראל׃
2Ki 14:1  בשׁנת שׁתים ליואשׁ בן־יואחז מלך ישׂראל מלך אמציהו בן־יואשׁ מלך יהודה׃
2Ki 14:2  בן־עשׂרים וחמשׁ שׁנה היה במלכו ועשׂרים ותשׁע שׁנה מלך בירושׁלם ושׁם אמו יהועדין מן־ירושׁלם׃
2Ki 14:3  ויעשׂ הישׁר בעיני יהוה רק לא כדוד אביו ככל אשׁר־עשׂה יואשׁ אביו עשׂה׃
2Ki 14:4  רק הבמות לא־סרו עוד העם מזבחים ומקטרים בבמות׃
2Ki 14:5  ויהי כאשׁר חזקה הממלכה בידו ויך את־עבדיו המכים את־המלך אביו׃
2Ki 14:6  ואת־בני המכים לא המית ככתוב בספר תורת־משׁה אשׁר־צוה יהוה לאמר לא־יומתו אבות על־בנים ובנים לא־יומתו על־אבות כי אם־אישׁ בחטאו ימות׃
2Ki 14:7  הוא־הכה את־אדום בגיא־המלח עשׂרת אלפים ותפשׂ את־הסלע במלחמה ויקרא את־שׁמה יקתאל עד היום הזה׃
2Ki 14:8  אז שׁלח אמציה מלאכים אל־יהואשׁ בן־יהואחז בן־יהוא מלך ישׂראל לאמר לכה נתראה פנים׃
2Ki 14:9  וישׁלח יהואשׁ מלך־ישׂראל אל־אמציהו מלך־יהודה לאמר החוח אשׁר בלבנון שׁלח אל־הארז אשׁר בלבנון לאמר תנה־את־בתך לבני לאשׁה ותעבר חית השׂדה אשׁר בלבנון ותרמס את־החוח׃
2Ki 14:10  הכה הכית את־אדום ונשׂאך לבך הכבד ושׁב בביתך ולמה תתגרה ברעה ונפלתה אתה ויהודה עמך׃
2Ki 14:11  ולא־שׁמע אמציהו ויעל יהואשׁ מלך־ישׂראל ויתראו פנים הוא ואמציהו מלך־יהודה בבית שׁמשׁ אשׁר ליהודה׃
2Ki 14:12  וינגף יהודה לפני ישׂראל וינסו אישׁ לאהלו׃
2Ki 14:13  ואת אמציהו מלך־יהודה בן־יהואשׁ בן־אחזיהו תפשׂ יהואשׁ מלך־ישׂראל בבית שׁמשׁ ויבאו ירושׁלם ויפרץ בחומת ירושׁלם בשׁער אפרים עד־שׁער הפנה ארבע מאות אמה׃
2Ki 14:14  ולקח את־כל־הזהב־והכסף ואת כל־הכלים הנמצאים בית־יהוה ובאצרות בית המלך ואת בני התערבות וישׁב שׁמרונה׃
2Ki 14:15  ויתר דברי יהואשׁ אשׁר עשׂה וגבורתו ואשׁר נלחם עם אמציהו מלך־יהודה הלא־הם כתובים על־ספר דברי הימים למלכי ישׂראל׃
2Ki 14:16  וישׁכב יהואשׁ עם־אבתיו ויקבר בשׁמרון עם מלכי ישׂראל וימלך ירבעם בנו תחתיו׃
2Ki 14:17  ויחי אמציהו בן־יואשׁ מלך יהודה אחרי מות יהואשׁ בן־יהואחז מלך ישׂראל חמשׁ עשׂרה שׁנה׃
2Ki 14:18  ויתר דברי אמציהו הלא־הם כתובים על־ספר דברי הימים למלכי יהודה׃
2Ki 14:19  ויקשׁרו עליו קשׁר בירושׁלם וינס לכישׁה וישׁלחו אחריו לכישׁה וימתהו שׁם׃
2Ki 14:20  וישׂאו אתו על־הסוסים ויקבר בירושׁלם עם־אבתיו בעיר דוד׃
2Ki 14:21  ויקחו כל־עם יהודה את־עזריה והוא בן־שׁשׁ עשׂרה שׁנה וימלכו אתו תחת אביו אמציהו׃
2Ki 14:22  הוא בנה את־אילת וישׁבה ליהודה אחרי שׁכב־המלך עם־אבתיו׃
2Ki 14:23  בשׁנת חמשׁ־עשׂרה שׁנה לאמציהו בן־יואשׁ מלך יהודה מלך ירבעם בן־יואשׁ מלך־ישׂראל בשׁמרון ארבעים ואחת שׁנה׃
2Ki 14:24  ויעשׂ הרע בעיני יהוה לא סר מכל־חטאות ירבעם בן־נבט אשׁר החטיא את־ישׂראל׃
2Ki 14:25  הוא השׁיב את־גבול ישׂראל מלבוא חמת עד־ים הערבה כדבר יהוה אלהי ישׂראל אשׁר דבר ביד־עבדו יונה בן־אמתי הנביא אשׁר מגת החפר׃
2Ki 14:26  כי־ראה יהוה את־עני ישׂראל מרה מאד ואפס עצור ואפס עזוב ואין עזר לישׂראל׃
2Ki 14:27  ולא־דבר יהוה למחות את־שׁם ישׂראל מתחת השׁמים ויושׁיעם ביד ירבעם בן־יואשׁ׃
2Ki 14:28  ויתר דברי ירבעם וכל־אשׁר עשׂה וגבורתו אשׁר־נלחם ואשׁר השׁיב את־דמשׂק ואת־חמת ליהודה בישׂראל הלא־הם כתובים על־ספר דברי הימים למלכי ישׂראל׃
2Ki 14:29  וישׁכב ירבעם עם־אבתיו עם מלכי ישׂראל וימלך זכריה בנו תחתיו׃
2Ki 15:1  בשׁנת עשׂרים ושׁבע שׁנה לירבעם מלך ישׂראל מלך עזריה בן־אמציה מלך יהודה׃
2Ki 15:2  בן־שׁשׁ עשׂרה שׁנה היה במלכו וחמשׁים ושׁתים שׁנה מלך בירושׁלם ושׁם אמו יכליהו מירושׁלם׃
2Ki 15:3  ויעשׂ הישׁר בעיני יהוה ככל אשׁר־עשׂה אמציהו אביו׃
2Ki 15:4  רק הבמות לא־סרו עוד העם מזבחים ומקטרים בבמות׃
2Ki 15:5  וינגע יהוה את־המלך ויהי מצרע עד־יום מתו וישׁב בבית החפשׁית ויותם בן־המלך על־הבית שׁפט את־עם הארץ׃
2Ki 15:6  ויתר דברי עזריהו וכל־אשׁר עשׂה הלא־הם כתובים על־ספר דברי הימים למלכי יהודה׃
2Ki 15:7  וישׁכב עזריה עם־אבתיו ויקברו אתו עם־אבתיו בעיר דוד וימלך יותם בנו תחתיו׃
2Ki 15:8  בשׁנת שׁלשׁים ושׁמנה שׁנה לעזריהו מלך יהודה מלך זכריהו בן־ירבעם על־ישׂראל בשׁמרון שׁשׁה חדשׁים׃
2Ki 15:9  ויעשׂ הרע בעיני יהוה כאשׁר עשׂו אבתיו לא סר מחטאות ירבעם בן־נבט אשׁר החטיא את־ישׂראל׃
2Ki 15:10  ויקשׁר עליו שׁלם בן־יבשׁ ויכהו קבל־עם וימיתהו וימלך תחתיו׃
2Ki 15:11  ויתר דברי זכריה הנם כתובים על־ספר דברי הימים למלכי ישׂראל׃
2Ki 15:12  הוא דבר־יהוה אשׁר דבר אל־יהוא לאמר בני רביעים ישׁבו לך על־כסא ישׂראל ויהי־כן׃
2Ki 15:13  שׁלום בן־יבישׁ מלך בשׁנת שׁלשׁים ותשׁע שׁנה לעזיה מלך יהודה וימלך ירח־ימים בשׁמרון׃
2Ki 15:14  ויעל מנחם בן־גדי מתרצה ויבא שׁמרון ויך את־שׁלום בן־יבישׁ בשׁמרון וימיתהו וימלך תחתיו׃
2Ki 15:15  ויתר דברי שׁלום וקשׁרו אשׁר קשׁר הנם כתבים על־ספר דברי הימים למלכי ישׂראל׃
2Ki 15:16  אז יכה־מנחם את־תפסח ואת־כל־אשׁר־בה ואת־גבוליה מתרצה כי לא פתח ויך את כל־ההרותיה בקע׃
2Ki 15:17  בשׁנת שׁלשׁים ותשׁע שׁנה לעזריה מלך יהודה מלך מנחם בן־גדי על־ישׂראל עשׂר שׁנים בשׁמרון׃
2Ki 15:18  ויעשׂ הרע בעיני יהוה לא סר מעל חטאות ירבעם בן־נבט אשׁר־החטיא את־ישׂראל כל־ימיו׃
2Ki 15:19  בא פול מלך־אשׁור על־הארץ ויתן מנחם לפול אלף ככר־כסף להיות ידיו אתו להחזיק הממלכה בידו׃
2Ki 15:20  ויצא מנחם את־הכסף על־ישׂראל על כל־גבורי החיל לתת למלך אשׁור חמשׁים שׁקלים כסף לאישׁ אחד וישׁב מלך אשׁור ולא־עמד שׁם בארץ׃
2Ki 15:21  ויתר דברי מנחם וכל־אשׁר עשׂה הלוא־הם כתובים על־ספר דברי הימים למלכי ישׂראל׃
2Ki 15:22  וישׁכב מנחם עם־אבתיו וימלך פקחיה בנו תחתיו׃
2Ki 15:23  בשׁנת חמשׁים שׁנה לעזריה מלך יהודה מלך פקחיה בן־מנחם על־ישׂראל בשׁמרון שׁנתים׃
2Ki 15:24  ויעשׂ הרע בעיני יהוה לא סר מחטאות ירבעם בן־נבט אשׁר החטיא את־ישׂראל׃
2Ki 15:25  ויקשׁר עליו פקח בן־רמליהו שׁלישׁו ויכהו בשׁמרון בארמון בית־מלך את־ארגב ואת־האריה ועמו חמשׁים אישׁ מבני גלעדים וימיתהו וימלך תחתיו׃
2Ki 15:26  ויתר דברי פקחיה וכל־אשׁר עשׂה הנם כתובים על־ספר דברי הימים למלכי ישׂראל׃
2Ki 15:27  בשׁנת חמשׁים ושׁתים שׁנה לעזריה מלך יהודה מלך פקח בן־רמליהו על־ישׂראל בשׁמרון עשׂרים שׁנה׃
2Ki 15:28  ויעשׂ הרע בעיני יהוה לא סר מן־חטאות ירבעם בן־נבט אשׁר החטיא את־ישׂראל׃
2Ki 15:29  בימי פקח מלך־ישׂראל בא תגלת פלאסר מלך אשׁור ויקח את־עיון ואת־אבל בית־מעכה ואת־ינוח ואת־קדשׁ ואת־חצור ואת־הגלעד ואת־הגלילה כל ארץ נפתלי ויגלם אשׁורה׃
2Ki 15:30  ויקשׁר־קשׁר הושׁע בן־אלה על־פקח בן־רמליהו ויכהו וימיתהו וימלך תחתיו בשׁנת עשׂרים ליותם בן־עזיה׃
2Ki 15:31  ויתר דברי־פקח וכל־אשׁר עשׂה הנם כתובים על־ספר דברי הימים למלכי ישׂראל׃
2Ki 15:32  בשׁנת שׁתים לפקח בן־רמליהו מלך ישׂראל מלך יותם בן־עזיהו מלך יהודה׃
2Ki 15:33  בן־עשׂרים וחמשׁ שׁנה היה במלכו ושׁשׁ־עשׂרה שׁנה מלך בירושׁלם ושׁם אמו ירושׁא בת־צדוק׃
2Ki 15:34  ויעשׂ הישׁר בעיני יהוה ככל אשׁר־עשׂה עזיהו אביו עשׂה׃
2Ki 15:35  רק הבמות לא סרו עוד העם מזבחים ומקטרים בבמות הוא בנה את־שׁער בית־יהוה העליון׃
2Ki 15:36  ויתר דברי יותם אשׁר עשׂה הלא־הם כתובים על־ספר דברי הימים למלכי יהודה׃
2Ki 15:37  בימים ההם החל יהוה להשׁליח ביהודה רצין מלך ארם ואת פקח בן־רמליהו׃
2Ki 15:38  וישׁכב יותם עם־אבתיו ויקבר עם־אבתיו בעיר דוד אביו וימלך אחז בנו תחתיו׃
2Ki 16:1  בשׁנת שׁבע־עשׂרה שׁנה לפקח בן־רמליהו מלך אחז בן־יותם מלך יהודה׃
2Ki 16:2  בן־עשׂרים שׁנה אחז במלכו ושׁשׁ־עשׂרה שׁנה מלך בירושׁלם ולא־עשׂה הישׁר בעיני יהוה אלהיו כדוד אביו׃
2Ki 16:3  וילך בדרך מלכי ישׂראל וגם את־בנו העביר באשׁ כתעבות הגוים אשׁר הורישׁ יהוה אתם מפני בני ישׂראל׃
2Ki 16:4  ויזבח ויקטר בבמות ועל־הגבעות ותחת כל־עץ רענן׃
2Ki 16:5  אז יעלה רצין מלך־ארם ופקח בן־רמליהו מלך־ישׂראל ירושׁלם למלחמה ויצרו על־אחז ולא יכלו להלחם׃
2Ki 16:6  בעת ההיא השׁיב רצין מלך־ארם את־אילת לארם וינשׁל את־היהודים מאילות וארמים באו אילת וישׁבו שׁם עד היום הזה׃
2Ki 16:7  וישׁלח אחז מלאכים אל־תגלת פלסר מלך־אשׁור לאמר עבדך ובנך אני עלה והושׁעני מכף מלך־ארם ומכף מלך ישׂראל הקומים עלי׃
2Ki 16:8  ויקח אחז את־הכסף ואת־הזהב הנמצא בית יהוה ובאצרות בית המלך וישׁלח למלך־אשׁור שׁחד׃
2Ki 16:9  וישׁמע אליו מלך אשׁור ויעל מלך אשׁור אל־דמשׂק ויתפשׂה ויגלה קירה ואת־רצין המית׃
2Ki 16:10  וילך המלך אחז לקראת תגלת פלאסר מלך־אשׁור דומשׂק וירא את־המזבח אשׁר בדמשׂק וישׁלח המלך אחז אל־אוריה הכהן את־דמות המזבח ואת־תבניתו לכל־מעשׂהו׃
2Ki 16:11  ויבן אוריה הכהן את־המזבח ככל אשׁר־שׁלח המלך אחז מדמשׂק כן עשׂה אוריה הכהן עד־בוא המלך־אחז מדמשׂק׃
2Ki 16:12  ויבא המלך מדמשׂק וירא המלך את־המזבח ויקרב המלך על־המזבח ויעל עליו׃
2Ki 16:13  ויקטר את־עלתו ואת־מנחתו ויסך את־נסכו ויזרק את־דם־השׁלמים אשׁר־לו על־המזבח׃
2Ki 16:14  ואת המזבח הנחשׁת אשׁר לפני יהוה ויקרב מאת פני הבית מבין המזבח ומבין בית יהוה ויתן אתו על־ירך המזבח צפונה׃
2Ki 16:15  ויצוהו המלך־אחז את־אוריה הכהן לאמר על המזבח הגדול הקטר את־עלת־הבקר ואת־מנחת הערב ואת־עלת המלך ואת־מנחתו ואת עלת כל־עם הארץ ומנחתם ונסכיהם וכל־דם עלה וכל־דם־זבח עליו תזרק ומזבח הנחשׁת יהיה־לי לבקר׃
2Ki 16:16  ויעשׂ אוריה הכהן ככל אשׁר־צוה המלך אחז׃
2Ki 16:17  ויקצץ המלך אחז את־המסגרות המכנות ויסר מעליהם ואת־הכיר ואת־הים הורד מעל הבקר הנחשׁת אשׁר תחתיה ויתן אתו על מרצפת אבנים׃
2Ki 16:18  ואת־מיסך השׁבת אשׁר־בנו בבית ואת־מבוא המלך החיצונה הסב בית יהוה מפני מלך אשׁור׃
2Ki 16:19  ויתר דברי אחז אשׁר עשׂה הלא־הם כתובים על־ספר דברי הימים למלכי יהודה׃
2Ki 16:20  וישׁכב אחז עם־אבתיו ויקבר עם־אבתיו בעיר דוד וימלך חזקיהו בנו תחתיו׃
2Ki 17:1  בשׁנת שׁתים עשׂרה לאחז מלך יהודה מלך הושׁע בן־אלה בשׁמרון על־ישׂראל תשׁע שׁנים׃
2Ki 17:2  ויעשׂ הרע בעיני יהוה רק לא כמלכי ישׂראל אשׁר היו לפניו׃
2Ki 17:3  עליו עלה שׁלמנאסר מלך אשׁור ויהי־לו הושׁע עבד וישׁב לו מנחה׃
2Ki 17:4  וימצא מלך־אשׁור בהושׁע קשׁר אשׁר שׁלח מלאכים אל־סוא מלך־מצרים ולא־העלה מנחה למלך אשׁור כשׁנה בשׁנה ויעצרהו מלך אשׁור ויאסרהו בית כלא׃
2Ki 17:5  ויעל מלך־אשׁור בכל־הארץ ויעל שׁמרון ויצר עליה שׁלשׁ שׁנים׃
2Ki 17:6  בשׁנת התשׁיעית להושׁע לכד מלך־אשׁור את־שׁמרון ויגל את־ישׂראל אשׁורה וישׁב אתם בחלח ובחבור נהר גוזן וערי מדי׃
2Ki 17:7  ויהי כי־חטאו בני־ישׂראל ליהוה אלהיהם המעלה אתם מארץ מצרים מתחת יד פרעה מלך־מצרים וייראו אלהים אחרים׃
2Ki 17:8  וילכו בחקות הגוים אשׁר הורישׁ יהוה מפני בני ישׂראל ומלכי ישׂראל אשׁר עשׂו׃
2Ki 17:9  ויחפאו בני־ישׂראל דברים אשׁר לא־כן על־יהוה אלהיהם ויבנו להם במות בכל־עריהם ממגדל נוצרים עד־עיר מבצר׃
2Ki 17:10  ויצבו להם מצבות ואשׁרים על כל־גבעה גבהה ותחת כל־עץ רענן׃
2Ki 17:11  ויקטרו־שׁם בכל־במות כגוים אשׁר־הגלה יהוה מפניהם ויעשׂו דברים רעים להכעיס את־יהוה׃
2Ki 17:12  ויעבדו הגללים אשׁר אמר יהוה להם לא תעשׂו את־הדבר הזה׃
2Ki 17:13  ויעד יהוה בישׂראל וביהודה ביד כל־נביאו כל־חזה לאמר שׁבו מדרכיכם הרעים ושׁמרו מצותי חקותי ככל־התורה אשׁר צויתי את־אבתיכם ואשׁר שׁלחתי אליכם ביד עבדי הנביאים׃
2Ki 17:14  ולא שׁמעו ויקשׁו את־ערפם כערף אבותם אשׁר לא האמינו ביהוה אלהיהם׃
2Ki 17:15  וימאסו את־חקיו ואת־בריתו אשׁר כרת את־אבותם ואת עדותיו אשׁר העיד בם וילכו אחרי ההבל ויהבלו ואחרי הגוים אשׁר סביבתם אשׁר צוה יהוה אתם לבלתי עשׂות כהם׃
2Ki 17:16  ויעזבו את־כל־מצות יהוה אלהיהם ויעשׂו להם מסכה שׁנים עגלים ויעשׂו אשׁירה וישׁתחוו לכל־צבא השׁמים ויעבדו את־הבעל׃
2Ki 17:17  ויעבירו את־בניהם ואת־בנותיהם באשׁ ויקסמו קסמים וינחשׁו ויתמכרו לעשׂות הרע בעיני יהוה להכעיסו׃
2Ki 17:18  ויתאנף יהוה מאד בישׂראל ויסרם מעל פניו לא נשׁאר רק שׁבט יהודה לבדו׃
2Ki 17:19  גם־יהודה לא שׁמר את־מצות יהוה אלהיהם וילכו בחקות ישׂראל אשׁר עשׂו׃
2Ki 17:20  וימאס יהוה בכל־זרע ישׂראל ויענם ויתנם ביד־שׁסים עד אשׁר השׁליכם מפניו׃
2Ki 17:21  כי־קרע ישׂראל מעל בית דוד וימליכו את־ירבעם בן־נבט וידא ירבעם את־ישׂראל מאחרי יהוה והחטיאם חטאה גדולה׃
2Ki 17:22  וילכו בני ישׂראל בכל־חטאות ירבעם אשׁר עשׂה לא־סרו ממנה׃
2Ki 17:23  עד אשׁר־הסיר יהוה את־ישׂראל מעל פניו כאשׁר דבר ביד כל־עבדיו הנביאים ויגל ישׂראל מעל אדמתו אשׁורה עד היום הזה׃
2Ki 17:24  ויבא מלך־אשׁור מבבל ומכותה ומעוא ומחמת וספרוים וישׁב בערי שׁמרון תחת בני ישׂראל וירשׁו את־שׁמרון וישׁבו בעריה׃
2Ki 17:25  ויהי בתחלת שׁבתם שׁם לא יראו את־יהוה וישׁלח יהוה בהם את־האריות ויהיו הרגים בהם׃
2Ki 17:26  ויאמרו למלך אשׁור לאמר הגוים אשׁר הגלית ותושׁב בערי שׁמרון לא ידעו את־משׁפט אלהי הארץ וישׁלח־בם את־האריות והנם ממיתים אותם כאשׁר אינם ידעים את־משׁפט אלהי הארץ׃
2Ki 17:27  ויצו מלך־אשׁור לאמר הליכו שׁמה אחד מהכהנים אשׁר הגליתם משׁם וילכו וישׁבו שׁם וירם את־משׁפט אלהי הארץ׃
2Ki 17:28  ויבא אחד מהכהנים אשׁר הגלו משׁמרון וישׁב בבית־אל ויהי מורה אתם איך ייראו את־יהוה׃
2Ki 17:29  ויהיו עשׂים גוי גוי אלהיו ויניחו בבית הבמות אשׁר עשׂו השׁמרנים גוי גוי בעריהם אשׁר הם ישׁבים שׁם׃
2Ki 17:30  ואנשׁי בבל עשׂו את־סכות בנות ואנשׁי־כות עשׂו את־נרגל ואנשׁי חמת עשׂו את־אשׁימא׃
2Ki 17:31  והעוים עשׂו נבחז ואת־תרתק והספרוים שׂרפים את־בניהם באשׁ לאדרמלך וענמלך אלה ספרים׃
2Ki 17:32  ויהיו יראים את־יהוה ויעשׂו להם מקצותם כהני במות ויהיו עשׂים להם בבית הבמות׃
2Ki 17:33  את־יהוה היו יראים ואת־אלהיהם היו עבדים כמשׁפט הגוים אשׁר־הגלו אתם משׁם׃
2Ki 17:34  עד היום הזה הם עשׂים כמשׁפטים הראשׁנים אינם יראים את־יהוה ואינם עשׂים כחקתם וכמשׁפטם וכתורה וכמצוה אשׁר צוה יהוה את־בני יעקב אשׁר־שׂם שׁמו ישׂראל׃
2Ki 17:35  ויכרת יהוה אתם ברית ויצום לאמר לא תיראו אלהים אחרים ולא־תשׁתחוו להם ולא תעבדום ולא תזבחו להם׃
2Ki 17:36  כי אם־את־יהוה אשׁר העלה אתכם מארץ מצרים בכח גדול ובזרוע נטויה אתו תיראו ולו תשׁתחוו ולו תזבחו׃
2Ki 17:37  ואת־החקים ואת־המשׁפטים והתורה והמצוה אשׁר כתב לכם תשׁמרון לעשׂות כל־הימים ולא תיראו אלהים אחרים׃
2Ki 17:38  והברית אשׁר־כרתי אתכם לא תשׁכחו ולא תיראו אלהים אחרים׃
2Ki 17:39  כי אם־את־יהוה אלהיכם תיראו והוא יציל אתכם מיד כל־איביכם׃
2Ki 17:40  ולא שׁמעו כי אם־כמשׁפטם הראשׁון הם עשׂים׃
2Ki 17:41  ויהיו הגוים האלה יראים את־יהוה ואת־פסיליהם היו עבדים גם־בניהם ובני בניהם כאשׁר עשׂו אבתם הם עשׂים עד היום הזה׃
2Ki 18:1  ויהי בשׁנת שׁלשׁ להושׁע בן־אלה מלך ישׂראל מלך חזקיה בן־אחז מלך יהודה׃
2Ki 18:2  בן־עשׂרים וחמשׁ שׁנה היה במלכו ועשׂרים ותשׁע שׁנה מלך בירושׁלם ושׁם אמו אבי בת־זכריה׃
2Ki 18:3  ויעשׂ הישׁר בעיני יהוה ככל אשׁר־עשׂה דוד אביו׃
2Ki 18:4  הוא הסיר את־הבמות ושׁבר את־המצבת וכרת את־האשׁרה וכתת נחשׁ הנחשׁת אשׁר־עשׂה משׁה כי עד־הימים ההמה היו בני־ישׂראל מקטרים לו ויקרא־לו נחשׁתן׃
2Ki 18:5  ביהוה אלהי־ישׂראל בטח ואחריו לא־היה כמהו בכל מלכי יהודה ואשׁר היו לפניו׃
2Ki 18:6  וידבק ביהוה לא־סר מאחריו וישׁמר מצותיו אשׁר־צוה יהוה את־משׁה׃
2Ki 18:7  והיה יהוה עמו בכל אשׁר־יצא ישׂכיל וימרד במלך־אשׁור ולא עבדו׃
2Ki 18:8  הוא־הכה את־פלשׁתים עד־עזה ואת־גבוליה ממגדל נוצרים עד־עיר מבצר׃
2Ki 18:9  ויהי בשׁנה הרביעית למלך חזקיהו היא השׁנה השׁביעית להושׁע בן־אלה מלך ישׂראל עלה שׁלמנאסר מלך־אשׁור על־שׁמרון ויצר עליה׃
2Ki 18:10  וילכדה מקצה שׁלשׁ שׁנים בשׁנת־שׁשׁ לחזקיה היא שׁנת־תשׁע להושׁע מלך ישׂראל נלכדה שׁמרון׃
2Ki 18:11  ויגל מלך־אשׁור את־ישׂראל אשׁורה וינחם בחלח ובחבור נהר גוזן וערי מדי׃
2Ki 18:12  על אשׁר לא־שׁמעו בקול יהוה אלהיהם ויעברו את־בריתו את כל־אשׁר צוה משׁה עבד יהוה ולא שׁמעו ולא עשׂו׃
2Ki 18:13  ובארבע עשׂרה שׁנה למלך חזקיה עלה סנחריב מלך־אשׁור על כל־ערי יהודה הבצרות ויתפשׂם׃
2Ki 18:14  וישׁלח חזקיה מלך־יהודה אל־מלך־אשׁור לכישׁה לאמר חטאתי שׁוב מעלי את אשׁר־תתן עלי אשׂא וישׂם מלך־אשׁור על־חזקיה מלך־יהודה שׁלשׁ מאות ככר־כסף ושׁלשׁים ככר זהב׃
2Ki 18:15  ויתן חזקיה את־כל־הכסף הנמצא בית־יהוה ובאצרות בית המלך׃
2Ki 18:16  בעת ההיא קצץ חזקיה את־דלתות היכל יהוה ואת־האמנות אשׁר צפה חזקיה מלך יהודה ויתנם למלך אשׁור׃
2Ki 18:17  וישׁלח מלך־אשׁור את־תרתן ואת־רב־סריס ואת־רב־שׁקה מן־לכישׁ אל־המלך חזקיהו בחיל כבד ירושׁלם ויעלו ויבאו ירושׁלם ויעלו ויבאו ויעמדו בתעלת הברכה העליונה אשׁר במסלת שׂדה כובס׃
2Ki 18:18  ויקראו אל־המלך ויצא אלהם אליקים בן־חלקיהו אשׁר על־הבית ושׁבנה הספר ויואח בן־אסף המזכיר׃
2Ki 18:19  ויאמר אלהם רב־שׁקה אמרו־נא אל־חזקיהו כה־אמר המלך הגדול מלך אשׁור מה הבטחון הזה אשׁר בטחת׃
2Ki 18:20  אמרת אך־דבר־שׂפתים עצה וגבורה למלחמה עתה על־מי בטחת כי מרדת בי׃
2Ki 18:21  עתה הנה בטחת לך על־משׁענת הקנה הרצוץ הזה על־מצרים אשׁר יסמך אישׁ עליו ובא בכפו ונקבה כן פרעה מלך־מצרים לכל־הבטחים עליו׃
2Ki 18:22  וכי־תאמרון אלי אל־יהוה אלהינו בטחנו הלוא־הוא אשׁר הסיר חזקיהו את־במתיו ואת־מזבחתיו ויאמר ליהודה ולירושׁלם לפני המזבח הזה תשׁתחוו בירושׁלם׃
2Ki 18:23  ועתה התערב נא את־אדני את־מלך אשׁור ואתנה לך אלפים סוסים אם־תוכל לתת לך רכבים עליהם׃
2Ki 18:24  ואיך תשׁיב את פני פחת אחד עבדי אדני הקטנים ותבטח לך על־מצרים לרכב ולפרשׁים׃
2Ki 18:25  עתה המבלעדי יהוה עליתי על־המקום הזה להשׁחתו יהוה אמר אלי עלה על־הארץ הזאת והשׁחיתה׃
2Ki 18:26  ויאמר אליקים בן־חלקיהו ושׁבנה ויואח אל־רב־שׁקה דבר־נא אל־עבדיך ארמית כי שׁמעים אנחנו ואל־תדבר עמנו יהודית באזני העם אשׁר על־החמה׃
2Ki 18:27  ויאמר אליהם רב־שׁקה העל אדניך ואליך שׁלחני אדני לדבר את־הדברים האלה הלא על־האנשׁים הישׁבים על־החמה לאכל את חריהם ולשׁתות את־שׁיניהם עמכם׃
2Ki 18:28  ויעמד רב־שׁקה ויקרא בקול־גדול יהודית וידבר ויאמר שׁמעו דבר־המלך הגדול מלך אשׁור׃
2Ki 18:29  כה אמר המלך אל־ישׁיא לכם חזקיהו כי־לא יוכל להציל אתכם מידו׃
2Ki 18:30  ואל־יבטח אתכם חזקיהו אל־יהוה לאמר הצל יצילנו יהוה ולא תנתן את־העיר הזאת ביד מלך אשׁור׃
2Ki 18:31  אל־תשׁמעו אל־חזקיהו כי כה אמר מלך אשׁור עשׂו־אתי ברכה וצאו אלי ואכלו אישׁ־גפנו ואישׁ תאנתו ושׁתו אישׁ מי־בורו׃
2Ki 18:32  עד־באי ולקחתי אתכם אל־ארץ כארצכם ארץ דגן ותירושׁ ארץ לחם וכרמים ארץ זית יצהר ודבשׁ וחיו ולא תמתו ואל־תשׁמעו אל־חזקיהו כי־יסית אתכם לאמר יהוה יצילנו׃
2Ki 18:33  ההצל הצילו אלהי הגוים אישׁ את־ארצו מיד מלך אשׁור׃
2Ki 18:34  איה אלהי חמת וארפד איה אלהי ספרוים הנע ועוה כי־הצילו את־שׁמרון מידי׃
2Ki 18:35  מי בכל־אלהי הארצות אשׁר־הצילו את־ארצם מידי כי־יציל יהוה את־ירושׁלם מידי׃
2Ki 18:36  והחרישׁו העם ולא־ענו אתו דבר כי־מצות המלך היא לאמר לא תענהו׃
2Ki 18:37  ויבא אליקים בן־חלקיה אשׁר־על־הבית ושׁבנא הספר ויואח בן־אסף המזכיר אל־חזקיהו קרועי בגדים ויגדו לו דברי רב־שׁקה׃
2Ki 19:1  ויהי כשׁמע המלך חזקיהו ויקרע את־בגדיו ויתכס בשׂק ויבא בית יהוה׃
2Ki 19:2  וישׁלח את־אליקים אשׁר־על־הבית ושׁבנא הספר ואת זקני הכהנים מתכסים בשׂקים אל־ישׁעיהו הנביא בן־אמוץ׃
2Ki 19:3  ויאמרו אליו כה אמר חזקיהו יום־צרה ותוכחה ונאצה היום הזה כי באו בנים עד־משׁבר וכח אין ללדה׃
2Ki 19:4  אולי ישׁמע יהוה אלהיך את כל־דברי רב־שׁקה אשׁר שׁלחו מלך־אשׁור אדניו לחרף אלהים חי והוכיח בדברים אשׁר שׁמע יהוה אלהיך ונשׂאת תפלה בעד השׁארית הנמצאה׃
2Ki 19:5  ויבאו עבדי המלך חזקיהו אל־ישׁעיהו׃
2Ki 19:6  ויאמר להם ישׁעיהו כה תאמרון אל־אדניכם כה אמר יהוה אל־תירא מפני הדברים אשׁר שׁמעת אשׁר גדפו נערי מלך־אשׁור אתי׃
2Ki 19:7  הנני נתן בו רוח ושׁמע שׁמועה ושׁב לארצו והפלתיו בחרב בארצו׃
2Ki 19:8  וישׁב רב־שׁקה וימצא את־מלך אשׁור נלחם על־לבנה כי שׁמע כי נסע מלכישׁ׃
2Ki 19:9  וישׁמע אל־תרהקה מלך־כושׁ לאמר הנה יצא להלחם אתך וישׁב וישׁלח מלאכים אל־חזקיהו לאמר׃
2Ki 19:10  כה תאמרון אל־חזקיהו מלך־יהודה לאמר אל־ישׁאך אלהיך אשׁר אתה בטח בו לאמר לא תנתן ירושׁלם ביד מלך אשׁור׃
2Ki 19:11  הנה אתה שׁמעת את אשׁר עשׂו מלכי אשׁור לכל־הארצות להחרימם ואתה תנצל׃
2Ki 19:12  ההצילו אתם אלהי הגוים אשׁר שׁחתו אבותי את־גוזן ואת־חרן ורצף ובני־עדן אשׁר בתלאשׂר׃
2Ki 19:13  איו מלך־חמת ומלך ארפד ומלך לעיר ספרוים הנע ועוה׃
2Ki 19:14  ויקח חזקיהו את־הספרים מיד המלאכים ויקראם ויעל בית יהוה ויפרשׂהו חזקיהו לפני יהוה׃
2Ki 19:15  ויתפלל חזקיהו לפני יהוה ויאמר יהוה אלהי ישׂראל ישׁב הכרבים אתה־הוא האלהים לבדך לכל ממלכות הארץ אתה עשׂית את־השׁמים ואת־הארץ׃
2Ki 19:16  הטה יהוה אזנך ושׁמע פקח יהוה עיניך וראה ושׁמע את דברי סנחריב אשׁר שׁלחו לחרף אלהים חי׃
2Ki 19:17  אמנם יהוה החריבו מלכי אשׁור את־הגוים ואת־ארצם׃
2Ki 19:18  ונתנו את־אלהיהם באשׁ כי לא אלהים המה כי אם־מעשׂה ידי־אדם עץ ואבן ויאבדום׃
2Ki 19:19  ועתה יהוה אלהינו הושׁיענו נא מידו וידעו כל־ממלכות הארץ כי אתה יהוה אלהים לבדך׃
2Ki 19:20  וישׁלח ישׁעיהו בן־אמוץ אל־חזקיהו לאמר כה־אמר יהוה אלהי ישׂראל אשׁר התפללת אלי אל־סנחרב מלך־אשׁור שׁמעתי׃
2Ki 19:21  זה הדבר אשׁר־דבר יהוה עליו בזה לך לעגה לך בתולת בת־ציון אחריך ראשׁ הניעה בת ירושׁלם׃
2Ki 19:22  את־מי חרפת וגדפת ועל־מי הרימות קול ותשׂא מרום עיניך על־קדושׁ ישׂראל׃
2Ki 19:23  ביד מלאכיך חרפת אדני ותאמר ברכב רכבי אני עליתי מרום הרים ירכתי לבנון ואכרת קומת ארזיו מבחור ברשׁיו ואבואה מלון קצה יער כרמלו׃
2Ki 19:24  אני קרתי ושׁתיתי מים זרים ואחרב בכף־פעמי כל יארי מצור׃
2Ki 19:25  הלא־שׁמעת למרחוק אתה עשׂיתי למימי קדם ויצרתיה עתה הביאתיה ותהי להשׁות גלים נצים ערים בצרות׃
2Ki 19:26  וישׁביהן קצרי־יד חתו ויבשׁו היו עשׂב שׂדה וירק דשׁא חציר גגות ושׁדפה לפני קמה׃
2Ki 19:27  ושׁבתך וצאתך ובאך ידעתי ואת התרגזך אלי׃
2Ki 19:28  יען התרגזך אלי ושׁאננך עלה באזני ושׂמתי חחי באפך ומתגי בשׂפתיך והשׁבתיך בדרך אשׁר־באת בה׃
2Ki 19:29  וזה־לך האות אכול השׁנה ספיח ובשׁנה השׁנית סחישׁ ובשׁנה השׁלישׁית זרעו וקצרו ונטעו כרמים ואכלו פרים׃
2Ki 19:30  ויספה פליטת בית־יהודה הנשׁארה שׁרשׁ למטה ועשׂה פרי למעלה׃
2Ki 19:31  כי מירושׁלם תצא שׁארית ופליטה מהר ציון קנאת יהוה תעשׂה־זאת׃
2Ki 19:32  לכן כה־אמר יהוה אל־מלך אשׁור לא יבא אל־העיר הזאת ולא־יורה שׁם חץ ולא־יקדמנה מגן ולא־ישׁפך עליה סללה׃
2Ki 19:33  בדרך אשׁר־יבא בה ישׁוב ואל־העיר הזאת לא יבא נאם־יהוה׃
2Ki 19:34  וגנותי אל־העיר הזאת להושׁיעה למעני ולמען דוד עבדי׃
2Ki 19:35  ויהי בלילה ההוא ויצא מלאך יהוה ויך במחנה אשׁור מאה שׁמונים וחמשׁה אלף וישׁכימו בבקר והנה כלם פגרים מתים׃
2Ki 19:36  ויסע וילך וישׁב סנחריב מלך־אשׁור וישׁב בנינוה׃
2Ki 19:37  ויהי הוא משׁתחוה בית נסרך אלהיו ואדרמלך ושׂראצר הכהו בחרב והמה נמלטו ארץ אררט וימלך אסר־חדן בנו תחתיו׃
2Ki 20:1  בימים ההם חלה חזקיהו למות ויבא אליו ישׁעיהו בן־אמוץ הנביא ויאמר אליו כה־אמר יהוה צו לביתך כי מת אתה ולא תחיה׃
2Ki 20:2  ויסב את־פניו אל־הקיר ויתפלל אל־יהוה לאמר׃
2Ki 20:3  אנה יהוה זכר־נא את אשׁר התהלכתי לפניך באמת ובלבב שׁלם והטוב בעיניך עשׂיתי ויבך חזקיהו בכי גדול׃
2Ki 20:4  ויהי ישׁעיהו לא יצא העיר התיכנה ודבר־יהוה היה אליו לאמר׃
2Ki 20:5  שׁוב ואמרת אל־חזקיהו נגיד־עמי כה־אמר יהוה אלהי דוד אביך שׁמעתי את־תפלתך ראיתי את־דמעתך הנני רפא לך ביום השׁלישׁי תעלה בית יהוה׃
2Ki 20:6  והספתי על־ימיך חמשׁ עשׂרה שׁנה ומכף מלך־אשׁור אצילך ואת העיר הזאת וגנותי על־העיר הזאת למעני ולמען דוד עבדי׃
2Ki 20:7  ויאמר ישׁעיהו קחו דבלת תאנים ויקחו וישׂימו על־השׁחין ויחי׃
2Ki 20:8  ויאמר חזקיהו אל־ישׁעיהו מה אות כי־ירפא יהוה לי ועליתי ביום השׁלישׁי בית יהוה׃
2Ki 20:9  ויאמר ישׁעיהו זה־לך האות מאת יהוה כי יעשׂה יהוה את־הדבר אשׁר דבר הלך הצל עשׂר מעלות אם־ישׁוב עשׂר מעלות׃
2Ki 20:10  ויאמר יחזקיהו נקל לצל לנטות עשׂר מעלות לא כי ישׁוב הצל אחרנית עשׂר מעלות׃
2Ki 20:11  ויקרא ישׁעיהו הנביא אל־יהוה וישׁב את־הצל במעלות אשׁר ירדה במעלות אחז אחרנית עשׂר מעלות׃
2Ki 20:12  בעת ההיא שׁלח בראדך בלאדן בן־בלאדן מלך־בבל ספרים ומנחה אל־חזקיהו כי שׁמע כי חלה חזקיהו׃
2Ki 20:13  וישׁמע עליהם חזקיהו ויראם את־כל־בית נכתה את־הכסף ואת־הזהב ואת־הבשׂמים ואת שׁמן הטוב ואת בית כליו ואת כל־אשׁר נמצא באוצרתיו לא־היה דבר אשׁר לא־הראם חזקיהו בביתו ובכל־ממשׁלתו׃
2Ki 20:14  ויבא ישׁעיהו הנביא אל־המלך חזקיהו ויאמר אליו מה אמרו האנשׁים האלה ומאין יבאו אליך ויאמר חזקיהו מארץ רחוקה באו מבבל׃
2Ki 20:15  ויאמר מה ראו בביתך ויאמר חזקיהו את כל־אשׁר בביתי ראו לא־היה דבר אשׁר לא־הראיתם באצרתי׃
2Ki 20:16  ויאמר ישׁעיהו אל־חזקיהו שׁמע דבר־יהוה׃
2Ki 20:17  הנה ימים באים ונשׂא כל־אשׁר בביתך ואשׁר אצרו אבתיך עד־היום הזה בבלה לא־יותר דבר אמר יהוה׃
2Ki 20:18  ומבניך אשׁר יצאו ממך אשׁר תוליד יקח והיו סריסים בהיכל מלך בבל׃
2Ki 20:19  ויאמר חזקיהו אל־ישׁעיהו טוב דבר־יהוה אשׁר דברת ויאמר הלוא אם־שׁלום ואמת יהיה בימי׃
2Ki 20:20  ויתר דברי חזקיהו וכל־גבורתו ואשׁר עשׂה את־הברכה ואת־התעלה ויבא את־המים העירה הלא־הם כתובים על־ספר דברי הימים למלכי יהודה׃
2Ki 20:21  וישׁכב חזקיהו עם־אבתיו וימלך מנשׁה בנו תחתיו׃
2Ki 21:1  בן־שׁתים עשׂרה שׁנה מנשׁה במלכו וחמשׁים וחמשׁ שׁנה מלך בירושׁלם ושׁם אמו חפצי־בה׃
2Ki 21:2  ויעשׂ הרע בעיני יהוה כתועבת הגוים אשׁר הורישׁ יהוה מפני בני ישׂראל׃
2Ki 21:3  וישׁב ויבן את־הבמות אשׁר אבד חזקיהו אביו ויקם מזבחת לבעל ויעשׂ אשׁרה כאשׁר עשׂה אחאב מלך ישׂראל וישׁתחו לכל־צבא השׁמים ויעבד אתם׃
2Ki 21:4  ובנה מזבחת בבית יהוה אשׁר אמר יהוה בירושׁלם אשׂים את־שׁמי׃
2Ki 21:5  ויבן מזבחות לכל־צבא השׁמים בשׁתי חצרות בית־יהוה׃
2Ki 21:6  והעביר את־בנו באשׁ ועונן ונחשׁ ועשׂה אוב וידענים הרבה לעשׂות הרע בעיני יהוה להכעיס׃
2Ki 21:7  וישׂם את־פסל האשׁרה אשׁר עשׂה בבית אשׁר אמר יהוה אל־דוד ואל־שׁלמה בנו בבית הזה ובירושׁלם אשׁר בחרתי מכל שׁבטי ישׂראל אשׂים את־שׁמי לעולם׃
2Ki 21:8  ולא אסיף להניד רגל ישׂראל מן־האדמה אשׁר נתתי לאבותם רק אם־ישׁמרו לעשׂות ככל אשׁר צויתים ולכל־התורה אשׁר־צוה אתם עבדי משׁה׃
2Ki 21:9  ולא שׁמעו ויתעם מנשׁה לעשׂות את־הרע מן־הגוים אשׁר השׁמיד יהוה מפני בני ישׂראל׃
2Ki 21:10  וידבר יהוה ביד־עבדיו הנביאים לאמר׃
2Ki 21:11  יען אשׁר עשׂה מנשׁה מלך־יהודה התעבות האלה הרע מכל אשׁר־עשׂו האמרי אשׁר לפניו ויחטא גם־את־יהודה בגלוליו׃
2Ki 21:12  לכן כה־אמר יהוה אלהי ישׂראל הנני מביא רעה על־ירושׁלם ויהודה אשׁר כל־שׁמעיו תצלנה שׁתי אזניו׃
2Ki 21:13  ונטיתי על־ירושׁלם את קו שׁמרון ואת־משׁקלת בית אחאב ומחיתי את־ירושׁלם כאשׁר־ימחה את־הצלחת מחה והפך על־פניה׃
2Ki 21:14  ונטשׁתי את שׁארית נחלתי ונתתים ביד איביהם והיו לבז ולמשׁסה לכל־איביהם׃
2Ki 21:15  יען אשׁר עשׂו את־הרע בעיני ויהיו מכעסים אתי מן־היום אשׁר יצאו אבותם ממצרים ועד היום הזה׃
2Ki 21:16  וגם דם נקי שׁפך מנשׁה הרבה מאד עד אשׁר־מלא את־ירושׁלם פה לפה לבד מחטאתו אשׁר החטיא את־יהודה לעשׂות הרע בעיני יהוה׃
2Ki 21:17  ויתר דברי מנשׁה וכל־אשׁר עשׂה וחטאתו אשׁר חטא הלא־הם כתובים על־ספר דברי הימים למלכי יהודה׃
2Ki 21:18  וישׁכב מנשׁה עם־אבתיו ויקבר בגן־ביתו בגן־עזא וימלך אמון בנו תחתיו׃
2Ki 21:19  בן־עשׂרים ושׁתים שׁנה אמון במלכו ושׁתים שׁנים מלך בירושׁלם ושׁם אמו משׁלמת בת־חרוץ מן־יטבה׃
2Ki 21:20  ויעשׂ הרע בעיני יהוה כאשׁר עשׂה מנשׁה אביו׃
2Ki 21:21  וילך בכל־הדרך אשׁר־הלך אביו ויעבד את־הגללים אשׁר עבד אביו וישׁתחו להם׃
2Ki 21:22  ויעזב את־יהוה אלהי אבתיו ולא הלך בדרך יהוה׃
2Ki 21:23  ויקשׁרו עבדי־אמון עליו וימיתו את־המלך בביתו׃
2Ki 21:24  ויך עם־הארץ את כל־הקשׁרים על־המלך אמון וימליכו עם־הארץ את־יאשׁיהו בנו תחתיו׃
2Ki 21:25  ויתר דברי אמון אשׁר עשׂה הלא־הם כתובים על־ספר דברי הימים למלכי יהודה׃
2Ki 21:26  ויקבר אתו בקברתו בגן־עזא וימלך יאשׁיהו בנו תחתיו׃
2Ki 22:1  בן־שׁמנה שׁנה יאשׁיהו במלכו ושׁלשׁים ואחת שׁנה מלך בירושׁלם ושׁם אמו ידידה בת־עדיה מבצקת׃
2Ki 22:2  ויעשׂ הישׁר בעיני יהוה וילך בכל־דרך דוד אביו ולא־סר ימין ושׂמאול׃
2Ki 22:3  ויהי בשׁמנה עשׂרה שׁנה למלך יאשׁיהו שׁלח המלך את־שׁפן בן־אצליהו בן־משׁלם הספר בית יהוה לאמר׃
2Ki 22:4  עלה אל־חלקיהו הכהן הגדול ויתם את־הכסף המובא בית יהוה אשׁר אספו שׁמרי הסף מאת העם׃
2Ki 22:5  ויתנה על־יד עשׂי המלאכה המפקדים בבית יהוה ויתנו אתו לעשׂי המלאכה אשׁר בבית יהוה לחזק בדק הבית׃
2Ki 22:6  לחרשׁים ולבנים ולגדרים ולקנות עצים ואבני מחצב לחזק את־הבית׃
2Ki 22:7  אך לא־יחשׁב אתם הכסף הנתן על־ידם כי באמונה הם עשׂים׃
2Ki 22:8  ויאמר חלקיהו הכהן הגדול על־שׁפן הספר ספר התורה מצאתי בבית יהוה ויתן חלקיה את־הספר אל־שׁפן ויקראהו׃
2Ki 22:9  ויבא שׁפן הספר אל־המלך וישׁב את־המלך דבר ויאמר התיכו עבדיך את־הכסף הנמצא בבית ויתנהו על־יד עשׂי המלאכה המפקדים בית יהוה׃
2Ki 22:10  ויגד שׁפן הספר למלך לאמר ספר נתן לי חלקיה הכהן ויקראהו שׁפן לפני המלך׃
2Ki 22:11  ויהי כשׁמע המלך את־דברי ספר התורה ויקרע את־בגדיו׃
2Ki 22:12  ויצו המלך את־חלקיה הכהן ואת־אחיקם בן־שׁפן ואת־עכבור בן־מיכיה ואת שׁפן הספר ואת עשׂיה עבד־המלך לאמר׃
2Ki 22:13  לכו דרשׁו את־יהוה בעדי ובעד־העם ובעד כל־יהודה על־דברי הספר הנמצא הזה כי־גדולה חמת יהוה אשׁר־היא נצתה בנו על אשׁר לא־שׁמעו אבתינו על־דברי הספר הזה לעשׂות ככל־הכתוב עלינו׃
2Ki 22:14  וילך חלקיהו הכהן ואחיקם ועכבור ושׁפן ועשׂיה אל־חלדה הנביאה אשׁת שׁלם בן־תקוה בן־חרחס שׁמר הבגדים והיא ישׁבת בירושׁלם במשׁנה וידברו אליה׃
2Ki 22:15  ותאמר אליהם כה־אמר יהוה אלהי ישׂראל אמרו לאישׁ אשׁר־שׁלח אתכם אלי׃
2Ki 22:16  כה אמר יהוה הנני מביא רעה אל־המקום הזה ועל־ישׁביו את כל־דברי הספר אשׁר קרא מלך יהודה׃
2Ki 22:17  תחת אשׁר עזבוני ויקטרו לאלהים אחרים למען הכעיסני בכל מעשׂה ידיהם ונצתה חמתי במקום הזה ולא תכבה׃
2Ki 22:18  ואל־מלך יהודה השׁלח אתכם לדרשׁ את־יהוה כה תאמרו אליו כה־אמר יהוה אלהי ישׂראל הדברים אשׁר שׁמעת׃
2Ki 22:19  יען רך־לבבך ותכנע מפני יהוה בשׁמעך אשׁר דברתי על־המקום הזה ועל־ישׁביו להיות לשׁמה ולקללה ותקרע את־בגדיך ותבכה לפני וגם אנכי שׁמעתי נאם־יהוה׃
2Ki 22:20  לכן הנני אספך על־אבתיך ונאספת אל־קברתיך בשׁלום ולא־תראינה עיניך בכל הרעה אשׁר־אני מביא על־המקום הזה וישׁיבו את־המלך דבר׃
2Ki 23:1  וישׁלח המלך ויאספו אליו כל־זקני יהודה וירושׁלם׃
2Ki 23:2  ויעל המלך בית־יהוה וכל־אישׁ יהודה וכל־ישׁבי ירושׁלם אתו והכהנים והנביאים וכל־העם למקטן ועד־גדול ויקרא באזניהם את־כל־דברי ספר הברית הנמצא בבית יהוה׃
2Ki 23:3  ויעמד המלך על־העמוד ויכרת את־הברית לפני יהוה ללכת אחר יהוה ולשׁמר מצותיו ואת־עדותיו ואת־חקתיו בכל־לב ובכל־נפשׁ להקים את־דברי הברית הזאת הכתבים על־הספר הזה ויעמד כל־העם בברית׃
2Ki 23:4  ויצו המלך את־חלקיהו הכהן הגדול ואת־כהני המשׁנה ואת־שׁמרי הסף להוציא מהיכל יהוה את כל־הכלים העשׂוים לבעל ולאשׁרה ולכל צבא השׁמים וישׂרפם מחוץ לירושׁלם בשׁדמות קדרון ונשׂא את־עפרם בית־אל׃
2Ki 23:5  והשׁבית את־הכמרים אשׁר נתנו מלכי יהודה ויקטר בבמות בערי יהודה ומסבי ירושׁלם ואת־המקטרים לבעל לשׁמשׁ ולירח ולמזלות ולכל צבא השׁמים׃
2Ki 23:6  ויצא את־האשׁרה מבית יהוה מחוץ לירושׁלם אל־נחל קדרון וישׂרף אתה בנחל קדרון וידק לעפר וישׁלך את־עפרה על־קבר בני העם׃
2Ki 23:7  ויתץ את־בתי הקדשׁים אשׁר בבית יהוה אשׁר הנשׁים ארגות שׁם בתים לאשׁרה׃
2Ki 23:8  ויבא את־כל־הכהנים מערי יהודה ויטמא את־הבמות אשׁר קטרו־שׁמה הכהנים מגבע עד־באר שׁבע ונתץ את־במות השׁערים אשׁר־פתח שׁער יהושׁע שׂר־העיר אשׁר־על־שׂמאול אישׁ בשׁער העיר׃
2Ki 23:9  אך לא יעלו כהני הבמות אל־מזבח יהוה בירושׁלם כי אם־אכלו מצות בתוך אחיהם׃
2Ki 23:10  וטמא את־התפת אשׁר בגי בני־הנם לבלתי להעביר אישׁ את־בנו ואת־בתו באשׁ למלך׃
2Ki 23:11  וישׁבת את־הסוסים אשׁר נתנו מלכי יהודה לשׁמשׁ מבא בית־יהוה אל־לשׁכת נתן־מלך הסריס אשׁר בפרורים ואת־מרכבות השׁמשׁ שׂרף באשׁ׃
2Ki 23:12  ואת־המזבחות אשׁר על־הגג עלית אחז אשׁר־עשׂו מלכי יהודה ואת־המזבחות אשׁר־עשׂה מנשׁה בשׁתי חצרות בית־יהוה נתץ המלך וירץ משׁם והשׁליך את־עפרם אל־נחל קדרון׃
2Ki 23:13  ואת־הבמות אשׁר על־פני ירושׁלם אשׁר מימין להר־המשׁחית אשׁר בנה שׁלמה מלך־ישׂראל לעשׁתרת שׁקץ צידנים ולכמושׁ שׁקץ מואב ולמלכם תועבת בני־עמון טמא המלך׃
2Ki 23:14  ושׁבר את־המצבות ויכרת את־האשׁרים וימלא את־מקומם עצמות אדם׃
2Ki 23:15  וגם את־המזבח אשׁר בבית־אל הבמה אשׁר עשׂה ירבעם בן־נבט אשׁר החטיא את־ישׂראל גם את־המזבח ההוא ואת־הבמה נתץ וישׂרף את־הבמה הדק לעפר ושׂרף אשׁרה׃
2Ki 23:16  ויפן יאשׁיהו וירא את־הקברים אשׁר־שׁם בהר וישׁלח ויקח את־העצמות מן־הקברים וישׂרף על־המזבח ויטמאהו כדבר יהוה אשׁר קרא אישׁ האלהים אשׁר קרא את־הדברים האלה׃
2Ki 23:17  ויאמר מה הציון הלז אשׁר אני ראה ויאמרו אליו אנשׁי העיר הקבר אישׁ־האלהים אשׁר־בא מיהודה ויקרא את־הדברים האלה אשׁר עשׂית על המזבח בית־אל׃
2Ki 23:18  ויאמר הניחו לו אישׁ אל־ינע עצמתיו וימלטו עצמתיו את עצמות הנביא אשׁר־בא משׁמרון׃
2Ki 23:19  וגם את־כל־בתי הבמות אשׁר בערי שׁמרון אשׁר עשׂו מלכי ישׂראל להכעיס הסיר יאשׁיהו ויעשׂ להם ככל־המעשׂים אשׁר עשׂה בבית־אל׃
2Ki 23:20  ויזבח את־כל־כהני הבמות אשׁר־שׁם על־המזבחות וישׂרף את־עצמות אדם עליהם וישׁב ירושׁלם׃
2Ki 23:21  ויצו המלך את־כל־העם לאמר עשׂו פסח ליהוה אלהיכם ככתוב על ספר הברית הזה׃
2Ki 23:22  כי לא נעשׂה כפסח הזה מימי השׁפטים אשׁר שׁפטו את־ישׂראל וכל ימי מלכי ישׂראל ומלכי יהודה׃
2Ki 23:23  כי אם־בשׁמנה עשׂרה שׁנה למלך יאשׁיהו נעשׂה הפסח הזה ליהוה בירושׁלם׃
2Ki 23:24  וגם את־האבות ואת־הידענים ואת־התרפים ואת־הגללים ואת כל־השׁקצים אשׁר נראו בארץ יהודה ובירושׁלם בער יאשׁיהו למען הקים את־דברי התורה הכתבים על־הספר אשׁר מצא חלקיהו הכהן בית יהוה׃
2Ki 23:25  וכמהו לא־היה לפניו מלך אשׁר־שׁב אל־יהוה בכל־לבבו ובכל־נפשׁו ובכל־מאדו ככל תורת משׁה ואחריו לא־קם כמהו׃
2Ki 23:26  אך לא־שׁב יהוה מחרון אפו הגדול אשׁר־חרה אפו ביהודה על כל־הכעסים אשׁר הכעיסו מנשׁה׃
2Ki 23:27  ויאמר יהוה גם את־יהודה אסיר מעל פני כאשׁר הסרתי את־ישׂראל ומאסתי את־העיר הזאת אשׁר־בחרתי את־ירושׁלם ואת־הבית אשׁר אמרתי יהיה שׁמי שׁם׃
2Ki 23:28  ויתר דברי יאשׁיהו וכל־אשׁר עשׂה הלא־הם כתובים על־ספר דברי הימים למלכי יהודה׃
2Ki 23:29  בימיו עלה פרעה נכה מלך־מצרים על־מלך אשׁור על־נהר־פרת וילך המלך יאשׁיהו לקראתו וימיתהו במגדו כראתו אתו׃
2Ki 23:30  וירכבהו עבדיו מת ממגדו ויבאהו ירושׁלם ויקברהו בקברתו ויקח עם־הארץ את־יהואחז בן־יאשׁיהו וימשׁחו אתו וימליכו אתו תחת אביו׃
2Ki 23:31  בן־עשׂרים ושׁלשׁ שׁנה יהואחז במלכו ושׁלשׁה חדשׁים מלך בירושׁלם ושׁם אמו חמוטל בת־ירמיהו מלבנה׃
2Ki 23:32  ויעשׂ הרע בעיני יהוה ככל אשׁר־עשׂו אבתיו׃
2Ki 23:33  ויאסרהו פרעה נכה ברבלה בארץ חמת במלך בירושׁלם ויתן־ענשׁ על־הארץ מאה ככר־כסף וככר זהב׃
2Ki 23:34  וימלך פרעה נכה את־אליקים בן־יאשׁיהו תחת יאשׁיהו אביו ויסב את־שׁמו יהויקים ואת־יהואחז לקח ויבא מצרים וימת שׁם׃
2Ki 23:35  והכסף והזהב נתן יהויקים לפרעה אך העריך את־הארץ לתת את־הכסף על־פי פרעה אישׁ כערכו נגשׂ את־הכסף ואת־הזהב את־עם הארץ לתת לפרעה נכה׃
2Ki 23:36  בן־עשׂרים וחמשׁ שׁנה יהויקים במלכו ואחת עשׂרה שׁנה מלך בירושׁלם ושׁם אמו זבידה בת־פדיה מן־רומה׃
2Ki 23:37  ויעשׂ הרע בעיני יהוה ככל אשׁר־עשׂו אבתיו׃
2Ki 24:1  בימיו עלה נבכדנאצר מלך בבל ויהי־לו יהויקים עבד שׁלשׁ שׁנים וישׁב וימרד־בו׃
2Ki 24:2  וישׁלח יהוה בו את־גדודי כשׂדים ואת־גדודי ארם ואת גדודי מואב ואת גדודי בני־עמון וישׁלחם ביהודה להאבידו כדבר יהוה אשׁר דבר ביד עבדיו הנביאים׃
2Ki 24:3  אך על־פי יהוה היתה ביהודה להסיר מעל פניו בחטאת מנשׁה ככל אשׁר עשׂה׃
2Ki 24:4  וגם דם־הנקי אשׁר שׁפך וימלא את־ירושׁלם דם נקי ולא־אבה יהוה לסלח׃
2Ki 24:5  ויתר דברי יהויקים וכל־אשׁר עשׂה הלא־הם כתובים על־ספר דברי הימים למלכי יהודה׃
2Ki 24:6  וישׁכב יהויקים עם־אבתיו וימלך יהויכין בנו תחתיו׃
2Ki 24:7  ולא־הסיף עוד מלך מצרים לצאת מארצו כי־לקח מלך בבל מנחל מצרים עד־נהר־פרת כל אשׁר היתה למלך מצרים׃
2Ki 24:8  בן־שׁמנה עשׂרה שׁנה יהויכין במלכו ושׁלשׁה חדשׁים מלך בירושׁלם ושׁם אמו נחשׁתא בת־אלנתן מירושׁלם׃
2Ki 24:9  ויעשׂ הרע בעיני יהוה ככל אשׁר־עשׂה אביו׃
2Ki 24:10  בעת ההיא עלה עבדי נבכדנאצר מלך־בבל ירושׁלם ותבא העיר במצור׃
2Ki 24:11  ויבא נבוכדנאצר מלך־בבל על־העיר ועבדיו צרים עליה׃
2Ki 24:12  ויצא יהויכין מלך־יהודה על־מלך בבל הוא ואמו ועבדיו ושׂריו וסריסיו ויקח אתו מלך בבל בשׁנת שׁמנה למלכו׃
2Ki 24:13  ויוצא משׁם את־כל־אוצרות בית יהוה ואוצרות בית המלך ויקצץ את־כל־כלי הזהב אשׁר עשׂה שׁלמה מלך־ישׂראל בהיכל יהוה כאשׁר דבר יהוה׃
2Ki 24:14  והגלה את־כל־ירושׁלם ואת־כל־השׂרים ואת כל־גבורי החיל עשׂרה אלפים גולה וכל־החרשׁ והמסגר לא נשׁאר זולת דלת עם־הארץ׃
2Ki 24:15  ויגל את־יהויכין בבלה ואת־אם המלך ואת־נשׁי המלך ואת־סריסיו ואת אולי הארץ הוליך גולה מירושׁלם בבלה׃
2Ki 24:16  ואת כל־אנשׁי החיל שׁבעת אלפים והחרשׁ והמסגר אלף הכל גבורים עשׂי מלחמה ויביאם מלך־בבל גולה בבלה׃
2Ki 24:17  וימלך מלך־בבל את־מתניה דדו תחתיו ויסב את־שׁמו צדקיהו׃
2Ki 24:18  בן־עשׂרים ואחת שׁנה צדקיהו במלכו ואחת עשׂרה שׁנה מלך בירושׁלם ושׁם אמו חמיטל בת־ירמיהו מלבנה׃
2Ki 24:19  ויעשׂ הרע בעיני יהוה ככל אשׁר־עשׂה יהויקים׃
2Ki 24:20  כי על־אף יהוה היתה בירושׁלם וביהודה עד־השׁלכו אתם מעל פניו וימרד צדקיהו במלך בבל׃
2Ki 25:1  ויהי בשׁנת התשׁיעית למלכו בחדשׁ העשׂירי בעשׂור לחדשׁ בא נבכדנאצר מלך־בבל הוא וכל־חילו על־ירושׁלם ויחן עליה ויבנו עליה דיק סביב׃
2Ki 25:2  ותבא העיר במצור עד עשׁתי עשׂרה שׁנה למלך צדקיהו׃
2Ki 25:3  בתשׁעה לחדשׁ ויחזק הרעב בעיר ולא־היה לחם לעם הארץ׃
2Ki 25:4  ותבקע העיר וכל־אנשׁי המלחמה הלילה דרך שׁער בין החמתים אשׁר על־גן המלך וכשׂדים על־העיר סביב וילך דרך הערבה׃
2Ki 25:5  וירדפו חיל־כשׂדים אחר המלך וישׂגו אתו בערבות ירחו וכל־חילו נפצו מעליו׃
2Ki 25:6  ויתפשׂו את־המלך ויעלו אתו אל־מלך בבל רבלתה וידברו אתו משׁפט׃
2Ki 25:7  ואת־בני צדקיהו שׁחטו לעיניו ואת־עיני צדקיהו עור ויאסרהו בנחשׁתים ויבאהו בבל׃
2Ki 25:8  ובחדשׁ החמישׁי בשׁבעה לחדשׁ היא שׁנת תשׁע־עשׂרה שׁנה למלך נבכדנאצר מלך־בבל בא נבוזראדן רב־טבחים עבד מלך־בבל ירושׁלם׃
2Ki 25:9  וישׂרף את־בית־יהוה ואת־בית המלך ואת כל־בתי ירושׁלם ואת־כל־בית גדול שׂרף באשׁ׃
2Ki 25:10  ואת־חומת ירושׁלם סביב נתצו כל־חיל כשׂדים אשׁר רב־טבחים׃
2Ki 25:11  ואת יתר העם הנשׁארים בעיר ואת־הנפלים אשׁר נפלו על־המלך בבל ואת יתר ההמון הגלה נבוזראדן רב־טבחים׃
2Ki 25:12  ומדלת הארץ השׁאיר רב־טבחים לכרמים וליגבים׃
2Ki 25:13  ואת־עמודי הנחשׁת אשׁר בית־יהוה ואת־המכנות ואת־ים הנחשׁת אשׁר בבית־יהוה שׁברו כשׂדים וישׂאו את־נחשׁתם בבלה׃
2Ki 25:14  ואת־הסירת ואת־היעים ואת־המזמרות ואת־הכפות ואת כל־כלי הנחשׁת אשׁר ישׁרתו־בם לקחו׃
2Ki 25:15  ואת־המחתות ואת־המזרקות אשׁר זהב זהב ואשׁר־כסף כסף לקח רב־טבחים׃
2Ki 25:16  העמודים שׁנים הים האחד והמכנות אשׁר־עשׂה שׁלמה לבית יהוה לא־היה משׁקל לנחשׁת כל־הכלים האלה׃
2Ki 25:17  שׁמנה עשׂרה אמה קומת העמוד האחד וכתרת עליו נחשׁת וקומת הכתרת שׁלשׁ אמה ושׂבכה ורמנים על־הכתרת סביב הכל נחשׁת וכאלה לעמוד השׁני על־השׂבכה׃
2Ki 25:18  ויקח רב־טבחים את־שׂריה כהן הראשׁ ואת־צפניהו כהן משׁנה ואת־שׁלשׁת שׁמרי הסף׃
2Ki 25:19  ומן־העיר לקח סריס אחד אשׁר־הוא פקיד על־אנשׁי המלחמה וחמשׁה אנשׁים מראי פני־המלך אשׁר נמצאו בעיר ואת הספר שׂר הצבא המצבא את־עם הארץ ושׁשׁים אישׁ מעם הארץ הנמצאים בעיר׃
2Ki 25:20  ויקח אתם נבוזראדן רב־טבחים וילך אתם על־מלך בבל רבלתה׃
2Ki 25:21  ויך אתם מלך בבל וימיתם ברבלה בארץ חמת ויגל יהודה מעל אדמתו׃
2Ki 25:22  והעם הנשׁאר בארץ יהודה אשׁר השׁאיר נבוכדנאצר מלך בבל ויפקד עליהם את־גדליהו בן־אחיקם בן־שׁפן׃
2Ki 25:23  וישׁמעו כל־שׂרי החילים המה והאנשׁים כי־הפקיד מלך־בבל את־גדליהו ויבאו אל־גדליהו המצפה וישׁמעאל בן־נתניה ויוחנן בן־קרח ושׂריה בן־תנחמת הנטפתי ויאזניהו בן־המעכתי המה ואנשׁיהם׃
2Ki 25:24  וישׁבע להם גדליהו ולאנשׁיהם ויאמר להם אל־תיראו מעבדי הכשׂדים שׁבו בארץ ועבדו את־מלך בבל ויטב לכם׃
2Ki 25:25  ויהי בחדשׁ השׁביעי בא ישׁמעאל בן־נתניה בן־אלישׁמע מזרע המלוכה ועשׂרה אנשׁים אתו ויכו את־גדליהו וימת ואת־היהודים ואת־הכשׂדים אשׁר־היו אתו במצפה׃
2Ki 25:26  ויקמו כל־העם מקטן ועד־גדול ושׂרי החילים ויבאו מצרים כי יראו מפני כשׂדים׃
2Ki 25:27  ויהי בשׁלשׁים ושׁבע שׁנה לגלות יהויכין מלך־יהודה בשׁנים עשׂר חדשׁ בעשׂרים ושׁבעה לחדשׁ נשׂא אויל מרדך מלך בבל בשׁנת מלכו את־ראשׁ יהויכין מלך־יהודה מבית כלא׃
2Ki 25:28  וידבר אתו טבות ויתן את־כסאו מעל כסא המלכים אשׁר אתו בבבל׃
2Ki 25:29  ושׁנא את בגדי כלאו ואכל לחם תמיד לפניו כל־ימי חייו׃
2Ki 25:30  וארחתו ארחת תמיד נתנה־לו מאת המלך דבר־יום ביומו כל ימי חיו׃


\end{document}