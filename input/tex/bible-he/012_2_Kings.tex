\begin{document}

\title{מלכים ב׳}


\chapter{1}

\par 1 ויפשׁע מואב בישׂראל אחרי מות אחאב׃
\par 2 ויפל אחזיה בעד השׂבכה בעליתו אשׁר בשׁמרון ויחל וישׁלח מלאכים ויאמר אלהם לכו דרשׁו בבעל זבוב אלהי עקרון אם־אחיה מחלי זה׃
\par 3 ומלאך יהוה דבר אל־אליה התשׁבי קום עלה לקראת מלאכי מלך־שׁמרון ודבר אלהם המבלי אין־אלהים בישׂראל אתם הלכים לדרשׁ בבעל זבוב אלהי עקרון׃
\par 4 ולכן כה־אמר יהוה המטה אשׁר־עלית שׁם לא־תרד ממנה כי מות תמות וילך אליה׃
\par 5 וישׁובו המלאכים אליו ויאמר אליהם מה־זה שׁבתם׃
\par 6 ויאמרו אליו אישׁ עלה לקראתנו ויאמר אלינו לכו שׁובו אל־המלך אשׁר־שׁלח אתכם ודברתם אליו כה אמר יהוה המבלי אין־אלהים בישׂראל אתה שׁלח לדרשׁ בבעל זבוב אלהי עקרון לכן המטה אשׁר־עלית שׁם לא־תרד ממנה כי־מות תמות׃
\par 7 וידבר אלהם מה משׁפט האישׁ אשׁר עלה לקראתכם וידבר אליכם את־הדברים האלה׃
\par 8 ויאמרו אליו אישׁ בעל שׂער ואזור עור אזור במתניו ויאמר אליה התשׁבי הוא׃
\par 9 וישׁלח אליו שׂר־חמשׁים וחמשׁיו ויעל אליו והנה ישׁב על־ראשׁ ההר וידבר אליו אישׁ האלהים המלך דבר רדה׃
\par 10 ויענה אליהו וידבר אל־שׂר החמשׁים ואם־אישׁ אלהים אני תרד אשׁ מן־השׁמים ותאכל אתך ואת־חמשׁיך ותרד אשׁ מן־השׁמים ותאכל אתו ואת־חמשׁיו׃
\par 11 וישׁב וישׁלח אליו שׂר־חמשׁים אחר וחמשׁיו ויען וידבר אליו אישׁ האלהים כה־אמר המלך מהרה רדה׃
\par 12 ויען אליה וידבר אליהם אם־אישׁ האלהים אני תרד אשׁ מן־השׁמים ותאכל אתך ואת־חמשׁיך ותרד אשׁ־אלהים מן־השׁמים ותאכל אתו ואת־חמשׁיו׃
\par 13 וישׁב וישׁלח שׂר־חמשׁים שׁלשׁים וחמשׁיו ויעל ויבא שׂר־החמשׁים השׁלישׁי ויכרע על־ברכיו לנגד אליהו ויתחנן אליו וידבר אליו אישׁ האלהים תיקר־נא נפשׁי ונפשׁ עבדיך אלה חמשׁים בעיניך׃
\par 14 הנה ירדה אשׁ מן־השׁמים ותאכל את־שׁני שׂרי החמשׁים הראשׁנים ואת־חמשׁיהם ועתה תיקר נפשׁי בעיניך׃
\par 15 וידבר מלאך יהוה אל־אליהו רד אותו אל־תירא מפניו ויקם וירד אותו אל־המלך׃
\par 16 וידבר אליו כה־אמר יהוה יען אשׁר־שׁלחת מלאכים לדרשׁ בבעל זבוב אלהי עקרון המבלי אין־אלהים בישׂראל לדרשׁ בדברו לכן המטה אשׁר־עלית שׁם לא־תרד ממנה כי־מות תמות׃
\par 17 וימת כדבר יהוה אשׁר־דבר אליהו וימלך יהורם תחתיו בשׁנת שׁתים ליהורם בן־יהושׁפט מלך יהודה כי לא־היה לו בן׃
\par 18 ויתר דברי אחזיהו אשׁר עשׂה הלוא־המה כתובים על־ספר דברי הימים למלכי ישׂראל׃

\chapter{2}

\par 1 ויהי בהעלות יהוה את־אליהו בסערה השׁמים וילך אליהו ואלישׁע מן־הגלגל׃
\par 2 ויאמר אליהו אל־אלישׁע שׁב־נא פה כי יהוה שׁלחני עד־בית־אל ויאמר אלישׁע חי־יהוה וחי־נפשׁך אם־אעזבך וירדו בית־אל׃
\par 3 ויצאו בני־הנביאים אשׁר־בית־אל אל־אלישׁע ויאמרו אליו הידעת כי היום יהוה לקח את־אדניך מעל ראשׁך ויאמר גם־אני ידעתי החשׁו׃
\par 4 ויאמר לו אליהו אלישׁע שׁב־נא פה כי יהוה שׁלחני יריחו ויאמר חי־יהוה וחי־נפשׁך אם־אעזבך ויבאו יריחו׃
\par 5 ויגשׁו בני־הנביאים אשׁר־ביריחו אל־אלישׁע ויאמרו אליו הידעת כי היום יהוה לקח את־אדניך מעל ראשׁך ויאמר גם־אני ידעתי החשׁו׃
\par 6 ויאמר לו אליהו שׁב־נא פה כי יהוה שׁלחני הירדנה ויאמר חי־יהוה וחי־נפשׁך אם־אעזבך וילכו שׁניהם׃
\par 7 וחמשׁים אישׁ מבני הנביאים הלכו ויעמדו מנגד מרחוק ושׁניהם עמדו על־הירדן׃
\par 8 ויקח אליהו את־אדרתו ויגלם ויכה את־המים ויחצו הנה והנה ויעברו שׁניהם בחרבה׃
\par 9 ויהי כעברם ואליהו אמר אל־אלישׁע שׁאל מה אעשׂה־לך בטרם אלקח מעמך ויאמר אלישׁע ויהי־נא פי־שׁנים ברוחך אלי׃
\par 10 ויאמר הקשׁית לשׁאול אם־תראה אתי לקח מאתך יהי־לך כן ואם־אין לא יהיה׃
\par 11 ויהי המה הלכים הלוך ודבר והנה רכב־אשׁ וסוסי אשׁ ויפרדו בין שׁניהם ויעל אליהו בסערה השׁמים׃
\par 12 ואלישׁע ראה והוא מצעק אבי אבי רכב ישׂראל ופרשׁיו ולא ראהו עוד ויחזק בבגדיו ויקרעם לשׁנים קרעים׃
\par 13 וירם את־אדרת אליהו אשׁר נפלה מעליו וישׁב ויעמד על־שׂפת הירדן׃
\par 14 ויקח את־אדרת אליהו אשׁר־נפלה מעליו ויכה את־המים ויאמר איה יהוה אלהי אליהו אף־הוא ויכה את־המים ויחצו הנה והנה ויעבר אלישׁע׃
\par 15 ויראהו בני־הנביאים אשׁר־ביריחו מנגד ויאמרו נחה רוח אליהו על־אלישׁע ויבאו לקראתו וישׁתחוו־לו ארצה׃
\par 16 ויאמרו אליו הנה־נא ישׁ־את־עבדיך חמשׁים אנשׁים בני־חיל ילכו נא ויבקשׁו את־אדניך פן־נשׂאו רוח יהוה וישׁלכהו באחד ההרים או באחת הגיאות ויאמר לא תשׁלחו׃
\par 17 ויפצרו־בו עד־בשׁ ויאמר שׁלחו וישׁלחו חמשׁים אישׁ ויבקשׁו שׁלשׁה־ימים ולא מצאהו׃
\par 18 וישׁבו אליו והוא ישׁב ביריחו ויאמר אלהם הלוא־אמרתי אליכם אל־תלכו׃
\par 19 ויאמרו אנשׁי העיר אל־אלישׁע הנה־נא מושׁב העיר טוב כאשׁר אדני ראה והמים רעים והארץ משׁכלת׃
\par 20 ויאמר קחו־לי צלחית חדשׁה ושׂימו שׁם מלח ויקחו אליו׃
\par 21 ויצא אל־מוצא המים וישׁלך־שׁם מלח ויאמר כה־אמר יהוה רפאתי למים האלה לא־יהיה משׁם עוד מות ומשׁכלת׃
\par 22 וירפו המים עד היום הזה כדבר אלישׁע אשׁר דבר׃
\par 23 ויעל משׁם בית־אל והוא עלה בדרך ונערים קטנים יצאו מן־העיר ויתקלסו־בו ויאמרו לו עלה קרח עלה קרח׃
\par 24 ויפן אחריו ויראם ויקללם בשׁם יהוה ותצאנה שׁתים דבים מן־היער ותבקענה מהם ארבעים ושׁני ילדים׃
\par 25 וילך משׁם אל־הר הכרמל ומשׁם שׁב שׁמרון׃

\chapter{3}

\par 1 ויהורם בן־אחאב מלך על־ישׂראל בשׁמרון בשׁנת שׁמנה עשׂרה ליהושׁפט מלך יהודה וימלך שׁתים־עשׂרה שׁנה׃
\par 2 ויעשׂה הרע בעיני יהוה רק לא כאביו וכאמו ויסר את־מצבת הבעל אשׁר עשׂה אביו׃
\par 3 רק בחטאות ירבעם בן־נבט אשׁר־החטיא את־ישׂראל דבק לא־סר ממנה׃
\par 4 ומישׁע מלך־מואב היה נקד והשׁיב למלך־ישׂראל מאה־אלף כרים ומאה אלף אילים צמר׃
\par 5 ויהי כמות אחאב ויפשׁע מלך־מואב במלך ישׂראל׃
\par 6 ויצא המלך יהורם ביום ההוא משׁמרון ויפקד את־כל־ישׂראל׃
\par 7 וילך וישׁלח אל־יהושׁפט מלך־יהודה לאמר מלך מואב פשׁע בי התלך אתי אל־מואב למלחמה ויאמר אעלה כמוני כמוך כעמי כעמך כסוסי כסוסיך׃
\par 8 ויאמר אי־זה הדרך נעלה ויאמר דרך מדבר אדום׃
\par 9 וילך מלך ישׂראל ומלך־יהודה ומלך אדום ויסבו דרך שׁבעת ימים ולא־היה מים למחנה ולבהמה אשׁר ברגליהם׃
\par 10 ויאמר מלך ישׂראל אהה כי־קרא יהוה לשׁלשׁת המלכים האלה לתת אותם ביד־מואב׃
\par 11 ויאמר יהושׁפט האין פה נביא ליהוה ונדרשׁה את־יהוה מאותו ויען אחד מעבדי מלך־ישׂראל ויאמר פה אלישׁע בן־שׁפט אשׁר־יצק מים על־ידי אליהו׃
\par 12 ויאמר יהושׁפט ישׁ אותו דבר־יהוה וירדו אליו מלך ישׂראל ויהושׁפט ומלך אדום׃
\par 13 ויאמר אלישׁע אל־מלך ישׂראל מה־לי ולך לך אל־נביאי אביך ואל־נביאי אמך ויאמר לו מלך ישׂראל אל כי־קרא יהוה לשׁלשׁת המלכים האלה לתת אותם ביד־מואב׃
\par 14 ויאמר אלישׁע חי־יהוה צבאות אשׁר עמדתי לפניו כי לולי פני יהושׁפט מלך־יהודה אני נשׂא אם־אביט אליך ואם־אראך׃
\par 15 ועתה קחו־לי מנגן והיה כנגן המנגן ותהי עליו יד־יהוה׃
\par 16 ויאמר כה אמר יהוה עשׂה הנחל הזה גבים גבים׃
\par 17 כי־כה אמר יהוה לא־תראו רוח ולא־תראו גשׁם והנחל ההוא ימלא מים ושׁתיתם אתם ומקניכם ובהמתכם׃
\par 18 ונקל זאת בעיני יהוה ונתן את־מואב בידכם׃
\par 19 והכיתם כל־עיר מבצר וכל־עיר מבחור וכל־עץ טוב תפילו וכל־מעיני־מים תסתמו וכל החלקה הטובה תכאבו באבנים׃
\par 20 ויהי בבקר כעלות המנחה והנה־מים באים מדרך אדום ותמלא הארץ את־המים׃
\par 21 וכל־מואב שׁמעו כי־עלו המלכים להלחם בם ויצעקו מכל חגר חגרה ומעלה ויעמדו על־הגבול׃
\par 22 וישׁכימו בבקר והשׁמשׁ זרחה על־המים ויראו מואב מנגד את־המים אדמים כדם׃
\par 23 ויאמרו דם זה החרב נחרבו המלכים ויכו אישׁ את־רעהו ועתה לשׁלל מואב׃
\par 24 ויבאו אל־מחנה ישׂראל ויקמו ישׂראל ויכו את־מואב וינסו מפניהם ויבו־בה והכות את־מואב׃
\par 25 והערים יהרסו וכל־חלקה טובה ישׁליכו אישׁ־אבנו ומלאוה וכל־מעין־מים יסתמו וכל־עץ־טוב יפילו עד־השׁאיר אבניה בקיר חרשׂת ויסבו הקלעים ויכוה׃
\par 26 וירא מלך מואב כי־חזק ממנו המלחמה ויקח אותו שׁבע־מאות אישׁ שׁלף חרב להבקיע אל־מלך אדום ולא יכלו׃
\par 27 ויקח את־בנו הבכור אשׁר־ימלך תחתיו ויעלהו עלה על־החמה ויהי קצף־גדול על־ישׂראל ויסעו מעליו וישׁבו לארץ׃

\chapter{4}

\par 1 ואשׁה אחת מנשׁי בני־הנביאים צעקה אל־אלישׁע לאמר עבדך אישׁי מת ואתה ידעת כי עבדך היה ירא את־יהוה והנשׁה בא לקחת את־שׁני ילדי לו לעבדים׃
\par 2 ויאמר אליה אלישׁע מה אעשׂה־לך הגידי לי מה־ישׁ־לכי בבית ותאמר אין לשׁפחתך כל בבית כי אם־אסוך שׁמן׃
\par 3 ויאמר לכי שׁאלי־לך כלים מן־החוץ מאת כל־שׁכנכי כלים רקים אל־תמעיטי׃
\par 4 ובאת וסגרת הדלת בעדך ובעד־בניך ויצקת על כל־הכלים האלה והמלא תסיעי׃
\par 5 ותלך מאתו ותסגר הדלת בעדה ובעד בניה הם מגשׁים אליה והיא מיצקת׃
\par 6 ויהי כמלאת הכלים ותאמר אל־בנה הגישׁה אלי עוד כלי ויאמר אליה אין עוד כלי ויעמד השׁמן׃
\par 7 ותבא ותגד לאישׁ האלהים ויאמר לכי מכרי את־השׁמן ושׁלמי את־נשׁיכי ואת בניכי תחיי בנותר׃
\par 8 ויהי היום ויעבר אלישׁע אל־שׁונם ושׁם אשׁה גדולה ותחזק־בו לאכל־לחם ויהי מדי עברו יסר שׁמה לאכל־לחם׃
\par 9 ותאמר אל־אישׁה הנה־נא ידעתי כי אישׁ אלהים קדושׁ הוא עבר עלינו תמיד׃
\par 10 נעשׂה־נא עלית־קיר קטנה ונשׂים לו שׁם מטה ושׁלחן וכסא ומנורה והיה בבאו אלינו יסור שׁמה׃
\par 11 ויהי היום ויבא שׁמה ויסר אל־העליה וישׁכב־שׁמה׃
\par 12 ויאמר אל־גחזי נערו קרא לשׁונמית הזאת ויקרא־לה ותעמד לפניו׃
\par 13 ויאמר לו אמר־נא אליה הנה חרדת אלינו את־כל־החרדה הזאת מה לעשׂות לך הישׁ לדבר־לך אל־המלך או אל־שׂר הצבא ותאמר בתוך עמי אנכי ישׁבת׃
\par 14 ויאמר ומה לעשׂות לה ויאמר גיחזי אבל בן אין־לה ואישׁה זקן׃
\par 15 ויאמר קרא־לה ויקרא־לה ותעמד בפתח׃
\par 16 ויאמר למועד הזה כעת חיה אתי חבקת בן ותאמר אל־אדני אישׁ האלהים אל־תכזב בשׁפחתך׃
\par 17 ותהר האשׁה ותלד בן למועד הזה כעת חיה אשׁר־דבר אליה אלישׁע׃
\par 18 ויגדל הילד ויהי היום ויצא אל־אביו אל־הקצרים׃
\par 19 ויאמר אל־אביו ראשׁי ראשׁי ויאמר אל־הנער שׂאהו אל־אמו׃
\par 20 וישׂאהו ויביאהו אל־אמו וישׁב על־ברכיה עד־הצהרים וימת׃
\par 21 ותעל ותשׁכבהו על־מטת אישׁ האלהים ותסגר בעדו ותצא׃
\par 22 ותקרא אל־אישׁה ותאמר שׁלחה נא לי אחד מן־הנערים ואחת האתנות וארוצה עד־אישׁ האלהים ואשׁובה׃
\par 23 ויאמר מדוע אתי הלכתי אליו היום לא־חדשׁ ולא שׁבת ותאמר שׁלום׃
\par 24 ותחבשׁ האתון ותאמר אל־נערה נהג ולך אל־תעצר־לי לרכב כי אם־אמרתי לך׃
\par 25 ותלך ותבוא אל־אישׁ האלהים אל־הר הכרמל ויהי כראות אישׁ־האלהים אתה מנגד ויאמר אל־גיחזי נערו הנה השׁונמית הלז׃
\par 26 עתה רוץ־נא לקראתה ואמר־לה השׁלום לך השׁלום לאישׁך השׁלום לילד ותאמר שׁלום׃
\par 27 ותבא אל־אישׁ האלהים אל־ההר ותחזק ברגליו ויגשׁ גיחזי להדפה ויאמר אישׁ האלהים הרפה־לה כי־נפשׁה מרה־לה ויהוה העלים ממני ולא הגיד לי׃
\par 28 ותאמר השׁאלתי בן מאת אדני הלא אמרתי לא תשׁלה אתי׃
\par 29 ויאמר לגיחזי חגר מתניך וקח משׁענתי בידך ולך כי־תמצא אישׁ לא תברכנו וכי־יברכך אישׁ לא תעננו ושׂמת משׁענתי על־פני הנער׃
\par 30 ותאמר אם הנער חי־יהוה וחי־נפשׁך אם־אעזבך ויקם וילך אחריה׃
\par 31 וגחזי עבר לפניהם וישׂם את־המשׁענת על־פני הנער ואין קול ואין קשׁב וישׁב לקראתו ויגד־לו לאמר לא הקיץ הנער׃
\par 32 ויבא אלישׁע הביתה והנה הנער מת משׁכב על־מטתו׃
\par 33 ויבא ויסגר הדלת בעד שׁניהם ויתפלל אל־יהוה׃
\par 34 ויעל וישׁכב על־הילד וישׂם פיו על־פיו ועיניו על־עיניו וכפיו על־כפו ויגהר עליו ויחם בשׂר הילד׃
\par 35 וישׁב וילך בבית אחת הנה ואחת הנה ויעל ויגהר עליו ויזורר הנער עד־שׁבע פעמים ויפקח הנער את־עיניו׃
\par 36 ויקרא אל־גיחזי ויאמר קרא אל־השׁנמית הזאת ויקראה ותבוא אליו ויאמר שׂאי בנך׃
\par 37 ותבא ותפל על־רגליו ותשׁתחו ארצה ותשׂא את־בנה ותצא׃
\par 38 ואלישׁע שׁב הגלגלה והרעב בארץ ובני הנביאים ישׁבים לפניו ויאמר לנערו שׁפת הסיר הגדולה ובשׁל נזיד לבני הנביאים׃
\par 39 ויצא אחד אל־השׂדה ללקט ארת וימצא גפן שׂדה וילקט ממנו פקעת שׂדה מלא בגדו ויבא ויפלח אל־סיר הנזיד כי־לא ידעו׃
\par 40 ויצקו לאנשׁים לאכול ויהי כאכלם מהנזיד והמה צעקו ויאמרו מות בסיר אישׁ האלהים ולא יכלו לאכל׃
\par 41 ויאמר וקחו־קמח וישׁלך אל־הסיר ויאמר צק לעם ויאכלו ולא היה דבר רע בסיר׃
\par 42 ואישׁ בא מבעל שׁלשׁה ויבא לאישׁ האלהים לחם בכורים עשׂרים־לחם שׂערים וכרמל בצקלנו ויאמר תן לעם ויאכלו׃
\par 43 ויאמר משׁרתו מה אתן זה לפני מאה אישׁ ויאמר תן לעם ויאכלו כי כה אמר יהוה אכל והותר׃
\par 44 ויתן לפניהם ויאכלו ויותרו כדבר יהוה׃

\chapter{5}

\par 1 ונעמן שׂר־צבא מלך־ארם היה אישׁ גדול לפני אדניו ונשׂא פנים כי־בו נתן־יהוה תשׁועה לארם והאישׁ היה גבור חיל מצרע׃
\par 2 וארם יצאו גדודים וישׁבו מארץ ישׂראל נערה קטנה ותהי לפני אשׁת נעמן׃
\par 3 ותאמר אל־גברתה אחלי אדני לפני הנביא אשׁר בשׁמרון אז יאסף אתו מצרעתו׃
\par 4 ויבא ויגד לאדניו לאמר כזאת וכזאת דברה הנערה אשׁר מארץ ישׂראל׃
\par 5 ויאמר מלך־ארם לך־בא ואשׁלחה ספר אל־מלך ישׂראל וילך ויקח בידו עשׂר ככרי־כסף ושׁשׁת אלפים זהב ועשׂר חליפות בגדים׃
\par 6 ויבא הספר אל־מלך ישׂראל לאמר ועתה כבוא הספר הזה אליך הנה שׁלחתי אליך את־נעמן עבדי ואספתו מצרעתו׃
\par 7 ויהי כקרא מלך־ישׂראל את־הספר ויקרע בגדיו ויאמר האלהים אני להמית ולהחיות כי־זה שׁלח אלי לאסף אישׁ מצרעתו כי אך־דעו־נא וראו כי־מתאנה הוא לי׃
\par 8 ויהי כשׁמע אלישׁע אישׁ־האלהים כי־קרע מלך־ישׂראל את־בגדיו וישׁלח אל־המלך לאמר למה קרעת בגדיך יבא־נא אלי וידע כי ישׁ נביא בישׂראל׃
\par 9 ויבא נעמן בסוסו וברכבו ויעמד פתח־הבית לאלישׁע׃
\par 10 וישׁלח אליו אלישׁע מלאך לאמר הלוך ורחצת שׁבע־פעמים בירדן וישׁב בשׂרך לך וטהר׃
\par 11 ויקצף נעמן וילך ויאמר הנה אמרתי אלי יצא יצוא ועמד וקרא בשׁם־יהוה אלהיו והניף ידו אל־המקום ואסף המצרע׃
\par 12 הלא טוב אבנה ופרפר נהרות דמשׂק מכל מימי ישׂראל הלא־ארחץ בהם וטהרתי ויפן וילך בחמה׃
\par 13 ויגשׁו עבדיו וידברו אליו ויאמרו אבי דבר גדול הנביא דבר אליך הלוא תעשׂה ואף כי־אמר אליך רחץ וטהר׃
\par 14 וירד ויטבל בירדן שׁבע פעמים כדבר אישׁ האלהים וישׁב בשׂרו כבשׂר נער קטן ויטהר׃
\par 15 וישׁב אל־אישׁ האלהים הוא וכל־מחנהו ויבא ויעמד לפניו ויאמר הנה־נא ידעתי כי אין אלהים בכל־הארץ כי אם־בישׂראל ועתה קח־נא ברכה מאת עבדך׃
\par 16 ויאמר חי־יהוה אשׁר־עמדתי לפניו אם־אקח ויפצר־בו לקחת וימאן׃
\par 17 ויאמר נעמן ולא יתן־נא לעבדך משׂא צמד־פרדים אדמה כי לוא־יעשׂה עוד עבדך עלה וזבח לאלהים אחרים כי אם־ליהוה׃
\par 18 לדבר הזה יסלח יהוה לעבדך בבוא אדני בית־רמון להשׁתחות שׁמה והוא נשׁען על־ידי והשׁתחויתי בית רמן בהשׁתחויתי בית רמן יסלח־נא יהוה לעבדך בדבר הזה׃
\par 19 ויאמר לו לך לשׁלום וילך מאתו כברת־ארץ׃
\par 20 ויאמר גיחזי נער אלישׁע אישׁ־האלהים הנה חשׂך אדני את־נעמן הארמי הזה מקחת מידו את אשׁר־הביא חי־יהוה כי־אם־רצתי אחריו ולקחתי מאתו מאומה׃
\par 21 וירדף גיחזי אחרי נעמן ויראה נעמן רץ אחריו ויפל מעל המרכבה לקראתו ויאמר השׁלום׃
\par 22 ויאמר שׁלום אדני שׁלחני לאמר הנה עתה זה באו אלי שׁני־נערים מהר אפרים מבני הנביאים תנה־נא להם ככר־כסף ושׁתי חלפות בגדים׃
\par 23 ויאמר נעמן הואל קח ככרים ויפרץ־בו ויצר ככרים כסף בשׁני חרטים ושׁתי חלפות בגדים ויתן אל־שׁני נעריו וישׂאו לפניו׃
\par 24 ויבא אל־העפל ויקח מידם ויפקד בבית וישׁלח את־האנשׁים וילכו׃
\par 25 והוא־בא ויעמד אל־אדניו ויאמר אליו אלישׁע מאן גחזי ויאמר לא־הלך עבדך אנה ואנה׃
\par 26 ויאמר אליו לא־לבי הלך כאשׁר הפך־אישׁ מעל מרכבתו לקראתך העת לקחת את־הכסף ולקחת בגדים וזיתים וכרמים וצאן ובקר ועבדים ושׁפחות׃
\par 27 וצרעת נעמן תדבק־בך ובזרעך לעולם ויצא מלפניו מצרע כשׁלג׃

\chapter{6}

\par 1 ויאמרו בני־הנביאים אל־אלישׁע הנה־נא המקום אשׁר אנחנו ישׁבים שׁם לפניך צר ממנו׃
\par 2 נלכה־נא עד־הירדן ונקחה משׁם אישׁ קורה אחת ונעשׂה־לנו שׁם מקום לשׁבת שׁם ויאמר לכו׃
\par 3 ויאמר האחד הואל נא ולך את־עבדיך ויאמר אני אלך׃
\par 4 וילך אתם ויבאו הירדנה ויגזרו העצים׃
\par 5 ויהי האחד מפיל הקורה ואת־הברזל נפל אל־המים ויצעק ויאמר אהה אדני והוא שׁאול׃
\par 6 ויאמר אישׁ־האלהים אנה נפל ויראהו את־המקום ויקצב־עץ וישׁלך־שׁמה ויצף הברזל׃
\par 7 ויאמר הרם לך וישׁלח ידו ויקחהו׃
\par 8 ומלך ארם היה נלחם בישׂראל ויועץ אל־עבדיו לאמר אל־מקום פלני אלמני תחנתי׃
\par 9 וישׁלח אישׁ האלהים אל־מלך ישׂראל לאמר השׁמר מעבר המקום הזה כי־שׁם ארם נחתים׃
\par 10 וישׁלח מלך ישׂראל אל־המקום אשׁר אמר־לו אישׁ־האלהים והזהירה ונשׁמר שׁם לא אחת ולא שׁתים׃
\par 11 ויסער לב מלך־ארם על־הדבר הזה ויקרא אל־עבדיו ויאמר אליהם הלוא תגידו לי מי משׁלנו אל־מלך ישׂראל׃
\par 12 ויאמר אחד מעבדיו לוא אדני המלך כי־אלישׁע הנביא אשׁר בישׂראל יגיד למלך ישׂראל את־הדברים אשׁר תדבר בחדר משׁכבך׃
\par 13 ויאמר לכו וראו איכה הוא ואשׁלח ואקחהו ויגד־לו לאמר הנה בדתן׃
\par 14 וישׁלח־שׁמה סוסים ורכב וחיל כבד ויבאו לילה ויקפו על־העיר׃
\par 15 וישׁכם משׁרת אישׁ האלהים לקום ויצא והנה־חיל סובב את־העיר וסוס ורכב ויאמר נערו אליו אהה אדני איכה נעשׂה׃
\par 16 ויאמר אל־תירא כי רבים אשׁר אתנו מאשׁר אותם׃
\par 17 ויתפלל אלישׁע ויאמר יהוה פקח־נא את־עיניו ויראה ויפקח יהוה את־עיני הנער וירא והנה ההר מלא סוסים ורכב אשׁ סביבת אלישׁע׃
\par 18 וירדו אליו ויתפלל אלישׁע אל־יהוה ויאמר הך־נא את־הגוי־הזה בסנורים ויכם בסנורים כדבר אלישׁע׃
\par 19 ויאמר אלהם אלישׁע לא זה הדרך ולא זה העיר לכו אחרי ואוליכה אתכם אל־האישׁ אשׁר תבקשׁון וילך אותם שׁמרונה׃
\par 20 ויהי כבאם שׁמרון ויאמר אלישׁע יהוה פקח את־עיני־אלה ויראו ויפקח יהוה את־עיניהם ויראו והנה בתוך שׁמרון׃
\par 21 ויאמר מלך־ישׂראל אל־אלישׁע כראתו אותם האכה אכה אבי׃
\par 22 ויאמר לא תכה האשׁר שׁבית בחרבך ובקשׁתך אתה מכה שׂים לחם ומים לפניהם ויאכלו וישׁתו וילכו אל־אדניהם׃
\par 23 ויכרה להם כרה גדולה ויאכלו וישׁתו וישׁלחם וילכו אל־אדניהם ולא־יספו עוד גדודי ארם לבוא בארץ ישׂראל׃
\par 24 ויהי אחרי־כן ויקבץ בן־הדד מלך־ארם את־כל־מחנהו ויעל ויצר על־שׁמרון׃
\par 25 ויהי רעב גדול בשׁמרון והנה צרים עליה עד היות ראשׁ־חמור בשׁמנים כסף ורבע הקב חרייונים בחמשׁה־כסף׃
\par 26 ויהי מלך ישׂראל עבר על־החמה ואשׁה צעקה אליו לאמר הושׁיעה אדני המלך׃
\par 27 ויאמר אל־יושׁעך יהוה מאין אושׁיעך המן־הגרן או מן־היקב׃
\par 28 ויאמר־לה המלך מה־לך ותאמר האשׁה הזאת אמרה אלי תני את־בנך ונאכלנו היום ואת־בני נאכל מחר׃
\par 29 ונבשׁל את־בני ונאכלהו ואמר אליה ביום האחר תני את־בנך ונאכלנו ותחבא את־בנה׃
\par 30 ויהי כשׁמע המלך את־דברי האשׁה ויקרע את־בגדיו והוא עבר על־החמה וירא העם והנה השׂק על־בשׂרו מבית׃
\par 31 ויאמר כה־יעשׂה־לי אלהים וכה יוסף אם־יעמד ראשׁ אלישׁע בן־שׁפט עליו היום׃
\par 32 ואלישׁע ישׁב בביתו והזקנים ישׁבים אתו וישׁלח אישׁ מלפניו בטרם יבא המלאך אליו והוא אמר אל־הזקנים הראיתם כי־שׁלח בן־המרצח הזה להסיר את־ראשׁי ראו כבא המלאך סגרו הדלת ולחצתם אתו בדלת הלוא קול רגלי אדניו אחריו׃
\par 33 עודנו מדבר עמם והנה המלאך ירד אליו ויאמר הנה־זאת הרעה מאת יהוה מה־אוחיל ליהוה עוד׃

\chapter{7}

\par 1 ויאמר אלישׁע שׁמעו דבר־יהוה כה אמר יהוה כעת מחר סאה־סלת בשׁקל וסאתים שׂערים בשׁקל בשׁער שׁמרון׃
\par 2 ויען השׁלישׁ אשׁר־למלך נשׁען על־ידו את־אישׁ האלהים ויאמר הנה יהוה עשׂה ארבות בשׁמים היהיה הדבר הזה ויאמר הנכה ראה בעיניך ומשׁם לא תאכל׃
\par 3 וארבעה אנשׁים היו מצרעים פתח השׁער ויאמרו אישׁ אל־רעהו מה אנחנו ישׁבים פה עד־מתנו׃
\par 4 אם־אמרנו נבוא העיר והרעב בעיר ומתנו שׁם ואם־ישׁבנו פה ומתנו ועתה לכו ונפלה אל־מחנה ארם אם־יחינו נחיה ואם־ימיתנו ומתנו׃
\par 5 ויקומו בנשׁף לבוא אל־מחנה ארם ויבאו עד־קצה מחנה ארם והנה אין־שׁם אישׁ׃
\par 6 ואדני השׁמיע את־מחנה ארם קול רכב קול סוס קול חיל גדול ויאמרו אישׁ אל־אחיו הנה שׂכר־עלינו מלך ישׂראל את־מלכי החתים ואת־מלכי מצרים לבוא עלינו׃
\par 7 ויקומו וינוסו בנשׁף ויעזבו את־אהליהם ואת־סוסיהם ואת־חמריהם המחנה כאשׁר־היא וינסו אל־נפשׁם׃
\par 8 ויבאו המצרעים האלה עד־קצה המחנה ויבאו אל־אהל אחד ויאכלו וישׁתו וישׂאו משׁם כסף וזהב ובגדים וילכו ויטמנו וישׁבו ויבאו אל־אהל אחר וישׂאו משׁם וילכו ויטמנו׃
\par 9 ויאמרו אישׁ אל־רעהו לא־כן אנחנו עשׂים היום הזה יום־בשׂרה הוא ואנחנו מחשׁים וחכינו עד־אור הבקר ומצאנו עוון ועתה לכו ונבאה ונגידה בית המלך׃
\par 10 ויבאו ויקראו אל־שׁער העיר ויגידו להם לאמר באנו אל־מחנה ארם והנה אין־שׁם אישׁ וקול אדם כי אם־הסוס אסור והחמור אסור ואהלים כאשׁר־המה׃
\par 11 ויקרא השׁערים ויגידו בית המלך פנימה׃
\par 12 ויקם המלך לילה ויאמר אל־עבדיו אגידה־נא לכם את אשׁר־עשׂו לנו ארם ידעו כי־רעבים אנחנו ויצאו מן־המחנה להחבה בהשׂדה לאמר כי־יצאו מן־העיר ונתפשׂם חיים ואל־העיר נבא׃
\par 13 ויען אחד מעבדיו ויאמר ויקחו־נא חמשׁה מן־הסוסים הנשׁארים אשׁר נשׁארו־בה הנם ככל־ההמון ישׂראל אשׁר נשׁארו־בה הנם ככל־המון ישׂראל אשׁר־תמו ונשׁלחה ונראה׃
\par 14 ויקחו שׁני רכב סוסים וישׁלח המלך אחרי מחנה־ארם לאמר לכו וראו׃
\par 15 וילכו אחריהם עד־הירדן והנה כל־הדרך מלאה בגדים וכלים אשׁר־השׁליכו ארם בהחפזם וישׁבו המלאכים ויגדו למלך׃
\par 16 ויצא העם ויבזו את מחנה ארם ויהי סאה־סלת בשׁקל וסאתים שׂערים בשׁקל כדבר יהוה׃
\par 17 והמלך הפקיד את־השׁלישׁ אשׁר־נשׁען על־ידו על־השׁער וירמסהו העם בשׁער וימת כאשׁר דבר אישׁ האלהים אשׁר דבר ברדת המלך אליו׃
\par 18 ויהי כדבר אישׁ האלהים אל־המלך לאמר סאתים שׂערים בשׁקל וסאה־סלת בשׁקל יהיה כעת מחר בשׁער שׁמרון׃
\par 19 ויען השׁלישׁ את־אישׁ האלהים ויאמר והנה יהוה עשׂה ארבות בשׁמים היהיה כדבר הזה ויאמר הנך ראה בעיניך ומשׁם לא תאכל׃
\par 20 ויהי־לו כן וירמסו אתו העם בשׁער וימת׃

\chapter{8}

\par 1 ואלישׁע דבר אל־האשׁה אשׁר־החיה את־בנה לאמר קומי ולכי אתי וביתך וגורי באשׁר תגורי כי־קרא יהוה לרעב וגם־בא אל־הארץ שׁבע שׁנים׃
\par 2 ותקם האשׁה ותעשׂ כדבר אישׁ האלהים ותלך היא וביתה ותגר בארץ־פלשׁתים שׁבע שׁנים׃
\par 3 ויהי מקצה שׁבע שׁנים ותשׁב האשׁה מארץ פלשׁתים ותצא לצעק אל־המלך אל־ביתה ואל־שׂדה׃
\par 4 והמלך מדבר אל־גחזי נער אישׁ־האלהים לאמר ספרה־נא לי את כל־הגדלות אשׁר־עשׂה אלישׁע׃
\par 5 ויהי הוא מספר למלך את אשׁר־החיה את־המת והנה האשׁה אשׁר־החיה את־בנה צעקת אל־המלך על־ביתה ועל־שׂדה ויאמר גחזי אדני המלך זאת האשׁה וזה־בנה אשׁר־החיה אלישׁע׃
\par 6 וישׁאל המלך לאשׁה ותספר־לו ויתן־לה המלך סריס אחד לאמר השׁיב את־כל־אשׁר־לה ואת כל־תבואת השׂדה מיום עזבה את־הארץ ועד־עתה׃
\par 7 ויבא אלישׁע דמשׂק ובן־הדד מלך־ארם חלה ויגד־לו לאמר בא אישׁ האלהים עד־הנה׃
\par 8 ויאמר המלך אל־חזהאל קח בידך מנחה ולך לקראת אישׁ האלהים ודרשׁת את־יהוה מאותו לאמר האחיה מחלי זה׃
\par 9 וילך חזאל לקראתו ויקח מנחה בידו וכל־טוב דמשׂק משׂא ארבעים גמל ויבא ויעמד לפניו ויאמר בנך בן־הדד מלך־ארם שׁלחני אליך לאמר האחיה מחלי זה׃
\par 10 ויאמר אליו אלישׁע לך אמר־לא חיה תחיה והראני יהוה כי־מות ימות׃
\par 11 ויעמד את־פניו וישׂם עד־בשׁ ויבך אישׁ האלהים׃
\par 12 ויאמר חזאל מדוע אדני בכה ויאמר כי־ידעתי את אשׁר־תעשׂה לבני ישׂראל רעה מבצריהם תשׁלח באשׁ ובחריהם בחרב תהרג ועלליהם תרטשׁ והרתיהם תבקע׃
\par 13 ויאמר חזהאל כי מה עבדך הכלב כי יעשׂה הדבר הגדול הזה ויאמר אלישׁע הראני יהוה אתך מלך על־ארם׃
\par 14 וילך מאת אלישׁע ויבא אל־אדניו ויאמר לו מה־אמר לך אלישׁע ויאמר אמר לי חיה תחיה׃
\par 15 ויהי ממחרת ויקח המכבר ויטבל במים ויפרשׂ על־פניו וימת וימלך חזהאל תחתיו׃
\par 16 ובשׁנת חמשׁ ליורם בן־אחאב מלך ישׂראל ויהושׁפט מלך יהודה מלך יהורם בן־יהושׁפט מלך יהודה׃
\par 17 בן־שׁלשׁים ושׁתים שׁנה היה במלכו ושׁמנה שׁנה מלך בירושׁלם׃
\par 18 וילך בדרך מלכי ישׂראל כאשׁר עשׂו בית אחאב כי בת־אחאב היתה־לו לאשׁה ויעשׂ הרע בעיני יהוה׃
\par 19 ולא־אבה יהוה להשׁחית את־יהודה למען דוד עבדו כאשׁר אמר־לו לתת לו ניר לבניו כל־הימים׃
\par 20 בימיו פשׁע אדום מתחת יד־יהודה וימלכו עליהם מלך׃
\par 21 ויעבר יורם צעירה וכל־הרכב עמו ויהי־הוא קם לילה ויכה את־אדום הסביב אליו ואת שׂרי הרכב וינס העם לאהליו׃
\par 22 ויפשׁע אדום מתחת יד־יהודה עד היום הזה אז תפשׁע לבנה בעת ההיא׃
\par 23 ויתר דברי יורם וכל־אשׁר עשׂה הלוא־הם כתובים על־ספר דברי הימים למלכי יהודה׃
\par 24 וישׁכב יורם עם־אבתיו ויקבר עם־אבתיו בעיר דוד וימלך אחזיהו בנו תחתיו׃
\par 25 בשׁנת שׁתים־עשׂרה שׁנה ליורם בן־אחאב מלך ישׂראל מלך אחזיהו בן־יהורם מלך יהודה׃
\par 26 בן־עשׂרים ושׁתים שׁנה אחזיהו במלכו ושׁנה אחת מלך בירושׁלם ושׁם אמו עתליהו בת־עמרי מלך ישׂראל׃
\par 27 וילך בדרך בית אחאב ויעשׂ הרע בעיני יהוה כבית אחאב כי חתן בית־אחאב הוא׃
\par 28 וילך את־יורם בן־אחאב למלחמה עם־חזהאל מלך־ארם ברמת גלעד ויכו ארמים את־יורם׃
\par 29 וישׁב יורם המלך להתרפא ביזרעאל מן־המכים אשׁר יכהו ארמים ברמה בהלחמו את־חזהאל מלך ארם ואחזיהו בן־יהורם מלך יהודה ירד לראות את־יורם בן־אחאב ביזרעאל כי־חלה הוא׃

\chapter{9}

\par 1 ואלישׁע הנביא קרא לאחד מבני הנביאים ויאמר לו חגר מתניך וקח פך השׁמן הזה בידך ולך רמת גלעד׃
\par 2 ובאת שׁמה וראה־שׁם יהוא בן־יהושׁפט בן־נמשׁי ובאת והקמתו מתוך אחיו והביאת אתו חדר בחדר׃
\par 3 ולקחת פך־השׁמן ויצקת על־ראשׁו ואמרת כה־אמר יהוה משׁחתיך למלך אל־ישׂראל ופתחת הדלת ונסתה ולא תחכה׃
\par 4 וילך הנער הנער הנביא רמת גלעד׃
\par 5 ויבא והנה שׂרי החיל ישׁבים ויאמר דבר לי אליך השׂר ויאמר יהוא אל־מי מכלנו ויאמר אליך השׂר׃
\par 6 ויקם ויבא הביתה ויצק השׁמן אל־ראשׁו ויאמר לו כה־אמר יהוה אלהי ישׂראל משׁחתיך למלך אל־עם יהוה אל־ישׂראל׃
\par 7 והכיתה את־בית אחאב אדניך ונקמתי דמי עבדי הנביאים ודמי כל־עבדי יהוה מיד איזבל׃
\par 8 ואבד כל־בית אחאב והכרתי לאחאב משׁתין בקיר ועצור ועזוב בישׂראל׃
\par 9 ונתתי את־בית אחאב כבית ירבעם בן־נבט וכבית בעשׁא בן־אחיה׃
\par 10 ואת־איזבל יאכלו הכלבים בחלק יזרעאל ואין קבר ויפתח הדלת וינס׃
\par 11 ויהוא יצא אל־עבדי אדניו ויאמר לו השׁלום מדוע בא־המשׁגע הזה אליך ויאמר אליהם אתם ידעתם את־האישׁ ואת־שׂיחו׃
\par 12 ויאמרו שׁקר הגד־נא לנו ויאמר כזאת וכזאת אמר אלי לאמר כה אמר יהוה משׁחתיך למלך אל־ישׂראל׃
\par 13 וימהרו ויקחו אישׁ בגדו וישׂימו תחתיו אל־גרם המעלות ויתקעו בשׁופר ויאמרו מלך יהוא׃
\par 14 ויתקשׁר יהוא בן־יהושׁפט בן־נמשׁי אל־יורם ויורם היה שׁמר ברמת גלעד הוא וכל־ישׂראל מפני חזאל מלך־ארם׃
\par 15 וישׁב יהורם המלך להתרפא ביזרעאל מן־המכים אשׁר יכהו ארמים בהלחמו את־חזאל מלך ארם ויאמר יהוא אם־ישׁ נפשׁכם אל־יצא פליט מן־העיר ללכת לגיד ביזרעאל׃
\par 16 וירכב יהוא וילך יזרעאלה כי יורם שׁכב שׁמה ואחזיה מלך יהודה ירד לראות את־יורם׃
\par 17 והצפה עמד על־המגדל ביזרעאל וירא את־שׁפעת יהוא בבאו ויאמר שׁפעת אני ראה ויאמר יהורם קח רכב ושׁלח לקראתם ויאמר השׁלום׃
\par 18 וילך רכב הסוס לקראתו ויאמר כה־אמר המלך השׁלום ויאמר יהוא מה־לך ולשׁלום סב אל־אחרי ויגד הצפה לאמר בא־המלאך עד־הם ולא־שׁב׃
\par 19 וישׁלח רכב סוס שׁני ויבא אלהם ויאמר כה־אמר המלך שׁלום ויאמר יהוא מה־לך ולשׁלום סב אל־אחרי׃
\par 20 ויגד הצפה לאמר בא עד־אליהם ולא־שׁב והמנהג כמנהג יהוא בן־נמשׁי כי בשׁגעון ינהג׃
\par 21 ויאמר יהורם אסר ויאסר רכבו ויצא יהורם מלך־ישׂראל ואחזיהו מלך־יהודה אישׁ ברכבו ויצאו לקראת יהוא וימצאהו בחלקת נבות היזרעאלי׃
\par 22 ויהי כראות יהורם את־יהוא ויאמר השׁלום יהוא ויאמר מה השׁלום עד־זנוני איזבל אמך וכשׁפיה הרבים׃
\par 23 ויהפך יהורם ידיו וינס ויאמר אל־אחזיהו מרמה אחזיה׃
\par 24 ויהוא מלא ידו בקשׁת ויך את־יהורם בין זרעיו ויצא החצי מלבו ויכרע ברכבו׃
\par 25 ויאמר אל־בדקר שׁלשׁה שׂא השׁלכהו בחלקת שׂדה נבות היזרעאלי כי־זכר אני ואתה את רכבים צמדים אחרי אחאב אביו ויהוה נשׂא עליו את־המשׂא הזה׃
\par 26 אם־לא את־דמי נבות ואת־דמי בניו ראיתי אמשׁ נאם־יהוה ושׁלמתי לך בחלקה הזאת נאם־יהוה ועתה שׂא השׁלכהו בחלקה כדבר יהוה׃
\par 27 ואחזיה מלך־יהודה ראה וינס דרך בית הגן וירדף אחריו יהוא ויאמר גם־אתו הכהו אל־המרכבה במעלה־גור אשׁר את־יבלעם וינס מגדו וימת שׁם׃
\par 28 וירכבו אתו עבדיו ירושׁלמה ויקברו אתו בקברתו עם־אבתיו בעיר דוד׃
\par 29 ובשׁנת אחת עשׂרה שׁנה ליורם בן־אחאב מלך אחזיה על־יהודה׃
\par 30 ויבוא יהוא יזרעאלה ואיזבל שׁמעה ותשׂם בפוך עיניה ותיטב את־ראשׁה ותשׁקף בעד החלון׃
\par 31 ויהוא בא בשׁער ותאמר השׁלום זמרי הרג אדניו׃
\par 32 וישׂא פניו אל־החלון ויאמר מי אתי מי וישׁקיפו אליו שׁנים שׁלשׁה סריסים׃
\par 33 ויאמר שׁמטהו וישׁמטוה ויז מדמה אל־הקיר ואל־הסוסים וירמסנה׃
\par 34 ויבא ויאכל וישׁת ויאמר פקדו־נא את־הארורה הזאת וקברוה כי בת־מלך היא׃
\par 35 וילכו לקברה ולא־מצאו בה כי אם־הגלגלת והרגלים וכפות הידים׃
\par 36 וישׁבו ויגידו לו ויאמר דבר־יהוה הוא אשׁר דבר ביד־עבדו אליהו התשׁבי לאמר בחלק יזרעאל יאכלו הכלבים את־בשׂר איזבל׃
\par 37 והית נבלת איזבל כדמן על־פני השׂדה בחלק יזרעאל אשׁר לא־יאמרו זאת איזבל׃

\chapter{10}

\par 1 ולאחאב שׁבעים בנים בשׁמרון ויכתב יהוא ספרים וישׁלח שׁמרון אל־שׂרי יזרעאל הזקנים ואל־האמנים אחאב לאמר׃
\par 2 ועתה כבא הספר הזה אליכם ואתכם בני אדניכם ואתכם הרכב והסוסים ועיר מבצר והנשׁק׃
\par 3 וראיתם הטוב והישׁר מבני אדניכם ושׂמתם על־כסא אביו והלחמו על־בית אדניכם׃
\par 4 ויראו מאד מאד ויאמרו הנה שׁני המלכים לא עמדו לפניו ואיך נעמד אנחנו׃
\par 5 וישׁלח אשׁר־על־הבית ואשׁר על־העיר והזקנים והאמנים אל־יהוא לאמר עבדיך אנחנו וכל אשׁר־תאמר אלינו נעשׂה לא־נמליך אישׁ הטוב בעיניך עשׂה׃
\par 6 ויכתב אליהם ספר שׁנית לאמר אם־לי אתם ולקלי אתם שׁמעים קחו את־ראשׁי אנשׁי בני־אדניכם ובאו אלי כעת מחר יזרעאלה ובני המלך שׁבעים אישׁ את־גדלי העיר מגדלים אותם׃
\par 7 ויהי כבא הספר אליהם ויקחו את־בני המלך וישׁחטו שׁבעים אישׁ וישׂימו את־ראשׁיהם בדודים וישׁלחו אליו יזרעאלה׃
\par 8 ויבא המלאך ויגד־לו לאמר הביאו ראשׁי בני־המלך ויאמר שׂימו אתם שׁני צברים פתח השׁער עד־הבקר׃
\par 9 ויהי בבקר ויצא ויעמד ויאמר אל־כל־העם צדקים אתם הנה אני קשׁרתי על־אדני ואהרגהו ומי הכה את־כל־אלה׃
\par 10 דעו אפוא כי לא יפל מדבר יהוה ארצה אשׁר־דבר יהוה על־בית אחאב ויהוה עשׂה את אשׁר דבר ביד עבדו אליהו׃
\par 11 ויך יהוא את כל־הנשׁארים לבית־אחאב ביזרעאל וכל־גדליו ומידעיו וכהניו עד־בלתי השׁאיר־לו שׂריד׃
\par 12 ויקם ויבא וילך שׁמרון הוא בית־עקד הרעים בדרך׃
\par 13 ויהוא מצא את־אחי אחזיהו מלך־יהודה ויאמר מי אתם ויאמרו אחי אחזיהו אנחנו ונרד לשׁלום בני־המלך ובני הגבירה׃
\par 14 ויאמר תפשׂום חיים ויתפשׂום חיים וישׁחטום אל־בור בית־עקד ארבעים ושׁנים אישׁ ולא־השׁאיר אישׁ מהם׃
\par 15 וילך משׁם וימצא את־יהונדב בן־רכב לקראתו ויברכהו ויאמר אליו הישׁ את־לבבך ישׁר כאשׁר לבבי עם־לבבך ויאמר יהונדב ישׁ וישׁ תנה את־ידך ויתן ידו ויעלהו אליו אל־המרכבה׃
\par 16 ויאמר לכה אתי וראה בקנאתי ליהוה וירכבו אתו ברכבו׃
\par 17 ויבא שׁמרון ויך את־כל־הנשׁארים לאחאב בשׁמרון עד־השׁמידו כדבר יהוה אשׁר דבר אל־אליהו׃
\par 18 ויקבץ יהוא את־כל־העם ויאמר אלהם אחאב עבד את־הבעל מעט יהוא יעבדנו הרבה׃
\par 19 ועתה כל־נביאי הבעל כל־עבדיו וכל־כהניו קראו אלי אישׁ אל־יפקד כי זבח גדול לי לבעל כל אשׁר־יפקד לא יחיה ויהוא עשׂה בעקבה למען האביד את־עבדי הבעל׃
\par 20 ויאמר יהוא קדשׁו עצרה לבעל ויקראו׃
\par 21 וישׁלח יהוא בכל־ישׂראל ויבאו כל־עבדי הבעל ולא־נשׁאר אישׁ אשׁר לא־בא ויבאו בית הבעל וימלא בית־הבעל פה לפה׃
\par 22 ויאמר לאשׁר על־המלתחה הוצא לבושׁ לכל עבדי הבעל ויצא להם המלבושׁ׃
\par 23 ויבא יהוא ויהונדב בן־רכב בית הבעל ויאמר לעבדי הבעל חפשׂו וראו פן־ישׁ־פה עמכם מעבדי יהוה כי אם־עבדי הבעל לבדם׃
\par 24 ויבאו לעשׂות זבחים ועלות ויהוא שׂם־לו בחוץ שׁמנים אישׁ ויאמר האישׁ אשׁר־ימלט מן־האנשׁים אשׁר אני מביא על־ידיכם נפשׁו תחת נפשׁו׃
\par 25 ויהי ככלתו לעשׂות העלה ויאמר יהוא לרצים ולשׁלשׁים באו הכום אישׁ אל־יצא ויכום לפי־חרב וישׁלכו הרצים והשׁלשׁים וילכו עד־עיר בית־הבעל׃
\par 26 ויצאו את־מצבות בית־הבעל וישׂרפוה׃
\par 27 ויתצו את מצבת הבעל ויתצו את־בית הבעל וישׂמהו למחראות עד־היום׃
\par 28 וישׁמד יהוא את־הבעל מישׂראל׃
\par 29 רק חטאי ירבעם בן־נבט אשׁר החטיא את־ישׂראל לא־סר יהוא מאחריהם עגלי הזהב אשׁר בית־אל ואשׁר בדן׃
\par 30 ויאמר יהוה אל־יהוא יען אשׁר־הטיבת לעשׂות הישׁר בעיני ככל אשׁר בלבבי עשׂית לבית אחאב בני רבעים ישׁבו לך על־כסא ישׂראל׃
\par 31 ויהוא לא שׁמר ללכת בתורת־יהוה אלהי־ישׂראל בכל־לבבו לא סר מעל חטאות ירבעם אשׁר החטיא את־ישׂראל׃
\par 32 בימים ההם החל יהוה לקצות בישׂראל ויכם חזאל בכל־גבול ישׂראל׃
\par 33 מן־הירדן מזרח השׁמשׁ את כל־ארץ הגלעד הגדי והראובני והמנשׁי מערער אשׁר על־נחל ארנן והגלעד והבשׁן׃
\par 34 ויתר דברי יהוא וכל־אשׁר עשׂה וכל־גבורתו הלוא־הם כתובים על־ספר דברי הימים למלכי ישׂראל׃
\par 35 וישׁכב יהוא עם־אבתיו ויקברו אתו בשׁמרון וימלך יהואחז בנו תחתיו׃
\par 36 והימים אשׁר מלך יהוא על־ישׂראל עשׂרים ושׁמנה־שׁנה בשׁמרון׃

\chapter{11}

\par 1 ועתליה אם אחזיהו וראתה כי מת בנה ותקם ותאבד את כל־זרע הממלכה׃
\par 2 ותקח יהושׁבע בת־המלך־יורם אחות אחזיהו את־יואשׁ בן־אחזיה ותגנב אתו מתוך בני־המלך הממותתים אתו ואת־מינקתו בחדר המטות ויסתרו אתו מפני עתליהו ולא הומת׃
\par 3 ויהי אתה בית יהוה מתחבא שׁשׁ שׁנים ועתליה מלכת על־הארץ׃
\par 4 ובשׁנה השׁביעית שׁלח יהוידע ויקח את־שׂרי המאיות לכרי ולרצים ויבא אתם אליו בית יהוה ויכרת להם ברית וישׁבע אתם בבית יהוה וירא אתם את־בן־המלך׃
\par 5 ויצום לאמר זה הדבר אשׁר תעשׂון השׁלשׁית מכם באי השׁבת ושׁמרי משׁמרת בית המלך׃
\par 6 והשׁלשׁית בשׁער סור והשׁלשׁית בשׁער אחר הרצים ושׁמרתם את־משׁמרת הבית מסח׃
\par 7 ושׁתי הידות בכם כל יצאי השׁבת ושׁמרו את־משׁמרת בית־יהוה אל־המלך׃
\par 8 והקפתם על־המלך סביב אישׁ וכליו בידו והבא אל־השׂדרות יומת והיו את־המלך בצאתו ובבאו׃
\par 9 ויעשׂו שׂרי המאיות ככל אשׁר־צוה יהוידע הכהן ויקחו אישׁ את־אנשׁיו באי השׁבת עם יצאי השׁבת ויבאו אל־יהוידע הכהן׃
\par 10 ויתן הכהן לשׂרי המאיות את־החנית ואת־השׁלטים אשׁר למלך דוד אשׁר בבית יהוה׃
\par 11 ויעמדו הרצים אישׁ וכליו בידו מכתף הבית הימנית עד־כתף הבית השׂמאלית למזבח ולבית על־המלך סביב׃
\par 12 ויוצא את־בן־המלך ויתן עליו את־הנזר ואת־העדות וימלכו אתו וימשׁחהו ויכו־כף ויאמרו יחי המלך׃
\par 13 ותשׁמע עתליה את־קול הרצין העם ותבא אל־העם בית יהוה׃
\par 14 ותרא והנה המלך עמד על־העמוד כמשׁפט והשׂרים והחצצרות אל־המלך וכל־עם הארץ שׂמח ותקע בחצצרות ותקרע עתליה את־בגדיה ותקרא קשׁר קשׁר׃
\par 15 ויצו יהוידע הכהן את־שׂרי המיאות פקדי החיל ויאמר אליהם הוציאו אתה אל־מבית לשׂדרת והבא אחריה המת בחרב כי אמר הכהן אל־תומת בית יהוה׃
\par 16 וישׂמו לה ידים ותבוא דרך־מבוא הסוסים בית המלך ותומת שׁם׃
\par 17 ויכרת יהוידע את־הברית בין יהוה ובין המלך ובין העם להיות לעם ליהוה ובין המלך ובין העם׃
\par 18 ויבאו כל־עם הארץ בית־הבעל ויתצהו את־מזבחתו ואת־צלמיו שׁברו היטב ואת מתן כהן הבעל הרגו לפני המזבחות וישׂם הכהן פקדות על־בית יהוה׃
\par 19 ויקח את־שׂרי המאות ואת־הכרי ואת־הרצים ואת כל־עם הארץ וירידו את־המלך מבית יהוה ויבואו דרך־שׁער הרצים בית המלך וישׁב על־כסא המלכים׃
\par 20 וישׂמח כל־עם־הארץ והעיר שׁקטה ואת־עתליהו המיתו בחרב בית מלך׃

\chapter{12}

\par 1 בן־שׁבע שׁנים יהואשׁ במלכו׃
\par 2 בשׁנת־שׁבע ליהוא מלך יהואשׁ וארבעים שׁנה מלך בירושׁלם ושׁם אמו צביה מבאר שׁבע׃
\par 3 ויעשׂ יהואשׁ הישׁר בעיני יהוה כל־ימיו אשׁר הורהו יהוידע הכהן׃
\par 4 רק הבמות לא־סרו עוד העם מזבחים ומקטרים בבמות׃
\par 5 ויאמר יהואשׁ אל־הכהנים כל כסף הקדשׁים אשׁר־יובא בית־יהוה כסף עובר אישׁ כסף נפשׁות ערכו כל־כסף אשׁר יעלה על לב־אישׁ להביא בית יהוה׃
\par 6 יקחו להם הכהנים אישׁ מאת מכרו והם יחזקו את־בדק הבית לכל אשׁר־ימצא שׁם בדק׃
\par 7 ויהי בשׁנת עשׂרים ושׁלשׁ שׁנה למלך יהואשׁ לא־חזקו הכהנים את־בדק הבית׃
\par 8 ויקרא המלך יהואשׁ ליהוידע הכהן ולכהנים ויאמר אלהם מדוע אינכם מחזקים את־בדק הבית ועתה אל־תקחו־כסף מאת מכריכם כי־לבדק הבית תתנהו׃
\par 9 ויאתו הכהנים לבלתי קחת־כסף מאת העם ולבלתי חזק את־בדק הבית׃
\par 10 ויקח יהוידע הכהן ארון אחד ויקב חר בדלתו ויתן אתו אצל המזבח בימין בבוא־אישׁ בית יהוה ונתנו־שׁמה הכהנים שׁמרי הסף את־כל־הכסף המובא בית־יהוה׃
\par 11 ויהי כראותם כי־רב הכסף בארון ויעל ספר המלך והכהן הגדול ויצרו וימנו את־הכסף הנמצא בית־יהוה׃
\par 12 ונתנו את־הכסף המתכן על־יד עשׂי המלאכה הפקדים בית יהוה ויוציאהו לחרשׁי העץ ולבנים העשׂים בית יהוה׃
\par 13 ולגדרים ולחצבי האבן ולקנות עצים ואבני מחצב לחזק את־בדק בית־יהוה ולכל אשׁר־יצא על־הבית לחזקה׃
\par 14 אך לא יעשׂה בית יהוה ספות כסף מזמרות מזרקות חצצרות כל־כלי זהב וכלי־כסף מן־הכסף המובא בית־יהוה׃
\par 15 כי־לעשׂי המלאכה יתנהו וחזקו־בו את־בית יהוה׃
\par 16 ולא יחשׁבו את־האנשׁים אשׁר יתנו את־הכסף על־ידם לתת לעשׂי המלאכה כי באמנה הם עשׂים׃
\par 17 כסף אשׁם וכסף חטאות לא יובא בית יהוה לכהנים יהיו׃
\par 18 אז יעלה חזאל מלך ארם וילחם על־גת וילכדה וישׂם חזאל פניו לעלות על־ירושׁלם׃
\par 19 ויקח יהואשׁ מלך־יהודה את כל־הקדשׁים אשׁר־הקדישׁו יהושׁפט ויהורם ואחזיהו אבתיו מלכי יהודה ואת־קדשׁיו ואת כל־הזהב הנמצא באצרות בית־יהוה ובית המלך וישׁלח לחזאל מלך ארם ויעל מעל ירושׁלם׃
\par 20 ויתר דברי יואשׁ וכל־אשׁר עשׂה הלוא־הם כתובים על־ספר דברי הימים למלכי יהודה׃
\par 21 ויקמו עבדיו ויקשׁרו־קשׁר ויכו את־יואשׁ בית מלא היורד סלא׃
\par 22 ויוזבד בן־שׁמעת ויהוזבד בן־שׁמר עבדיו הכהו וימת ויקברו אתו עם־אבתיו בעיר דוד וימלך אמציה בנו תחתיו׃

\chapter{13}

\par 1 בשׁנת עשׂרים ושׁלשׁ שׁנה ליואשׁ בן־אחזיהו מלך יהודה מלך יהואחז בן־יהוא על־ישׂראל בשׁמרון שׁבע עשׂרה שׁנה׃
\par 2 ויעשׂ הרע בעיני יהוה וילך אחר חטאת ירבעם בן־נבט אשׁר־החטיא את־ישׂראל לא־סר ממנה׃
\par 3 ויחר־אף יהוה בישׂראל ויתנם ביד חזאל מלך־ארם וביד בן־הדד בן־חזאל כל־הימים׃
\par 4 ויחל יהואחז את־פני יהוה וישׁמע אליו יהוה כי ראה את־לחץ ישׂראל כי־לחץ אתם מלך ארם׃
\par 5 ויתן יהוה לישׂראל מושׁיע ויצאו מתחת יד־ארם וישׁבו בני־ישׂראל באהליהם כתמול שׁלשׁום׃
\par 6 אך לא־סרו מחטאות בית־ירבעם אשׁר־החטי את־ישׂראל בה הלך וגם האשׁרה עמדה בשׁמרון׃
\par 7 כי לא השׁאיר ליהואחז עם כי אם־חמשׁים פרשׁים ועשׂרה רכב ועשׂרת אלפים רגלי כי אבדם מלך ארם וישׂמם כעפר לדשׁ׃
\par 8 ויתר דברי יהואחז וכל־אשׁר עשׂה וגבורתו הלוא־הם כתובים על־ספר דברי הימים למלכי ישׂראל׃
\par 9 וישׁכב יהואחז עם־אבתיו ויקברהו בשׁמרון וימלך יואשׁ בנו תחתיו׃
\par 10 בשׁנת שׁלשׁים ושׁבע שׁנה ליואשׁ מלך יהודה מלך יהואשׁ בן־יהואחז על־ישׂראל בשׁמרון שׁשׁ עשׂרה שׁנה׃
\par 11 ויעשׂה הרע בעיני יהוה לא סר מכל־חטאות ירבעם בן־נבט אשׁר־החטיא את־ישׂראל בה הלך׃
\par 12 ויתר דברי יואשׁ וכל־אשׁר עשׂה וגבורתו אשׁר נלחם עם אמציה מלך־יהודה הלוא־הם כתובים על־ספר דברי הימים למלכי ישׂראל׃
\par 13 וישׁכב יואשׁ עם־אבתיו וירבעם ישׁב על־כסאו ויקבר יואשׁ בשׁמרון עם מלכי ישׂראל׃
\par 14 ואלישׁע חלה את־חליו אשׁר ימות בו וירד אליו יואשׁ מלך־ישׂראל ויבך על־פניו ויאמר אבי אבי רכב ישׂראל ופרשׁיו׃
\par 15 ויאמר לו אלישׁע קח קשׁת וחצים ויקח אליו קשׁת וחצים׃
\par 16 ויאמר למלך ישׂראל הרכב ידך על־הקשׁת וירכב ידו וישׂם אלישׁע ידיו על־ידי המלך׃
\par 17 ויאמר פתח החלון קדמה ויפתח ויאמר אלישׁע ירה ויור ויאמר חץ־תשׁועה ליהוה וחץ תשׁועה בארם והכית את־ארם באפק עד־כלה׃
\par 18 ויאמר קח החצים ויקח ויאמר למלך־ישׂראל הך־ארצה ויך שׁלשׁ־פעמים ויעמד׃
\par 19 ויקצף עליו אישׁ האלהים ויאמר להכות חמשׁ או־שׁשׁ פעמים אז הכית את־ארם עד־כלה ועתה שׁלשׁ פעמים תכה את־ארם׃
\par 20 וימת אלישׁע ויקברהו וגדודי מואב יבאו בארץ בא שׁנה׃
\par 21 ויהי הם קברים אישׁ והנה ראו את־הגדוד וישׁליכו את־האישׁ בקבר אלישׁע וילך ויגע האישׁ בעצמות אלישׁע ויחי ויקם על־רגליו׃
\par 22 וחזאל מלך ארם לחץ את־ישׂראל כל ימי יהואחז׃
\par 23 ויחן יהוה אתם וירחמם ויפן אליהם למען בריתו את־אברהם יצחק ויעקב ולא אבה השׁחיתם ולא־השׁליכם מעל־פניו עד־עתה׃
\par 24 וימת חזאל מלך־ארם וימלך בן־הדד בנו תחתיו׃
\par 25 וישׁב יהואשׁ בן־יהואחז ויקח את־הערים מיד בן־הדד בן־חזאל אשׁר לקח מיד יהואחז אביו במלחמה שׁלשׁ פעמים הכהו יואשׁ וישׁב את־ערי ישׂראל׃

\chapter{14}

\par 1 בשׁנת שׁתים ליואשׁ בן־יואחז מלך ישׂראל מלך אמציהו בן־יואשׁ מלך יהודה׃
\par 2 בן־עשׂרים וחמשׁ שׁנה היה במלכו ועשׂרים ותשׁע שׁנה מלך בירושׁלם ושׁם אמו יהועדין מן־ירושׁלם׃
\par 3 ויעשׂ הישׁר בעיני יהוה רק לא כדוד אביו ככל אשׁר־עשׂה יואשׁ אביו עשׂה׃
\par 4 רק הבמות לא־סרו עוד העם מזבחים ומקטרים בבמות׃
\par 5 ויהי כאשׁר חזקה הממלכה בידו ויך את־עבדיו המכים את־המלך אביו׃
\par 6 ואת־בני המכים לא המית ככתוב בספר תורת־משׁה אשׁר־צוה יהוה לאמר לא־יומתו אבות על־בנים ובנים לא־יומתו על־אבות כי אם־אישׁ בחטאו ימות׃
\par 7 הוא־הכה את־אדום בגיא־המלח עשׂרת אלפים ותפשׂ את־הסלע במלחמה ויקרא את־שׁמה יקתאל עד היום הזה׃
\par 8 אז שׁלח אמציה מלאכים אל־יהואשׁ בן־יהואחז בן־יהוא מלך ישׂראל לאמר לכה נתראה פנים׃
\par 9 וישׁלח יהואשׁ מלך־ישׂראל אל־אמציהו מלך־יהודה לאמר החוח אשׁר בלבנון שׁלח אל־הארז אשׁר בלבנון לאמר תנה־את־בתך לבני לאשׁה ותעבר חית השׂדה אשׁר בלבנון ותרמס את־החוח׃
\par 10 הכה הכית את־אדום ונשׂאך לבך הכבד ושׁב בביתך ולמה תתגרה ברעה ונפלתה אתה ויהודה עמך׃
\par 11 ולא־שׁמע אמציהו ויעל יהואשׁ מלך־ישׂראל ויתראו פנים הוא ואמציהו מלך־יהודה בבית שׁמשׁ אשׁר ליהודה׃
\par 12 וינגף יהודה לפני ישׂראל וינסו אישׁ לאהלו׃
\par 13 ואת אמציהו מלך־יהודה בן־יהואשׁ בן־אחזיהו תפשׂ יהואשׁ מלך־ישׂראל בבית שׁמשׁ ויבאו ירושׁלם ויפרץ בחומת ירושׁלם בשׁער אפרים עד־שׁער הפנה ארבע מאות אמה׃
\par 14 ולקח את־כל־הזהב־והכסף ואת כל־הכלים הנמצאים בית־יהוה ובאצרות בית המלך ואת בני התערבות וישׁב שׁמרונה׃
\par 15 ויתר דברי יהואשׁ אשׁר עשׂה וגבורתו ואשׁר נלחם עם אמציהו מלך־יהודה הלא־הם כתובים על־ספר דברי הימים למלכי ישׂראל׃
\par 16 וישׁכב יהואשׁ עם־אבתיו ויקבר בשׁמרון עם מלכי ישׂראל וימלך ירבעם בנו תחתיו׃
\par 17 ויחי אמציהו בן־יואשׁ מלך יהודה אחרי מות יהואשׁ בן־יהואחז מלך ישׂראל חמשׁ עשׂרה שׁנה׃
\par 18 ויתר דברי אמציהו הלא־הם כתובים על־ספר דברי הימים למלכי יהודה׃
\par 19 ויקשׁרו עליו קשׁר בירושׁלם וינס לכישׁה וישׁלחו אחריו לכישׁה וימתהו שׁם׃
\par 20 וישׂאו אתו על־הסוסים ויקבר בירושׁלם עם־אבתיו בעיר דוד׃
\par 21 ויקחו כל־עם יהודה את־עזריה והוא בן־שׁשׁ עשׂרה שׁנה וימלכו אתו תחת אביו אמציהו׃
\par 22 הוא בנה את־אילת וישׁבה ליהודה אחרי שׁכב־המלך עם־אבתיו׃
\par 23 בשׁנת חמשׁ־עשׂרה שׁנה לאמציהו בן־יואשׁ מלך יהודה מלך ירבעם בן־יואשׁ מלך־ישׂראל בשׁמרון ארבעים ואחת שׁנה׃
\par 24 ויעשׂ הרע בעיני יהוה לא סר מכל־חטאות ירבעם בן־נבט אשׁר החטיא את־ישׂראל׃
\par 25 הוא השׁיב את־גבול ישׂראל מלבוא חמת עד־ים הערבה כדבר יהוה אלהי ישׂראל אשׁר דבר ביד־עבדו יונה בן־אמתי הנביא אשׁר מגת החפר׃
\par 26 כי־ראה יהוה את־עני ישׂראל מרה מאד ואפס עצור ואפס עזוב ואין עזר לישׂראל׃
\par 27 ולא־דבר יהוה למחות את־שׁם ישׂראל מתחת השׁמים ויושׁיעם ביד ירבעם בן־יואשׁ׃
\par 28 ויתר דברי ירבעם וכל־אשׁר עשׂה וגבורתו אשׁר־נלחם ואשׁר השׁיב את־דמשׂק ואת־חמת ליהודה בישׂראל הלא־הם כתובים על־ספר דברי הימים למלכי ישׂראל׃
\par 29 וישׁכב ירבעם עם־אבתיו עם מלכי ישׂראל וימלך זכריה בנו תחתיו׃

\chapter{15}

\par 1 בשׁנת עשׂרים ושׁבע שׁנה לירבעם מלך ישׂראל מלך עזריה בן־אמציה מלך יהודה׃
\par 2 בן־שׁשׁ עשׂרה שׁנה היה במלכו וחמשׁים ושׁתים שׁנה מלך בירושׁלם ושׁם אמו יכליהו מירושׁלם׃
\par 3 ויעשׂ הישׁר בעיני יהוה ככל אשׁר־עשׂה אמציהו אביו׃
\par 4 רק הבמות לא־סרו עוד העם מזבחים ומקטרים בבמות׃
\par 5 וינגע יהוה את־המלך ויהי מצרע עד־יום מתו וישׁב בבית החפשׁית ויותם בן־המלך על־הבית שׁפט את־עם הארץ׃
\par 6 ויתר דברי עזריהו וכל־אשׁר עשׂה הלא־הם כתובים על־ספר דברי הימים למלכי יהודה׃
\par 7 וישׁכב עזריה עם־אבתיו ויקברו אתו עם־אבתיו בעיר דוד וימלך יותם בנו תחתיו׃
\par 8 בשׁנת שׁלשׁים ושׁמנה שׁנה לעזריהו מלך יהודה מלך זכריהו בן־ירבעם על־ישׂראל בשׁמרון שׁשׁה חדשׁים׃
\par 9 ויעשׂ הרע בעיני יהוה כאשׁר עשׂו אבתיו לא סר מחטאות ירבעם בן־נבט אשׁר החטיא את־ישׂראל׃
\par 10 ויקשׁר עליו שׁלם בן־יבשׁ ויכהו קבל־עם וימיתהו וימלך תחתיו׃
\par 11 ויתר דברי זכריה הנם כתובים על־ספר דברי הימים למלכי ישׂראל׃
\par 12 הוא דבר־יהוה אשׁר דבר אל־יהוא לאמר בני רביעים ישׁבו לך על־כסא ישׂראל ויהי־כן׃
\par 13 שׁלום בן־יבישׁ מלך בשׁנת שׁלשׁים ותשׁע שׁנה לעזיה מלך יהודה וימלך ירח־ימים בשׁמרון׃
\par 14 ויעל מנחם בן־גדי מתרצה ויבא שׁמרון ויך את־שׁלום בן־יבישׁ בשׁמרון וימיתהו וימלך תחתיו׃
\par 15 ויתר דברי שׁלום וקשׁרו אשׁר קשׁר הנם כתבים על־ספר דברי הימים למלכי ישׂראל׃
\par 16 אז יכה־מנחם את־תפסח ואת־כל־אשׁר־בה ואת־גבוליה מתרצה כי לא פתח ויך את כל־ההרותיה בקע׃
\par 17 בשׁנת שׁלשׁים ותשׁע שׁנה לעזריה מלך יהודה מלך מנחם בן־גדי על־ישׂראל עשׂר שׁנים בשׁמרון׃
\par 18 ויעשׂ הרע בעיני יהוה לא סר מעל חטאות ירבעם בן־נבט אשׁר־החטיא את־ישׂראל כל־ימיו׃
\par 19 בא פול מלך־אשׁור על־הארץ ויתן מנחם לפול אלף ככר־כסף להיות ידיו אתו להחזיק הממלכה בידו׃
\par 20 ויצא מנחם את־הכסף על־ישׂראל על כל־גבורי החיל לתת למלך אשׁור חמשׁים שׁקלים כסף לאישׁ אחד וישׁב מלך אשׁור ולא־עמד שׁם בארץ׃
\par 21 ויתר דברי מנחם וכל־אשׁר עשׂה הלוא־הם כתובים על־ספר דברי הימים למלכי ישׂראל׃
\par 22 וישׁכב מנחם עם־אבתיו וימלך פקחיה בנו תחתיו׃
\par 23 בשׁנת חמשׁים שׁנה לעזריה מלך יהודה מלך פקחיה בן־מנחם על־ישׂראל בשׁמרון שׁנתים׃
\par 24 ויעשׂ הרע בעיני יהוה לא סר מחטאות ירבעם בן־נבט אשׁר החטיא את־ישׂראל׃
\par 25 ויקשׁר עליו פקח בן־רמליהו שׁלישׁו ויכהו בשׁמרון בארמון בית־מלך את־ארגב ואת־האריה ועמו חמשׁים אישׁ מבני גלעדים וימיתהו וימלך תחתיו׃
\par 26 ויתר דברי פקחיה וכל־אשׁר עשׂה הנם כתובים על־ספר דברי הימים למלכי ישׂראל׃
\par 27 בשׁנת חמשׁים ושׁתים שׁנה לעזריה מלך יהודה מלך פקח בן־רמליהו על־ישׂראל בשׁמרון עשׂרים שׁנה׃
\par 28 ויעשׂ הרע בעיני יהוה לא סר מן־חטאות ירבעם בן־נבט אשׁר החטיא את־ישׂראל׃
\par 29 בימי פקח מלך־ישׂראל בא תגלת פלאסר מלך אשׁור ויקח את־עיון ואת־אבל בית־מעכה ואת־ינוח ואת־קדשׁ ואת־חצור ואת־הגלעד ואת־הגלילה כל ארץ נפתלי ויגלם אשׁורה׃
\par 30 ויקשׁר־קשׁר הושׁע בן־אלה על־פקח בן־רמליהו ויכהו וימיתהו וימלך תחתיו בשׁנת עשׂרים ליותם בן־עזיה׃
\par 31 ויתר דברי־פקח וכל־אשׁר עשׂה הנם כתובים על־ספר דברי הימים למלכי ישׂראל׃
\par 32 בשׁנת שׁתים לפקח בן־רמליהו מלך ישׂראל מלך יותם בן־עזיהו מלך יהודה׃
\par 33 בן־עשׂרים וחמשׁ שׁנה היה במלכו ושׁשׁ־עשׂרה שׁנה מלך בירושׁלם ושׁם אמו ירושׁא בת־צדוק׃
\par 34 ויעשׂ הישׁר בעיני יהוה ככל אשׁר־עשׂה עזיהו אביו עשׂה׃
\par 35 רק הבמות לא סרו עוד העם מזבחים ומקטרים בבמות הוא בנה את־שׁער בית־יהוה העליון׃
\par 36 ויתר דברי יותם אשׁר עשׂה הלא־הם כתובים על־ספר דברי הימים למלכי יהודה׃
\par 37 בימים ההם החל יהוה להשׁליח ביהודה רצין מלך ארם ואת פקח בן־רמליהו׃
\par 38 וישׁכב יותם עם־אבתיו ויקבר עם־אבתיו בעיר דוד אביו וימלך אחז בנו תחתיו׃

\chapter{16}

\par 1 בשׁנת שׁבע־עשׂרה שׁנה לפקח בן־רמליהו מלך אחז בן־יותם מלך יהודה׃
\par 2 בן־עשׂרים שׁנה אחז במלכו ושׁשׁ־עשׂרה שׁנה מלך בירושׁלם ולא־עשׂה הישׁר בעיני יהוה אלהיו כדוד אביו׃
\par 3 וילך בדרך מלכי ישׂראל וגם את־בנו העביר באשׁ כתעבות הגוים אשׁר הורישׁ יהוה אתם מפני בני ישׂראל׃
\par 4 ויזבח ויקטר בבמות ועל־הגבעות ותחת כל־עץ רענן׃
\par 5 אז יעלה רצין מלך־ארם ופקח בן־רמליהו מלך־ישׂראל ירושׁלם למלחמה ויצרו על־אחז ולא יכלו להלחם׃
\par 6 בעת ההיא השׁיב רצין מלך־ארם את־אילת לארם וינשׁל את־היהודים מאילות וארמים באו אילת וישׁבו שׁם עד היום הזה׃
\par 7 וישׁלח אחז מלאכים אל־תגלת פלסר מלך־אשׁור לאמר עבדך ובנך אני עלה והושׁעני מכף מלך־ארם ומכף מלך ישׂראל הקומים עלי׃
\par 8 ויקח אחז את־הכסף ואת־הזהב הנמצא בית יהוה ובאצרות בית המלך וישׁלח למלך־אשׁור שׁחד׃
\par 9 וישׁמע אליו מלך אשׁור ויעל מלך אשׁור אל־דמשׂק ויתפשׂה ויגלה קירה ואת־רצין המית׃
\par 10 וילך המלך אחז לקראת תגלת פלאסר מלך־אשׁור דומשׂק וירא את־המזבח אשׁר בדמשׂק וישׁלח המלך אחז אל־אוריה הכהן את־דמות המזבח ואת־תבניתו לכל־מעשׂהו׃
\par 11 ויבן אוריה הכהן את־המזבח ככל אשׁר־שׁלח המלך אחז מדמשׂק כן עשׂה אוריה הכהן עד־בוא המלך־אחז מדמשׂק׃
\par 12 ויבא המלך מדמשׂק וירא המלך את־המזבח ויקרב המלך על־המזבח ויעל עליו׃
\par 13 ויקטר את־עלתו ואת־מנחתו ויסך את־נסכו ויזרק את־דם־השׁלמים אשׁר־לו על־המזבח׃
\par 14 ואת המזבח הנחשׁת אשׁר לפני יהוה ויקרב מאת פני הבית מבין המזבח ומבין בית יהוה ויתן אתו על־ירך המזבח צפונה׃
\par 15 ויצוהו המלך־אחז את־אוריה הכהן לאמר על המזבח הגדול הקטר את־עלת־הבקר ואת־מנחת הערב ואת־עלת המלך ואת־מנחתו ואת עלת כל־עם הארץ ומנחתם ונסכיהם וכל־דם עלה וכל־דם־זבח עליו תזרק ומזבח הנחשׁת יהיה־לי לבקר׃
\par 16 ויעשׂ אוריה הכהן ככל אשׁר־צוה המלך אחז׃
\par 17 ויקצץ המלך אחז את־המסגרות המכנות ויסר מעליהם ואת־הכיר ואת־הים הורד מעל הבקר הנחשׁת אשׁר תחתיה ויתן אתו על מרצפת אבנים׃
\par 18 ואת־מיסך השׁבת אשׁר־בנו בבית ואת־מבוא המלך החיצונה הסב בית יהוה מפני מלך אשׁור׃
\par 19 ויתר דברי אחז אשׁר עשׂה הלא־הם כתובים על־ספר דברי הימים למלכי יהודה׃
\par 20 וישׁכב אחז עם־אבתיו ויקבר עם־אבתיו בעיר דוד וימלך חזקיהו בנו תחתיו׃

\chapter{17}

\par 1 בשׁנת שׁתים עשׂרה לאחז מלך יהודה מלך הושׁע בן־אלה בשׁמרון על־ישׂראל תשׁע שׁנים׃
\par 2 ויעשׂ הרע בעיני יהוה רק לא כמלכי ישׂראל אשׁר היו לפניו׃
\par 3 עליו עלה שׁלמנאסר מלך אשׁור ויהי־לו הושׁע עבד וישׁב לו מנחה׃
\par 4 וימצא מלך־אשׁור בהושׁע קשׁר אשׁר שׁלח מלאכים אל־סוא מלך־מצרים ולא־העלה מנחה למלך אשׁור כשׁנה בשׁנה ויעצרהו מלך אשׁור ויאסרהו בית כלא׃
\par 5 ויעל מלך־אשׁור בכל־הארץ ויעל שׁמרון ויצר עליה שׁלשׁ שׁנים׃
\par 6 בשׁנת התשׁיעית להושׁע לכד מלך־אשׁור את־שׁמרון ויגל את־ישׂראל אשׁורה וישׁב אתם בחלח ובחבור נהר גוזן וערי מדי׃
\par 7 ויהי כי־חטאו בני־ישׂראל ליהוה אלהיהם המעלה אתם מארץ מצרים מתחת יד פרעה מלך־מצרים וייראו אלהים אחרים׃
\par 8 וילכו בחקות הגוים אשׁר הורישׁ יהוה מפני בני ישׂראל ומלכי ישׂראל אשׁר עשׂו׃
\par 9 ויחפאו בני־ישׂראל דברים אשׁר לא־כן על־יהוה אלהיהם ויבנו להם במות בכל־עריהם ממגדל נוצרים עד־עיר מבצר׃
\par 10 ויצבו להם מצבות ואשׁרים על כל־גבעה גבהה ותחת כל־עץ רענן׃
\par 11 ויקטרו־שׁם בכל־במות כגוים אשׁר־הגלה יהוה מפניהם ויעשׂו דברים רעים להכעיס את־יהוה׃
\par 12 ויעבדו הגללים אשׁר אמר יהוה להם לא תעשׂו את־הדבר הזה׃
\par 13 ויעד יהוה בישׂראל וביהודה ביד כל־נביאו כל־חזה לאמר שׁבו מדרכיכם הרעים ושׁמרו מצותי חקותי ככל־התורה אשׁר צויתי את־אבתיכם ואשׁר שׁלחתי אליכם ביד עבדי הנביאים׃
\par 14 ולא שׁמעו ויקשׁו את־ערפם כערף אבותם אשׁר לא האמינו ביהוה אלהיהם׃
\par 15 וימאסו את־חקיו ואת־בריתו אשׁר כרת את־אבותם ואת עדותיו אשׁר העיד בם וילכו אחרי ההבל ויהבלו ואחרי הגוים אשׁר סביבתם אשׁר צוה יהוה אתם לבלתי עשׂות כהם׃
\par 16 ויעזבו את־כל־מצות יהוה אלהיהם ויעשׂו להם מסכה שׁנים עגלים ויעשׂו אשׁירה וישׁתחוו לכל־צבא השׁמים ויעבדו את־הבעל׃
\par 17 ויעבירו את־בניהם ואת־בנותיהם באשׁ ויקסמו קסמים וינחשׁו ויתמכרו לעשׂות הרע בעיני יהוה להכעיסו׃
\par 18 ויתאנף יהוה מאד בישׂראל ויסרם מעל פניו לא נשׁאר רק שׁבט יהודה לבדו׃
\par 19 גם־יהודה לא שׁמר את־מצות יהוה אלהיהם וילכו בחקות ישׂראל אשׁר עשׂו׃
\par 20 וימאס יהוה בכל־זרע ישׂראל ויענם ויתנם ביד־שׁסים עד אשׁר השׁליכם מפניו׃
\par 21 כי־קרע ישׂראל מעל בית דוד וימליכו את־ירבעם בן־נבט וידא ירבעם את־ישׂראל מאחרי יהוה והחטיאם חטאה גדולה׃
\par 22 וילכו בני ישׂראל בכל־חטאות ירבעם אשׁר עשׂה לא־סרו ממנה׃
\par 23 עד אשׁר־הסיר יהוה את־ישׂראל מעל פניו כאשׁר דבר ביד כל־עבדיו הנביאים ויגל ישׂראל מעל אדמתו אשׁורה עד היום הזה׃
\par 24 ויבא מלך־אשׁור מבבל ומכותה ומעוא ומחמת וספרוים וישׁב בערי שׁמרון תחת בני ישׂראל וירשׁו את־שׁמרון וישׁבו בעריה׃
\par 25 ויהי בתחלת שׁבתם שׁם לא יראו את־יהוה וישׁלח יהוה בהם את־האריות ויהיו הרגים בהם׃
\par 26 ויאמרו למלך אשׁור לאמר הגוים אשׁר הגלית ותושׁב בערי שׁמרון לא ידעו את־משׁפט אלהי הארץ וישׁלח־בם את־האריות והנם ממיתים אותם כאשׁר אינם ידעים את־משׁפט אלהי הארץ׃
\par 27 ויצו מלך־אשׁור לאמר הליכו שׁמה אחד מהכהנים אשׁר הגליתם משׁם וילכו וישׁבו שׁם וירם את־משׁפט אלהי הארץ׃
\par 28 ויבא אחד מהכהנים אשׁר הגלו משׁמרון וישׁב בבית־אל ויהי מורה אתם איך ייראו את־יהוה׃
\par 29 ויהיו עשׂים גוי גוי אלהיו ויניחו בבית הבמות אשׁר עשׂו השׁמרנים גוי גוי בעריהם אשׁר הם ישׁבים שׁם׃
\par 30 ואנשׁי בבל עשׂו את־סכות בנות ואנשׁי־כות עשׂו את־נרגל ואנשׁי חמת עשׂו את־אשׁימא׃
\par 31 והעוים עשׂו נבחז ואת־תרתק והספרוים שׂרפים את־בניהם באשׁ לאדרמלך וענמלך אלה ספרים׃
\par 32 ויהיו יראים את־יהוה ויעשׂו להם מקצותם כהני במות ויהיו עשׂים להם בבית הבמות׃
\par 33 את־יהוה היו יראים ואת־אלהיהם היו עבדים כמשׁפט הגוים אשׁר־הגלו אתם משׁם׃
\par 34 עד היום הזה הם עשׂים כמשׁפטים הראשׁנים אינם יראים את־יהוה ואינם עשׂים כחקתם וכמשׁפטם וכתורה וכמצוה אשׁר צוה יהוה את־בני יעקב אשׁר־שׂם שׁמו ישׂראל׃
\par 35 ויכרת יהוה אתם ברית ויצום לאמר לא תיראו אלהים אחרים ולא־תשׁתחוו להם ולא תעבדום ולא תזבחו להם׃
\par 36 כי אם־את־יהוה אשׁר העלה אתכם מארץ מצרים בכח גדול ובזרוע נטויה אתו תיראו ולו תשׁתחוו ולו תזבחו׃
\par 37 ואת־החקים ואת־המשׁפטים והתורה והמצוה אשׁר כתב לכם תשׁמרון לעשׂות כל־הימים ולא תיראו אלהים אחרים׃
\par 38 והברית אשׁר־כרתי אתכם לא תשׁכחו ולא תיראו אלהים אחרים׃
\par 39 כי אם־את־יהוה אלהיכם תיראו והוא יציל אתכם מיד כל־איביכם׃
\par 40 ולא שׁמעו כי אם־כמשׁפטם הראשׁון הם עשׂים׃
\par 41 ויהיו הגוים האלה יראים את־יהוה ואת־פסיליהם היו עבדים גם־בניהם ובני בניהם כאשׁר עשׂו אבתם הם עשׂים עד היום הזה׃

\chapter{18}

\par 1 ויהי בשׁנת שׁלשׁ להושׁע בן־אלה מלך ישׂראל מלך חזקיה בן־אחז מלך יהודה׃
\par 2 בן־עשׂרים וחמשׁ שׁנה היה במלכו ועשׂרים ותשׁע שׁנה מלך בירושׁלם ושׁם אמו אבי בת־זכריה׃
\par 3 ויעשׂ הישׁר בעיני יהוה ככל אשׁר־עשׂה דוד אביו׃
\par 4 הוא הסיר את־הבמות ושׁבר את־המצבת וכרת את־האשׁרה וכתת נחשׁ הנחשׁת אשׁר־עשׂה משׁה כי עד־הימים ההמה היו בני־ישׂראל מקטרים לו ויקרא־לו נחשׁתן׃
\par 5 ביהוה אלהי־ישׂראל בטח ואחריו לא־היה כמהו בכל מלכי יהודה ואשׁר היו לפניו׃
\par 6 וידבק ביהוה לא־סר מאחריו וישׁמר מצותיו אשׁר־צוה יהוה את־משׁה׃
\par 7 והיה יהוה עמו בכל אשׁר־יצא ישׂכיל וימרד במלך־אשׁור ולא עבדו׃
\par 8 הוא־הכה את־פלשׁתים עד־עזה ואת־גבוליה ממגדל נוצרים עד־עיר מבצר׃
\par 9 ויהי בשׁנה הרביעית למלך חזקיהו היא השׁנה השׁביעית להושׁע בן־אלה מלך ישׂראל עלה שׁלמנאסר מלך־אשׁור על־שׁמרון ויצר עליה׃
\par 10 וילכדה מקצה שׁלשׁ שׁנים בשׁנת־שׁשׁ לחזקיה היא שׁנת־תשׁע להושׁע מלך ישׂראל נלכדה שׁמרון׃
\par 11 ויגל מלך־אשׁור את־ישׂראל אשׁורה וינחם בחלח ובחבור נהר גוזן וערי מדי׃
\par 12 על אשׁר לא־שׁמעו בקול יהוה אלהיהם ויעברו את־בריתו את כל־אשׁר צוה משׁה עבד יהוה ולא שׁמעו ולא עשׂו׃
\par 13 ובארבע עשׂרה שׁנה למלך חזקיה עלה סנחריב מלך־אשׁור על כל־ערי יהודה הבצרות ויתפשׂם׃
\par 14 וישׁלח חזקיה מלך־יהודה אל־מלך־אשׁור לכישׁה לאמר חטאתי שׁוב מעלי את אשׁר־תתן עלי אשׂא וישׂם מלך־אשׁור על־חזקיה מלך־יהודה שׁלשׁ מאות ככר־כסף ושׁלשׁים ככר זהב׃
\par 15 ויתן חזקיה את־כל־הכסף הנמצא בית־יהוה ובאצרות בית המלך׃
\par 16 בעת ההיא קצץ חזקיה את־דלתות היכל יהוה ואת־האמנות אשׁר צפה חזקיה מלך יהודה ויתנם למלך אשׁור׃
\par 17 וישׁלח מלך־אשׁור את־תרתן ואת־רב־סריס ואת־רב־שׁקה מן־לכישׁ אל־המלך חזקיהו בחיל כבד ירושׁלם ויעלו ויבאו ירושׁלם ויעלו ויבאו ויעמדו בתעלת הברכה העליונה אשׁר במסלת שׂדה כובס׃
\par 18 ויקראו אל־המלך ויצא אלהם אליקים בן־חלקיהו אשׁר על־הבית ושׁבנה הספר ויואח בן־אסף המזכיר׃
\par 19 ויאמר אלהם רב־שׁקה אמרו־נא אל־חזקיהו כה־אמר המלך הגדול מלך אשׁור מה הבטחון הזה אשׁר בטחת׃
\par 20 אמרת אך־דבר־שׂפתים עצה וגבורה למלחמה עתה על־מי בטחת כי מרדת בי׃
\par 21 עתה הנה בטחת לך על־משׁענת הקנה הרצוץ הזה על־מצרים אשׁר יסמך אישׁ עליו ובא בכפו ונקבה כן פרעה מלך־מצרים לכל־הבטחים עליו׃
\par 22 וכי־תאמרון אלי אל־יהוה אלהינו בטחנו הלוא־הוא אשׁר הסיר חזקיהו את־במתיו ואת־מזבחתיו ויאמר ליהודה ולירושׁלם לפני המזבח הזה תשׁתחוו בירושׁלם׃
\par 23 ועתה התערב נא את־אדני את־מלך אשׁור ואתנה לך אלפים סוסים אם־תוכל לתת לך רכבים עליהם׃
\par 24 ואיך תשׁיב את פני פחת אחד עבדי אדני הקטנים ותבטח לך על־מצרים לרכב ולפרשׁים׃
\par 25 עתה המבלעדי יהוה עליתי על־המקום הזה להשׁחתו יהוה אמר אלי עלה על־הארץ הזאת והשׁחיתה׃
\par 26 ויאמר אליקים בן־חלקיהו ושׁבנה ויואח אל־רב־שׁקה דבר־נא אל־עבדיך ארמית כי שׁמעים אנחנו ואל־תדבר עמנו יהודית באזני העם אשׁר על־החמה׃
\par 27 ויאמר אליהם רב־שׁקה העל אדניך ואליך שׁלחני אדני לדבר את־הדברים האלה הלא על־האנשׁים הישׁבים על־החמה לאכל את חריהם ולשׁתות את־שׁיניהם עמכם׃
\par 28 ויעמד רב־שׁקה ויקרא בקול־גדול יהודית וידבר ויאמר שׁמעו דבר־המלך הגדול מלך אשׁור׃
\par 29 כה אמר המלך אל־ישׁיא לכם חזקיהו כי־לא יוכל להציל אתכם מידו׃
\par 30 ואל־יבטח אתכם חזקיהו אל־יהוה לאמר הצל יצילנו יהוה ולא תנתן את־העיר הזאת ביד מלך אשׁור׃
\par 31 אל־תשׁמעו אל־חזקיהו כי כה אמר מלך אשׁור עשׂו־אתי ברכה וצאו אלי ואכלו אישׁ־גפנו ואישׁ תאנתו ושׁתו אישׁ מי־בורו׃
\par 32 עד־באי ולקחתי אתכם אל־ארץ כארצכם ארץ דגן ותירושׁ ארץ לחם וכרמים ארץ זית יצהר ודבשׁ וחיו ולא תמתו ואל־תשׁמעו אל־חזקיהו כי־יסית אתכם לאמר יהוה יצילנו׃
\par 33 ההצל הצילו אלהי הגוים אישׁ את־ארצו מיד מלך אשׁור׃
\par 34 איה אלהי חמת וארפד איה אלהי ספרוים הנע ועוה כי־הצילו את־שׁמרון מידי׃
\par 35 מי בכל־אלהי הארצות אשׁר־הצילו את־ארצם מידי כי־יציל יהוה את־ירושׁלם מידי׃
\par 36 והחרישׁו העם ולא־ענו אתו דבר כי־מצות המלך היא לאמר לא תענהו׃
\par 37 ויבא אליקים בן־חלקיה אשׁר־על־הבית ושׁבנא הספר ויואח בן־אסף המזכיר אל־חזקיהו קרועי בגדים ויגדו לו דברי רב־שׁקה׃

\chapter{19}

\par 1 ויהי כשׁמע המלך חזקיהו ויקרע את־בגדיו ויתכס בשׂק ויבא בית יהוה׃
\par 2 וישׁלח את־אליקים אשׁר־על־הבית ושׁבנא הספר ואת זקני הכהנים מתכסים בשׂקים אל־ישׁעיהו הנביא בן־אמוץ׃
\par 3 ויאמרו אליו כה אמר חזקיהו יום־צרה ותוכחה ונאצה היום הזה כי באו בנים עד־משׁבר וכח אין ללדה׃
\par 4 אולי ישׁמע יהוה אלהיך את כל־דברי רב־שׁקה אשׁר שׁלחו מלך־אשׁור אדניו לחרף אלהים חי והוכיח בדברים אשׁר שׁמע יהוה אלהיך ונשׂאת תפלה בעד השׁארית הנמצאה׃
\par 5 ויבאו עבדי המלך חזקיהו אל־ישׁעיהו׃
\par 6 ויאמר להם ישׁעיהו כה תאמרון אל־אדניכם כה אמר יהוה אל־תירא מפני הדברים אשׁר שׁמעת אשׁר גדפו נערי מלך־אשׁור אתי׃
\par 7 הנני נתן בו רוח ושׁמע שׁמועה ושׁב לארצו והפלתיו בחרב בארצו׃
\par 8 וישׁב רב־שׁקה וימצא את־מלך אשׁור נלחם על־לבנה כי שׁמע כי נסע מלכישׁ׃
\par 9 וישׁמע אל־תרהקה מלך־כושׁ לאמר הנה יצא להלחם אתך וישׁב וישׁלח מלאכים אל־חזקיהו לאמר׃
\par 10 כה תאמרון אל־חזקיהו מלך־יהודה לאמר אל־ישׁאך אלהיך אשׁר אתה בטח בו לאמר לא תנתן ירושׁלם ביד מלך אשׁור׃
\par 11 הנה אתה שׁמעת את אשׁר עשׂו מלכי אשׁור לכל־הארצות להחרימם ואתה תנצל׃
\par 12 ההצילו אתם אלהי הגוים אשׁר שׁחתו אבותי את־גוזן ואת־חרן ורצף ובני־עדן אשׁר בתלאשׂר׃
\par 13 איו מלך־חמת ומלך ארפד ומלך לעיר ספרוים הנע ועוה׃
\par 14 ויקח חזקיהו את־הספרים מיד המלאכים ויקראם ויעל בית יהוה ויפרשׂהו חזקיהו לפני יהוה׃
\par 15 ויתפלל חזקיהו לפני יהוה ויאמר יהוה אלהי ישׂראל ישׁב הכרבים אתה־הוא האלהים לבדך לכל ממלכות הארץ אתה עשׂית את־השׁמים ואת־הארץ׃
\par 16 הטה יהוה אזנך ושׁמע פקח יהוה עיניך וראה ושׁמע את דברי סנחריב אשׁר שׁלחו לחרף אלהים חי׃
\par 17 אמנם יהוה החריבו מלכי אשׁור את־הגוים ואת־ארצם׃
\par 18 ונתנו את־אלהיהם באשׁ כי לא אלהים המה כי אם־מעשׂה ידי־אדם עץ ואבן ויאבדום׃
\par 19 ועתה יהוה אלהינו הושׁיענו נא מידו וידעו כל־ממלכות הארץ כי אתה יהוה אלהים לבדך׃
\par 20 וישׁלח ישׁעיהו בן־אמוץ אל־חזקיהו לאמר כה־אמר יהוה אלהי ישׂראל אשׁר התפללת אלי אל־סנחרב מלך־אשׁור שׁמעתי׃
\par 21 זה הדבר אשׁר־דבר יהוה עליו בזה לך לעגה לך בתולת בת־ציון אחריך ראשׁ הניעה בת ירושׁלם׃
\par 22 את־מי חרפת וגדפת ועל־מי הרימות קול ותשׂא מרום עיניך על־קדושׁ ישׂראל׃
\par 23 ביד מלאכיך חרפת אדני ותאמר ברכב רכבי אני עליתי מרום הרים ירכתי לבנון ואכרת קומת ארזיו מבחור ברשׁיו ואבואה מלון קצה יער כרמלו׃
\par 24 אני קרתי ושׁתיתי מים זרים ואחרב בכף־פעמי כל יארי מצור׃
\par 25 הלא־שׁמעת למרחוק אתה עשׂיתי למימי קדם ויצרתיה עתה הביאתיה ותהי להשׁות גלים נצים ערים בצרות׃
\par 26 וישׁביהן קצרי־יד חתו ויבשׁו היו עשׂב שׂדה וירק דשׁא חציר גגות ושׁדפה לפני קמה׃
\par 27 ושׁבתך וצאתך ובאך ידעתי ואת התרגזך אלי׃
\par 28 יען התרגזך אלי ושׁאננך עלה באזני ושׂמתי חחי באפך ומתגי בשׂפתיך והשׁבתיך בדרך אשׁר־באת בה׃
\par 29 וזה־לך האות אכול השׁנה ספיח ובשׁנה השׁנית סחישׁ ובשׁנה השׁלישׁית זרעו וקצרו ונטעו כרמים ואכלו פרים׃
\par 30 ויספה פליטת בית־יהודה הנשׁארה שׁרשׁ למטה ועשׂה פרי למעלה׃
\par 31 כי מירושׁלם תצא שׁארית ופליטה מהר ציון קנאת יהוה תעשׂה־זאת׃
\par 32 לכן כה־אמר יהוה אל־מלך אשׁור לא יבא אל־העיר הזאת ולא־יורה שׁם חץ ולא־יקדמנה מגן ולא־ישׁפך עליה סללה׃
\par 33 בדרך אשׁר־יבא בה ישׁוב ואל־העיר הזאת לא יבא נאם־יהוה׃
\par 34 וגנותי אל־העיר הזאת להושׁיעה למעני ולמען דוד עבדי׃
\par 35 ויהי בלילה ההוא ויצא מלאך יהוה ויך במחנה אשׁור מאה שׁמונים וחמשׁה אלף וישׁכימו בבקר והנה כלם פגרים מתים׃
\par 36 ויסע וילך וישׁב סנחריב מלך־אשׁור וישׁב בנינוה׃
\par 37 ויהי הוא משׁתחוה בית נסרך אלהיו ואדרמלך ושׂראצר הכהו בחרב והמה נמלטו ארץ אררט וימלך אסר־חדן בנו תחתיו׃

\chapter{20}

\par 1 בימים ההם חלה חזקיהו למות ויבא אליו ישׁעיהו בן־אמוץ הנביא ויאמר אליו כה־אמר יהוה צו לביתך כי מת אתה ולא תחיה׃
\par 2 ויסב את־פניו אל־הקיר ויתפלל אל־יהוה לאמר׃
\par 3 אנה יהוה זכר־נא את אשׁר התהלכתי לפניך באמת ובלבב שׁלם והטוב בעיניך עשׂיתי ויבך חזקיהו בכי גדול׃
\par 4 ויהי ישׁעיהו לא יצא העיר התיכנה ודבר־יהוה היה אליו לאמר׃
\par 5 שׁוב ואמרת אל־חזקיהו נגיד־עמי כה־אמר יהוה אלהי דוד אביך שׁמעתי את־תפלתך ראיתי את־דמעתך הנני רפא לך ביום השׁלישׁי תעלה בית יהוה׃
\par 6 והספתי על־ימיך חמשׁ עשׂרה שׁנה ומכף מלך־אשׁור אצילך ואת העיר הזאת וגנותי על־העיר הזאת למעני ולמען דוד עבדי׃
\par 7 ויאמר ישׁעיהו קחו דבלת תאנים ויקחו וישׂימו על־השׁחין ויחי׃
\par 8 ויאמר חזקיהו אל־ישׁעיהו מה אות כי־ירפא יהוה לי ועליתי ביום השׁלישׁי בית יהוה׃
\par 9 ויאמר ישׁעיהו זה־לך האות מאת יהוה כי יעשׂה יהוה את־הדבר אשׁר דבר הלך הצל עשׂר מעלות אם־ישׁוב עשׂר מעלות׃
\par 10 ויאמר יחזקיהו נקל לצל לנטות עשׂר מעלות לא כי ישׁוב הצל אחרנית עשׂר מעלות׃
\par 11 ויקרא ישׁעיהו הנביא אל־יהוה וישׁב את־הצל במעלות אשׁר ירדה במעלות אחז אחרנית עשׂר מעלות׃
\par 12 בעת ההיא שׁלח בראדך בלאדן בן־בלאדן מלך־בבל ספרים ומנחה אל־חזקיהו כי שׁמע כי חלה חזקיהו׃
\par 13 וישׁמע עליהם חזקיהו ויראם את־כל־בית נכתה את־הכסף ואת־הזהב ואת־הבשׂמים ואת שׁמן הטוב ואת בית כליו ואת כל־אשׁר נמצא באוצרתיו לא־היה דבר אשׁר לא־הראם חזקיהו בביתו ובכל־ממשׁלתו׃
\par 14 ויבא ישׁעיהו הנביא אל־המלך חזקיהו ויאמר אליו מה אמרו האנשׁים האלה ומאין יבאו אליך ויאמר חזקיהו מארץ רחוקה באו מבבל׃
\par 15 ויאמר מה ראו בביתך ויאמר חזקיהו את כל־אשׁר בביתי ראו לא־היה דבר אשׁר לא־הראיתם באצרתי׃
\par 16 ויאמר ישׁעיהו אל־חזקיהו שׁמע דבר־יהוה׃
\par 17 הנה ימים באים ונשׂא כל־אשׁר בביתך ואשׁר אצרו אבתיך עד־היום הזה בבלה לא־יותר דבר אמר יהוה׃
\par 18 ומבניך אשׁר יצאו ממך אשׁר תוליד יקח והיו סריסים בהיכל מלך בבל׃
\par 19 ויאמר חזקיהו אל־ישׁעיהו טוב דבר־יהוה אשׁר דברת ויאמר הלוא אם־שׁלום ואמת יהיה בימי׃
\par 20 ויתר דברי חזקיהו וכל־גבורתו ואשׁר עשׂה את־הברכה ואת־התעלה ויבא את־המים העירה הלא־הם כתובים על־ספר דברי הימים למלכי יהודה׃
\par 21 וישׁכב חזקיהו עם־אבתיו וימלך מנשׁה בנו תחתיו׃

\chapter{21}

\par 1 בן־שׁתים עשׂרה שׁנה מנשׁה במלכו וחמשׁים וחמשׁ שׁנה מלך בירושׁלם ושׁם אמו חפצי־בה׃
\par 2 ויעשׂ הרע בעיני יהוה כתועבת הגוים אשׁר הורישׁ יהוה מפני בני ישׂראל׃
\par 3 וישׁב ויבן את־הבמות אשׁר אבד חזקיהו אביו ויקם מזבחת לבעל ויעשׂ אשׁרה כאשׁר עשׂה אחאב מלך ישׂראל וישׁתחו לכל־צבא השׁמים ויעבד אתם׃
\par 4 ובנה מזבחת בבית יהוה אשׁר אמר יהוה בירושׁלם אשׂים את־שׁמי׃
\par 5 ויבן מזבחות לכל־צבא השׁמים בשׁתי חצרות בית־יהוה׃
\par 6 והעביר את־בנו באשׁ ועונן ונחשׁ ועשׂה אוב וידענים הרבה לעשׂות הרע בעיני יהוה להכעיס׃
\par 7 וישׂם את־פסל האשׁרה אשׁר עשׂה בבית אשׁר אמר יהוה אל־דוד ואל־שׁלמה בנו בבית הזה ובירושׁלם אשׁר בחרתי מכל שׁבטי ישׂראל אשׂים את־שׁמי לעולם׃
\par 8 ולא אסיף להניד רגל ישׂראל מן־האדמה אשׁר נתתי לאבותם רק אם־ישׁמרו לעשׂות ככל אשׁר צויתים ולכל־התורה אשׁר־צוה אתם עבדי משׁה׃
\par 9 ולא שׁמעו ויתעם מנשׁה לעשׂות את־הרע מן־הגוים אשׁר השׁמיד יהוה מפני בני ישׂראל׃
\par 10 וידבר יהוה ביד־עבדיו הנביאים לאמר׃
\par 11 יען אשׁר עשׂה מנשׁה מלך־יהודה התעבות האלה הרע מכל אשׁר־עשׂו האמרי אשׁר לפניו ויחטא גם־את־יהודה בגלוליו׃
\par 12 לכן כה־אמר יהוה אלהי ישׂראל הנני מביא רעה על־ירושׁלם ויהודה אשׁר כל־שׁמעיו תצלנה שׁתי אזניו׃
\par 13 ונטיתי על־ירושׁלם את קו שׁמרון ואת־משׁקלת בית אחאב ומחיתי את־ירושׁלם כאשׁר־ימחה את־הצלחת מחה והפך על־פניה׃
\par 14 ונטשׁתי את שׁארית נחלתי ונתתים ביד איביהם והיו לבז ולמשׁסה לכל־איביהם׃
\par 15 יען אשׁר עשׂו את־הרע בעיני ויהיו מכעסים אתי מן־היום אשׁר יצאו אבותם ממצרים ועד היום הזה׃
\par 16 וגם דם נקי שׁפך מנשׁה הרבה מאד עד אשׁר־מלא את־ירושׁלם פה לפה לבד מחטאתו אשׁר החטיא את־יהודה לעשׂות הרע בעיני יהוה׃
\par 17 ויתר דברי מנשׁה וכל־אשׁר עשׂה וחטאתו אשׁר חטא הלא־הם כתובים על־ספר דברי הימים למלכי יהודה׃
\par 18 וישׁכב מנשׁה עם־אבתיו ויקבר בגן־ביתו בגן־עזא וימלך אמון בנו תחתיו׃
\par 19 בן־עשׂרים ושׁתים שׁנה אמון במלכו ושׁתים שׁנים מלך בירושׁלם ושׁם אמו משׁלמת בת־חרוץ מן־יטבה׃
\par 20 ויעשׂ הרע בעיני יהוה כאשׁר עשׂה מנשׁה אביו׃
\par 21 וילך בכל־הדרך אשׁר־הלך אביו ויעבד את־הגללים אשׁר עבד אביו וישׁתחו להם׃
\par 22 ויעזב את־יהוה אלהי אבתיו ולא הלך בדרך יהוה׃
\par 23 ויקשׁרו עבדי־אמון עליו וימיתו את־המלך בביתו׃
\par 24 ויך עם־הארץ את כל־הקשׁרים על־המלך אמון וימליכו עם־הארץ את־יאשׁיהו בנו תחתיו׃
\par 25 ויתר דברי אמון אשׁר עשׂה הלא־הם כתובים על־ספר דברי הימים למלכי יהודה׃
\par 26 ויקבר אתו בקברתו בגן־עזא וימלך יאשׁיהו בנו תחתיו׃

\chapter{22}

\par 1 בן־שׁמנה שׁנה יאשׁיהו במלכו ושׁלשׁים ואחת שׁנה מלך בירושׁלם ושׁם אמו ידידה בת־עדיה מבצקת׃
\par 2 ויעשׂ הישׁר בעיני יהוה וילך בכל־דרך דוד אביו ולא־סר ימין ושׂמאול׃
\par 3 ויהי בשׁמנה עשׂרה שׁנה למלך יאשׁיהו שׁלח המלך את־שׁפן בן־אצליהו בן־משׁלם הספר בית יהוה לאמר׃
\par 4 עלה אל־חלקיהו הכהן הגדול ויתם את־הכסף המובא בית יהוה אשׁר אספו שׁמרי הסף מאת העם׃
\par 5 ויתנה על־יד עשׂי המלאכה המפקדים בבית יהוה ויתנו אתו לעשׂי המלאכה אשׁר בבית יהוה לחזק בדק הבית׃
\par 6 לחרשׁים ולבנים ולגדרים ולקנות עצים ואבני מחצב לחזק את־הבית׃
\par 7 אך לא־יחשׁב אתם הכסף הנתן על־ידם כי באמונה הם עשׂים׃
\par 8 ויאמר חלקיהו הכהן הגדול על־שׁפן הספר ספר התורה מצאתי בבית יהוה ויתן חלקיה את־הספר אל־שׁפן ויקראהו׃
\par 9 ויבא שׁפן הספר אל־המלך וישׁב את־המלך דבר ויאמר התיכו עבדיך את־הכסף הנמצא בבית ויתנהו על־יד עשׂי המלאכה המפקדים בית יהוה׃
\par 10 ויגד שׁפן הספר למלך לאמר ספר נתן לי חלקיה הכהן ויקראהו שׁפן לפני המלך׃
\par 11 ויהי כשׁמע המלך את־דברי ספר התורה ויקרע את־בגדיו׃
\par 12 ויצו המלך את־חלקיה הכהן ואת־אחיקם בן־שׁפן ואת־עכבור בן־מיכיה ואת שׁפן הספר ואת עשׂיה עבד־המלך לאמר׃
\par 13 לכו דרשׁו את־יהוה בעדי ובעד־העם ובעד כל־יהודה על־דברי הספר הנמצא הזה כי־גדולה חמת יהוה אשׁר־היא נצתה בנו על אשׁר לא־שׁמעו אבתינו על־דברי הספר הזה לעשׂות ככל־הכתוב עלינו׃
\par 14 וילך חלקיהו הכהן ואחיקם ועכבור ושׁפן ועשׂיה אל־חלדה הנביאה אשׁת שׁלם בן־תקוה בן־חרחס שׁמר הבגדים והיא ישׁבת בירושׁלם במשׁנה וידברו אליה׃
\par 15 ותאמר אליהם כה־אמר יהוה אלהי ישׂראל אמרו לאישׁ אשׁר־שׁלח אתכם אלי׃
\par 16 כה אמר יהוה הנני מביא רעה אל־המקום הזה ועל־ישׁביו את כל־דברי הספר אשׁר קרא מלך יהודה׃
\par 17 תחת אשׁר עזבוני ויקטרו לאלהים אחרים למען הכעיסני בכל מעשׂה ידיהם ונצתה חמתי במקום הזה ולא תכבה׃
\par 18 ואל־מלך יהודה השׁלח אתכם לדרשׁ את־יהוה כה תאמרו אליו כה־אמר יהוה אלהי ישׂראל הדברים אשׁר שׁמעת׃
\par 19 יען רך־לבבך ותכנע מפני יהוה בשׁמעך אשׁר דברתי על־המקום הזה ועל־ישׁביו להיות לשׁמה ולקללה ותקרע את־בגדיך ותבכה לפני וגם אנכי שׁמעתי נאם־יהוה׃
\par 20 לכן הנני אספך על־אבתיך ונאספת אל־קברתיך בשׁלום ולא־תראינה עיניך בכל הרעה אשׁר־אני מביא על־המקום הזה וישׁיבו את־המלך דבר׃

\chapter{23}

\par 1 וישׁלח המלך ויאספו אליו כל־זקני יהודה וירושׁלם׃
\par 2 ויעל המלך בית־יהוה וכל־אישׁ יהודה וכל־ישׁבי ירושׁלם אתו והכהנים והנביאים וכל־העם למקטן ועד־גדול ויקרא באזניהם את־כל־דברי ספר הברית הנמצא בבית יהוה׃
\par 3 ויעמד המלך על־העמוד ויכרת את־הברית לפני יהוה ללכת אחר יהוה ולשׁמר מצותיו ואת־עדותיו ואת־חקתיו בכל־לב ובכל־נפשׁ להקים את־דברי הברית הזאת הכתבים על־הספר הזה ויעמד כל־העם בברית׃
\par 4 ויצו המלך את־חלקיהו הכהן הגדול ואת־כהני המשׁנה ואת־שׁמרי הסף להוציא מהיכל יהוה את כל־הכלים העשׂוים לבעל ולאשׁרה ולכל צבא השׁמים וישׂרפם מחוץ לירושׁלם בשׁדמות קדרון ונשׂא את־עפרם בית־אל׃
\par 5 והשׁבית את־הכמרים אשׁר נתנו מלכי יהודה ויקטר בבמות בערי יהודה ומסבי ירושׁלם ואת־המקטרים לבעל לשׁמשׁ ולירח ולמזלות ולכל צבא השׁמים׃
\par 6 ויצא את־האשׁרה מבית יהוה מחוץ לירושׁלם אל־נחל קדרון וישׂרף אתה בנחל קדרון וידק לעפר וישׁלך את־עפרה על־קבר בני העם׃
\par 7 ויתץ את־בתי הקדשׁים אשׁר בבית יהוה אשׁר הנשׁים ארגות שׁם בתים לאשׁרה׃
\par 8 ויבא את־כל־הכהנים מערי יהודה ויטמא את־הבמות אשׁר קטרו־שׁמה הכהנים מגבע עד־באר שׁבע ונתץ את־במות השׁערים אשׁר־פתח שׁער יהושׁע שׂר־העיר אשׁר־על־שׂמאול אישׁ בשׁער העיר׃
\par 9 אך לא יעלו כהני הבמות אל־מזבח יהוה בירושׁלם כי אם־אכלו מצות בתוך אחיהם׃
\par 10 וטמא את־התפת אשׁר בגי בני־הנם לבלתי להעביר אישׁ את־בנו ואת־בתו באשׁ למלך׃
\par 11 וישׁבת את־הסוסים אשׁר נתנו מלכי יהודה לשׁמשׁ מבא בית־יהוה אל־לשׁכת נתן־מלך הסריס אשׁר בפרורים ואת־מרכבות השׁמשׁ שׂרף באשׁ׃
\par 12 ואת־המזבחות אשׁר על־הגג עלית אחז אשׁר־עשׂו מלכי יהודה ואת־המזבחות אשׁר־עשׂה מנשׁה בשׁתי חצרות בית־יהוה נתץ המלך וירץ משׁם והשׁליך את־עפרם אל־נחל קדרון׃
\par 13 ואת־הבמות אשׁר על־פני ירושׁלם אשׁר מימין להר־המשׁחית אשׁר בנה שׁלמה מלך־ישׂראל לעשׁתרת שׁקץ צידנים ולכמושׁ שׁקץ מואב ולמלכם תועבת בני־עמון טמא המלך׃
\par 14 ושׁבר את־המצבות ויכרת את־האשׁרים וימלא את־מקומם עצמות אדם׃
\par 15 וגם את־המזבח אשׁר בבית־אל הבמה אשׁר עשׂה ירבעם בן־נבט אשׁר החטיא את־ישׂראל גם את־המזבח ההוא ואת־הבמה נתץ וישׂרף את־הבמה הדק לעפר ושׂרף אשׁרה׃
\par 16 ויפן יאשׁיהו וירא את־הקברים אשׁר־שׁם בהר וישׁלח ויקח את־העצמות מן־הקברים וישׂרף על־המזבח ויטמאהו כדבר יהוה אשׁר קרא אישׁ האלהים אשׁר קרא את־הדברים האלה׃
\par 17 ויאמר מה הציון הלז אשׁר אני ראה ויאמרו אליו אנשׁי העיר הקבר אישׁ־האלהים אשׁר־בא מיהודה ויקרא את־הדברים האלה אשׁר עשׂית על המזבח בית־אל׃
\par 18 ויאמר הניחו לו אישׁ אל־ינע עצמתיו וימלטו עצמתיו את עצמות הנביא אשׁר־בא משׁמרון׃
\par 19 וגם את־כל־בתי הבמות אשׁר בערי שׁמרון אשׁר עשׂו מלכי ישׂראל להכעיס הסיר יאשׁיהו ויעשׂ להם ככל־המעשׂים אשׁר עשׂה בבית־אל׃
\par 20 ויזבח את־כל־כהני הבמות אשׁר־שׁם על־המזבחות וישׂרף את־עצמות אדם עליהם וישׁב ירושׁלם׃
\par 21 ויצו המלך את־כל־העם לאמר עשׂו פסח ליהוה אלהיכם ככתוב על ספר הברית הזה׃
\par 22 כי לא נעשׂה כפסח הזה מימי השׁפטים אשׁר שׁפטו את־ישׂראל וכל ימי מלכי ישׂראל ומלכי יהודה׃
\par 23 כי אם־בשׁמנה עשׂרה שׁנה למלך יאשׁיהו נעשׂה הפסח הזה ליהוה בירושׁלם׃
\par 24 וגם את־האבות ואת־הידענים ואת־התרפים ואת־הגללים ואת כל־השׁקצים אשׁר נראו בארץ יהודה ובירושׁלם בער יאשׁיהו למען הקים את־דברי התורה הכתבים על־הספר אשׁר מצא חלקיהו הכהן בית יהוה׃
\par 25 וכמהו לא־היה לפניו מלך אשׁר־שׁב אל־יהוה בכל־לבבו ובכל־נפשׁו ובכל־מאדו ככל תורת משׁה ואחריו לא־קם כמהו׃
\par 26 אך לא־שׁב יהוה מחרון אפו הגדול אשׁר־חרה אפו ביהודה על כל־הכעסים אשׁר הכעיסו מנשׁה׃
\par 27 ויאמר יהוה גם את־יהודה אסיר מעל פני כאשׁר הסרתי את־ישׂראל ומאסתי את־העיר הזאת אשׁר־בחרתי את־ירושׁלם ואת־הבית אשׁר אמרתי יהיה שׁמי שׁם׃
\par 28 ויתר דברי יאשׁיהו וכל־אשׁר עשׂה הלא־הם כתובים על־ספר דברי הימים למלכי יהודה׃
\par 29 בימיו עלה פרעה נכה מלך־מצרים על־מלך אשׁור על־נהר־פרת וילך המלך יאשׁיהו לקראתו וימיתהו במגדו כראתו אתו׃
\par 30 וירכבהו עבדיו מת ממגדו ויבאהו ירושׁלם ויקברהו בקברתו ויקח עם־הארץ את־יהואחז בן־יאשׁיהו וימשׁחו אתו וימליכו אתו תחת אביו׃
\par 31 בן־עשׂרים ושׁלשׁ שׁנה יהואחז במלכו ושׁלשׁה חדשׁים מלך בירושׁלם ושׁם אמו חמוטל בת־ירמיהו מלבנה׃
\par 32 ויעשׂ הרע בעיני יהוה ככל אשׁר־עשׂו אבתיו׃
\par 33 ויאסרהו פרעה נכה ברבלה בארץ חמת במלך בירושׁלם ויתן־ענשׁ על־הארץ מאה ככר־כסף וככר זהב׃
\par 34 וימלך פרעה נכה את־אליקים בן־יאשׁיהו תחת יאשׁיהו אביו ויסב את־שׁמו יהויקים ואת־יהואחז לקח ויבא מצרים וימת שׁם׃
\par 35 והכסף והזהב נתן יהויקים לפרעה אך העריך את־הארץ לתת את־הכסף על־פי פרעה אישׁ כערכו נגשׂ את־הכסף ואת־הזהב את־עם הארץ לתת לפרעה נכה׃
\par 36 בן־עשׂרים וחמשׁ שׁנה יהויקים במלכו ואחת עשׂרה שׁנה מלך בירושׁלם ושׁם אמו זבידה בת־פדיה מן־רומה׃
\par 37 ויעשׂ הרע בעיני יהוה ככל אשׁר־עשׂו אבתיו׃

\chapter{24}

\par 1 בימיו עלה נבכדנאצר מלך בבל ויהי־לו יהויקים עבד שׁלשׁ שׁנים וישׁב וימרד־בו׃
\par 2 וישׁלח יהוה בו את־גדודי כשׂדים ואת־גדודי ארם ואת גדודי מואב ואת גדודי בני־עמון וישׁלחם ביהודה להאבידו כדבר יהוה אשׁר דבר ביד עבדיו הנביאים׃
\par 3 אך על־פי יהוה היתה ביהודה להסיר מעל פניו בחטאת מנשׁה ככל אשׁר עשׂה׃
\par 4 וגם דם־הנקי אשׁר שׁפך וימלא את־ירושׁלם דם נקי ולא־אבה יהוה לסלח׃
\par 5 ויתר דברי יהויקים וכל־אשׁר עשׂה הלא־הם כתובים על־ספר דברי הימים למלכי יהודה׃
\par 6 וישׁכב יהויקים עם־אבתיו וימלך יהויכין בנו תחתיו׃
\par 7 ולא־הסיף עוד מלך מצרים לצאת מארצו כי־לקח מלך בבל מנחל מצרים עד־נהר־פרת כל אשׁר היתה למלך מצרים׃
\par 8 בן־שׁמנה עשׂרה שׁנה יהויכין במלכו ושׁלשׁה חדשׁים מלך בירושׁלם ושׁם אמו נחשׁתא בת־אלנתן מירושׁלם׃
\par 9 ויעשׂ הרע בעיני יהוה ככל אשׁר־עשׂה אביו׃
\par 10 בעת ההיא עלה עבדי נבכדנאצר מלך־בבל ירושׁלם ותבא העיר במצור׃
\par 11 ויבא נבוכדנאצר מלך־בבל על־העיר ועבדיו צרים עליה׃
\par 12 ויצא יהויכין מלך־יהודה על־מלך בבל הוא ואמו ועבדיו ושׂריו וסריסיו ויקח אתו מלך בבל בשׁנת שׁמנה למלכו׃
\par 13 ויוצא משׁם את־כל־אוצרות בית יהוה ואוצרות בית המלך ויקצץ את־כל־כלי הזהב אשׁר עשׂה שׁלמה מלך־ישׂראל בהיכל יהוה כאשׁר דבר יהוה׃
\par 14 והגלה את־כל־ירושׁלם ואת־כל־השׂרים ואת כל־גבורי החיל עשׂרה אלפים גולה וכל־החרשׁ והמסגר לא נשׁאר זולת דלת עם־הארץ׃
\par 15 ויגל את־יהויכין בבלה ואת־אם המלך ואת־נשׁי המלך ואת־סריסיו ואת אולי הארץ הוליך גולה מירושׁלם בבלה׃
\par 16 ואת כל־אנשׁי החיל שׁבעת אלפים והחרשׁ והמסגר אלף הכל גבורים עשׂי מלחמה ויביאם מלך־בבל גולה בבלה׃
\par 17 וימלך מלך־בבל את־מתניה דדו תחתיו ויסב את־שׁמו צדקיהו׃
\par 18 בן־עשׂרים ואחת שׁנה צדקיהו במלכו ואחת עשׂרה שׁנה מלך בירושׁלם ושׁם אמו חמיטל בת־ירמיהו מלבנה׃
\par 19 ויעשׂ הרע בעיני יהוה ככל אשׁר־עשׂה יהויקים׃
\par 20 כי על־אף יהוה היתה בירושׁלם וביהודה עד־השׁלכו אתם מעל פניו וימרד צדקיהו במלך בבל׃

\chapter{25}

\par 1 ויהי בשׁנת התשׁיעית למלכו בחדשׁ העשׂירי בעשׂור לחדשׁ בא נבכדנאצר מלך־בבל הוא וכל־חילו על־ירושׁלם ויחן עליה ויבנו עליה דיק סביב׃
\par 2 ותבא העיר במצור עד עשׁתי עשׂרה שׁנה למלך צדקיהו׃
\par 3 בתשׁעה לחדשׁ ויחזק הרעב בעיר ולא־היה לחם לעם הארץ׃
\par 4 ותבקע העיר וכל־אנשׁי המלחמה הלילה דרך שׁער בין החמתים אשׁר על־גן המלך וכשׂדים על־העיר סביב וילך דרך הערבה׃
\par 5 וירדפו חיל־כשׂדים אחר המלך וישׂגו אתו בערבות ירחו וכל־חילו נפצו מעליו׃
\par 6 ויתפשׂו את־המלך ויעלו אתו אל־מלך בבל רבלתה וידברו אתו משׁפט׃
\par 7 ואת־בני צדקיהו שׁחטו לעיניו ואת־עיני צדקיהו עור ויאסרהו בנחשׁתים ויבאהו בבל׃
\par 8 ובחדשׁ החמישׁי בשׁבעה לחדשׁ היא שׁנת תשׁע־עשׂרה שׁנה למלך נבכדנאצר מלך־בבל בא נבוזראדן רב־טבחים עבד מלך־בבל ירושׁלם׃
\par 9 וישׂרף את־בית־יהוה ואת־בית המלך ואת כל־בתי ירושׁלם ואת־כל־בית גדול שׂרף באשׁ׃
\par 10 ואת־חומת ירושׁלם סביב נתצו כל־חיל כשׂדים אשׁר רב־טבחים׃
\par 11 ואת יתר העם הנשׁארים בעיר ואת־הנפלים אשׁר נפלו על־המלך בבל ואת יתר ההמון הגלה נבוזראדן רב־טבחים׃
\par 12 ומדלת הארץ השׁאיר רב־טבחים לכרמים וליגבים׃
\par 13 ואת־עמודי הנחשׁת אשׁר בית־יהוה ואת־המכנות ואת־ים הנחשׁת אשׁר בבית־יהוה שׁברו כשׂדים וישׂאו את־נחשׁתם בבלה׃
\par 14 ואת־הסירת ואת־היעים ואת־המזמרות ואת־הכפות ואת כל־כלי הנחשׁת אשׁר ישׁרתו־בם לקחו׃
\par 15 ואת־המחתות ואת־המזרקות אשׁר זהב זהב ואשׁר־כסף כסף לקח רב־טבחים׃
\par 16 העמודים שׁנים הים האחד והמכנות אשׁר־עשׂה שׁלמה לבית יהוה לא־היה משׁקל לנחשׁת כל־הכלים האלה׃
\par 17 שׁמנה עשׂרה אמה קומת העמוד האחד וכתרת עליו נחשׁת וקומת הכתרת שׁלשׁ אמה ושׂבכה ורמנים על־הכתרת סביב הכל נחשׁת וכאלה לעמוד השׁני על־השׂבכה׃
\par 18 ויקח רב־טבחים את־שׂריה כהן הראשׁ ואת־צפניהו כהן משׁנה ואת־שׁלשׁת שׁמרי הסף׃
\par 19 ומן־העיר לקח סריס אחד אשׁר־הוא פקיד על־אנשׁי המלחמה וחמשׁה אנשׁים מראי פני־המלך אשׁר נמצאו בעיר ואת הספר שׂר הצבא המצבא את־עם הארץ ושׁשׁים אישׁ מעם הארץ הנמצאים בעיר׃
\par 20 ויקח אתם נבוזראדן רב־טבחים וילך אתם על־מלך בבל רבלתה׃
\par 21 ויך אתם מלך בבל וימיתם ברבלה בארץ חמת ויגל יהודה מעל אדמתו׃
\par 22 והעם הנשׁאר בארץ יהודה אשׁר השׁאיר נבוכדנאצר מלך בבל ויפקד עליהם את־גדליהו בן־אחיקם בן־שׁפן׃
\par 23 וישׁמעו כל־שׂרי החילים המה והאנשׁים כי־הפקיד מלך־בבל את־גדליהו ויבאו אל־גדליהו המצפה וישׁמעאל בן־נתניה ויוחנן בן־קרח ושׂריה בן־תנחמת הנטפתי ויאזניהו בן־המעכתי המה ואנשׁיהם׃
\par 24 וישׁבע להם גדליהו ולאנשׁיהם ויאמר להם אל־תיראו מעבדי הכשׂדים שׁבו בארץ ועבדו את־מלך בבל ויטב לכם׃
\par 25 ויהי בחדשׁ השׁביעי בא ישׁמעאל בן־נתניה בן־אלישׁמע מזרע המלוכה ועשׂרה אנשׁים אתו ויכו את־גדליהו וימת ואת־היהודים ואת־הכשׂדים אשׁר־היו אתו במצפה׃
\par 26 ויקמו כל־העם מקטן ועד־גדול ושׂרי החילים ויבאו מצרים כי יראו מפני כשׂדים׃
\par 27 ויהי בשׁלשׁים ושׁבע שׁנה לגלות יהויכין מלך־יהודה בשׁנים עשׂר חדשׁ בעשׂרים ושׁבעה לחדשׁ נשׂא אויל מרדך מלך בבל בשׁנת מלכו את־ראשׁ יהויכין מלך־יהודה מבית כלא׃
\par 28 וידבר אתו טבות ויתן את־כסאו מעל כסא המלכים אשׁר אתו בבבל׃
\par 29 ושׁנא את בגדי כלאו ואכל לחם תמיד לפניו כל־ימי חייו׃
\par 30 וארחתו ארחת תמיד נתנה־לו מאת המלך דבר־יום ביומו כל ימי חיו׃


\end{document}