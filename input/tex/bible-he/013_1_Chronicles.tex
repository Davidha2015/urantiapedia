\begin{document}

\title{דברי הימים א׳}


\chapter{1}

\par 1 אדם שׁת אנושׁ׃
\par 2 קינן מהללאל ירד׃
\par 3 חנוך מתושׁלח למך׃
\par 4 נח שׁם חם ויפת׃
\par 5 בני יפת גמר ומגוג ומדי ויון ותבל ומשׁך ותירס׃
\par 6 ובני גמר אשׁכנז ודיפת ותוגרמה׃
\par 7 ובני יון אלישׁה ותרשׁישׁה כתים ורודנים׃
\par 8 בני חם כושׁ ומצרים פוט וכנען׃
\par 9 ובני כושׁ סבא וחוילה וסבתא ורעמא וסבתכא ובני רעמא שׁבא ודדן׃
\par 10 וכושׁ ילד את־נמרוד הוא החל להיות גבור בארץ׃
\par 11 ומצרים ילד את־לודיים ואת־ענמים ואת־להבים ואת־נפתחים׃
\par 12 ואת־פתרסים ואת־כסלחים אשׁר יצאו משׁם פלשׁתים ואת־כפתרים׃
\par 13 וכנען ילד את־צידון בכרו ואת־חת׃
\par 14 ואת־היבוסי ואת־האמרי ואת הגרגשׁי׃
\par 15 ואת־החוי ואת־הערקי ואת־הסיני׃
\par 16 ואת־הארודי ואת־הצמרי ואת־החמתי׃
\par 17 בני שׁם עילם ואשׁור וארפכשׁד ולוד וארם ועוץ וחול וגתר ומשׁך׃
\par 18 וארפכשׁד ילד את־שׁלח ושׁלח ילד את־עבר׃
\par 19 ולעבר ילד שׁני בנים שׁם האחד פלג כי בימיו נפלגה הארץ ושׁם אחיו יקטן׃
\par 20 ויקטן ילד את־אלמודד ואת־שׁלף ואת־חצרמות ואת־ירח׃
\par 21 ואת־הדורם ואת־אוזל ואת־דקלה׃
\par 22 ואת־עיבל ואת־אבימאל ואת־שׁבא׃
\par 23 ואת־אופיר ואת־חוילה ואת־יובב כל־אלה בני יקטן׃
\par 24 שׁם ארפכשׁד שׁלח׃
\par 25 עבר פלג רעו׃
\par 26 שׂרוג נחור תרח׃
\par 27 אברם הוא אברהם׃
\par 28 בני אברהם יצחק וישׁמעאל׃
\par 29 אלה תלדותם בכור ישׁמעאל נביות וקדר ואדבאל ומבשׂם׃
\par 30 משׁמע ודומה משׂא חדד ותימא׃
\par 31 יטור נפישׁ וקדמה אלה הם בני ישׁמעאל׃
\par 32 ובני קטורה פילגשׁ אברהם ילדה את־זמרן ויקשׁן ומדן ומדין וישׁבק ושׁוח ובני יקשׁן שׁבא ודדן׃
\par 33 ובני מדין עיפה ועפר וחנוך ואבידע ואלדעה כל־אלה בני קטורה׃
\par 34 ויולד אברהם את־יצחק בני יצחק עשׂו וישׂראל׃
\par 35 בני עשׂו אליפז רעואל ויעושׁ ויעלם וקרח׃
\par 36 בני אליפז תימן ואומר צפי וגעתם קנז ותמנע ועמלק׃
\par 37 בני רעואל נחת זרח שׁמה ומזה׃
\par 38 ובני שׂעיר לוטן ושׁובל וצבעון וענה ודישׁן ואצר ודישׁן׃
\par 39 ובני לוטן חרי והומם ואחות לוטן תמנע׃
\par 40 בני שׁובל עלין ומנחת ועיבל שׁפי ואונם ובני צבעון איה וענה׃
\par 41 בני ענה דישׁון ובני דישׁון חמרן ואשׁבן ויתרן וכרן׃
\par 42 בני־אצר בלהן וזעון יעקן בני דישׁון עוץ וארן׃
\par 43 ואלה המלכים אשׁר מלכו בארץ אדום לפני מלך־מלך לבני ישׂראל בלע בן־בעור ושׁם עירו דנהבה׃
\par 44 וימת בלע וימלך תחתיו יובב בן־זרח מבצרה׃
\par 45 וימת יובב וימלך תחתיו חושׁם מארץ התימני׃
\par 46 וימת חושׁם וימלך תחתיו הדד בן־בדד המכה את־מדין בשׂדה מואב ושׁם עירו עיות׃
\par 47 וימת הדד וימלך תחתיו שׂמלה ממשׂרקה׃
\par 48 וימת שׂמלה וימלך תחתיו שׁאול מרחבות הנהר׃
\par 49 וימת שׁאול וימלך תחתיו בעל חנן בן־עכבור׃
\par 50 וימת בעל חנן וימלך תחתיו הדד ושׁם עירו פעי ושׁם אשׁתו מהיטבאל בת־מטרד בת מי זהב׃
\par 51 וימת הדד ויהיו אלופי אדום אלוף תמנע אלוף עליה אלוף יתת׃
\par 52 אלוף אהליבמה אלוף אלה אלוף פינן׃
\par 53 אלוף קנז אלוף תימן אלוף מבצר׃
\par 54 אלוף מגדיאל אלוף עירם אלה אלופי אדום׃

\chapter{2}

\par 1 אלה בני ישׂראל ראובן שׁמעון לוי ויהודה ישׂשכר וזבלון׃
\par 2 דן יוסף ובנימן נפתלי גד ואשׁר׃
\par 3 בני יהודה ער ואונן ושׁלה שׁלושׁה נולד לו מבת־שׁוע הכנענית ויהי ער בכור יהודה רע בעיני יהוה וימיתהו׃
\par 4 ותמר כלתו ילדה לו את־פרץ ואת־זרח כל־בני יהודה חמשׁה׃
\par 5 בני־פרץ חצרון וחמול׃
\par 6 ובני זרח זמרי ואיתן והימן וכלכל ודרע כלם חמשׁה׃
\par 7 ובני כרמי עכר עוכר ישׂראל אשׁר מעל בחרם׃
\par 8 ובני איתן עזריה׃
\par 9 ובני חצרון אשׁר נולד־לו את־ירחמאל ואת־רם ואת־כלובי׃
\par 10 ורם הוליד את־עמינדב ועמינדב הוליד את־נחשׁון נשׂיא בני יהודה׃
\par 11 ונחשׁון הוליד את־שׂלמא ושׂלמא הוליד את־בעז׃
\par 12 ובעז הוליד את־עובד ועובד הוליד את־ישׁי׃
\par 13 ואישׁי הוליד את־בכרו את־אליאב ואבינדב השׁני ושׁמעא השׁלישׁי׃
\par 14 נתנאל הרביעי רדי החמישׁי׃
\par 15 אצם השׁשׁי דויד השׁבעי׃
\par 16 ואחיתיהם צרויה ואביגיל ובני צרויה אבשׁי ויואב ועשׂה־אל שׁלשׁה׃
\par 17 ואביגיל ילדה את־עמשׂא ואבי עמשׂא יתר הישׁמעאלי׃
\par 18 וכלב בן־חצרון הוליד את־עזובה אשׁה ואת־יריעות ואלה בניה ישׁר ושׁובב וארדון׃
\par 19 ותמת עזובה ויקח־לו כלב את־אפרת ותלד לו את־חור׃
\par 20 וחור הוליד את־אורי ואורי הוליד את־בצלאל׃
\par 21 ואחר בא חצרון אל־בת־מכיר אבי גלעד והוא לקחה והוא בן־שׁשׁים שׁנה ותלד לו את־שׂגוב׃
\par 22 ושׂגוב הוליד את־יאיר ויהי־לו עשׂרים ושׁלושׁ ערים בארץ הגלעד׃
\par 23 ויקח גשׁור־וארם את־חות יאיר מאתם את־קנת ואת־בנתיה שׁשׁים עיר כל־אלה בני מכיר אבי־גלעד׃
\par 24 ואחר מות־חצרון בכלב אפרתה ואשׁת חצרון אביה ותלד לו את־אשׁחור אבי תקוע׃
\par 25 ויהיו בני־ירחמאל בכור חצרון הבכור רם ובונה וארן ואצם אחיה׃
\par 26 ותהי אשׁה אחרת לירחמאל ושׁמה עטרה היא אם אונם׃
\par 27 ויהיו בני־רם בכור ירחמאל מעץ וימין ועקר׃
\par 28 ויהיו בני־אונם שׁמי וידע ובני שׁמי נדב ואבישׁור׃
\par 29 ושׁם אשׁת אבישׁור אביהיל ותלד לו את־אחבן ואת־מוליד׃
\par 30 ובני נדב סלד ואפים וימת סלד לא בנים׃
\par 31 ובני אפים ישׁעי ובני ישׁעי שׁשׁן ובני שׁשׁן אחלי׃
\par 32 ובני ידע אחי שׁמי יתר ויונתן וימת יתר לא בנים׃
\par 33 ובני יונתן פלת וזזא אלה היו בני ירחמאל׃
\par 34 ולא־היה לשׁשׁן בנים כי אם־בנות ולשׁשׁן עבד מצרי ושׁמו ירחע׃
\par 35 ויתן שׁשׁן את־בתו לירחע עבדו לאשׁה ותלד לו את־עתי׃
\par 36 ועתי הליד את־נתן ונתן הוליד את־זבד׃
\par 37 וזבד הוליד את־אפלל ואפלל הוליד את־עובד׃
\par 38 ועובד הוליד את־יהוא ויהוא הוליד את־עזריה׃
\par 39 ועזריה הליד את־חלץ וחלץ הליד את־אלעשׂה׃
\par 40 ואלעשׂה הליד את־ססמי וססמי הליד את־שׁלום׃
\par 41 ושׁלום הוליד את־יקמיה ויקמיה הליד את־אלישׁמע׃
\par 42 ובני כלב אחי ירחמאל מישׁע בכרו הוא אבי־זיף ובני מרשׁה אבי חברון׃
\par 43 ובני חברון קרח ותפח ורקם ושׁמע׃
\par 44 ושׁמע הוליד את־רחם אבי ירקעם ורקם הוליד את־שׁמי׃
\par 45 ובן־שׁמי מעון ומעון אבי בית־צור׃
\par 46 ועיפה פילגשׁ כלב ילדה את־חרן ואת־מוצא ואת־גזז וחרן הליד את־גזז׃
\par 47 ובני יהדי רגם ויותם וגישׁן ופלט ועיפה ושׁעף׃
\par 48 פלגשׁ כלב מעכה ילד שׁבר ואת־תרחנה׃
\par 49 ותלד שׁעף אבי מדמנה את־שׁוא אבי מכבנה ואבי גבעא ובת־כלב עכסה׃
\par 50 אלה היו בני כלב בן־חור בכור אפרתה שׁובל אבי קרית יערים׃
\par 51 שׂלמא אבי בית־לחם חרף אבי בית־גדר׃
\par 52 ויהיו בנים לשׁובל אבי קרית יערים הראה חצי המנחות׃
\par 53 ומשׁפחות קרית יערים היתרי והפותי והשׁמתי והמשׁרעי מאלה יצאו הצרעתי והאשׁתאלי׃
\par 54 בני שׂלמא בית לחם ונטופתי עטרות בית יואב וחצי המנחתי הצרעי׃
\par 55 ומשׁפחות ספרים ישׁבו יעבץ תרעתים שׁמעתים שׂוכתים המה הקינים הבאים מחמת אבי בית־רכב׃

\chapter{3}

\par 1 ואלה היו בני דויד אשׁר נולד־לו בחברון הבכור אמנן לאחינעם היזרעאלית שׁני דניאל לאביגיל הכרמלית׃
\par 2 השׁלשׁי לאבשׁלום בן־מעכה בת־תלמי מלך גשׁור הרביעי אדניה בן־חגית׃
\par 3 החמישׁי שׁפטיה לאביטל השׁשׁי יתרעם לעגלה אשׁתו׃
\par 4 שׁשׁה נולד־לו בחברון וימלך־שׁם שׁבע שׁנים ושׁשׁה חדשׁים ושׁלשׁים ושׁלושׁ שׁנה מלך בירושׁלם׃
\par 5 ואלה נולדו־לו בירושׁלים שׁמעא ושׁובב ונתן ושׁלמה ארבעה לבת־שׁוע בת־עמיאל׃
\par 6 ויבחר ואלישׁמע ואליפלט׃
\par 7 ונגה ונפג ויפיע׃
\par 8 ואלישׁמע ואלידע ואליפלט תשׁעה׃
\par 9 כל בני דויד מלבד בני־פילגשׁים ותמר אחותם׃
\par 10 ובן־שׁלמה רחבעם אביה בנו אסא בנו יהושׁפט בנו׃
\par 11 יורם בנו אחזיהו בנו יואשׁ בנו׃
\par 12 אמציהו בנו עזריה בנו יותם בנו׃
\par 13 אחז בנו חזקיהו בנו מנשׁה בנו׃
\par 14 אמון בנו יאשׁיהו בנו׃
\par 15 ובני יאשׁיהו הבכור יוחנן השׁני יהויקים השׁלשׁי צדקיהו הרביעי שׁלום׃
\par 16 ובני יהויקים יכניה בנו צדקיה בנו׃
\par 17 ובני יכניה אסר שׁאלתיאל בנו׃
\par 18 ומלכירם ופדיה ושׁנאצר יקמיה הושׁמע ונדביה׃
\par 19 ובני פדיה זרבבל ושׁמעי ובן־זרבבל משׁלם וחנניה ושׁלמית אחותם׃
\par 20 וחשׁבה ואהל וברכיה וחסדיה יושׁב חסד חמשׁ׃
\par 21 ובן־חנניה פלטיה וישׁעיה בני רפיה בני ארנן בני עבדיה בני שׁכניה׃
\par 22 ובני שׁכניה שׁמעיה ובני שׁמעיה חטושׁ ויגאל ובריח ונעריה ושׁפט שׁשׁה׃
\par 23 ובן־נעריה אליועיני וחזקיה ועזריקם שׁלשׁה׃
\par 24 ובני אליועיני הדיוהו ואלישׁיב ופליה ועקוב ויוחנן ודליה וענני שׁבעה׃

\chapter{4}

\par 1 בני יהודה פרץ חצרון וכרמי וחור ושׁובל׃
\par 2 וראיה בן־שׁובל הוליד את־יחת ויחת הליד את־אחומי ואת־להד אלה משׁפחות הצרעתי׃
\par 3 ואלה אבי עיטם יזרעאל וישׁמא וידבשׁ ושׁם אחותם הצללפוני׃
\par 4 ופנואל אבי גדר ועזר אבי חושׁה אלה בני־חור בכור אפרתה אבי בית לחם׃
\par 5 ולאשׁחור אבי תקוע היו שׁתי נשׁים חלאה ונערה׃
\par 6 ותלד לו נערה את־אחזם ואת־חפר ואת־תימני ואת־האחשׁתרי אלה בני נערה׃
\par 7 ובני חלאה צרת יצחר ואתנן׃
\par 8 וקוץ הוליד את־ענוב ואת־הצבבה ומשׁפחות אחרחל בן־הרום׃
\par 9 ויהי יעבץ נכבד מאחיו ואמו קראה שׁמו יעבץ לאמר כי ילדתי בעצב׃
\par 10 ויקרא יעבץ לאלהי ישׂראל לאמר אם־ברך תברכני והרבית את־גבולי והיתה ידך עמי ועשׂית מרעה לבלתי עצבי ויבא אלהים את אשׁר־שׁאל׃
\par 11 וכלוב אחי־שׁוחה הוליד את־מחיר הוא אבי אשׁתון׃
\par 12 ואשׁתון הוליד את־בית רפא ואת־פסח ואת־תחנה אבי עיר נחשׁ אלה אנשׁי רכה׃
\par 13 ובני קנז עתניאל ושׂריה ובני עתניאל חתת׃
\par 14 ומעונתי הוליד את־עפרה ושׂריה הוליד את־יואב אבי גיא חרשׁים כי חרשׁים היו׃
\par 15 ובני כלב בן־יפנה עירו אלה ונעם ובני אלה וקנז׃
\par 16 ובני יהללאל זיף וזיפה תיריא ואשׂראל׃
\par 17 ובן־עזרה יתר ומרד ועפר וילון ותהר את־מרים ואת־שׁמי ואת־ישׁבח אבי אשׁתמע׃
\par 18 ואשׁתו היהדיה ילדה את־ירד אבי גדור ואת־חבר אבי שׂוכו ואת־יקותיאל אבי זנוח ואלה בני בתיה בת־פרעה אשׁר לקח מרד׃
\par 19 ובני אשׁת הודיה אחות נחם אבי קעילה הגרמי ואשׁתמע המעכתי׃
\par 20 ובני שׁימון אמנון ורנה בן־חנן ותולון ובני ישׁעי זוחת ובן־זוחת׃
\par 21 בני שׁלה בן־יהודה ער אבי לכה ולעדה אבי מרשׁה ומשׁפחות בית־עבדת הבץ לבית אשׁבע׃
\par 22 ויוקים ואנשׁי כזבא ויואשׁ ושׂרף אשׁר־בעלו למואב וישׁבי לחם והדברים עתיקים׃
\par 23 המה היוצרים וישׁבי נטעים וגדרה עם־המלך במלאכתו ישׁבו שׁם׃
\par 24 בני שׁמעון נמואל וימין יריב זרח שׁאול׃
\par 25 שׁלם בנו מבשׂם בנו משׁמע בנו׃
\par 26 ובני משׁמע חמואל בנו זכור בנו שׁמעי בנו׃
\par 27 ולשׁמעי בנים שׁשׁה עשׂר ובנות שׁשׁ ולאחיו אין בנים רבים וכל משׁפחתם לא הרבו עד־בני יהודה׃
\par 28 וישׁבו בבאר־שׁבע ומולדה וחצר שׁועל׃
\par 29 ובבלהה ובעצם ובתולד׃
\par 30 ובבתואל ובחרמה ובציקלג׃
\par 31 ובבית מרכבות ובחצר סוסים ובבית בראי ובשׁערים אלה עריהם עד־מלך דויד׃
\par 32 וחצריהם עיטם ועין רמון ותכן ועשׁן ערים חמשׁ׃
\par 33 וכל־חצריהם אשׁר סביבות הערים האלה עד־בעל זאת מושׁבתם והתיחשׂם להם׃
\par 34 ומשׁובב וימלך ויושׁה בן־אמציה׃
\par 35 ויואל ויהוא בן־יושׁביה בן־שׂריה בן־עשׂיאל׃
\par 36 ואליועיני ויעקבה וישׁוחיה ועשׂיה ועדיאל וישׂימאל ובניה׃
\par 37 וזיזא בן־שׁפעי בן־אלון בן־ידיה בן־שׁמרי בן־שׁמעיה׃
\par 38 אלה הבאים בשׁמות נשׂיאים במשׁפחותם ובית אבותיהם פרצו לרוב׃
\par 39 וילכו למבוא גדר עד למזרח הגיא לבקשׁ מרעה לצאנם׃
\par 40 וימצאו מרעה שׁמן וטוב והארץ רחבת ידים ושׁקטת ושׁלוה כי מן־חם הישׁבים שׁם לפנים׃
\par 41 ויבאו אלה הכתובים בשׁמות בימי יחזקיהו מלך־יהודה ויכו את־אהליהם ואת־המעינים אשׁר נמצאו־שׁמה ויחרימם עד־היום הזה וישׁבו תחתיהם כי־מרעה לצאנם שׁם׃
\par 42 ומהם מן־בני שׁמעון הלכו להר שׂעיר אנשׁים חמשׁ מאות ופלטיה ונעריה ורפיה ועזיאל בני ישׁעי בראשׁם׃
\par 43 ויכו את־שׁארית הפלטה לעמלק וישׁבו שׁם עד היום הזה׃

\chapter{5}

\par 1 ובני ראובן בכור־ישׂראל כי הוא הבכור ובחללו יצועי אביו נתנה בכרתו לבני יוסף בן־ישׂראל ולא להתיחשׂ לבכרה׃
\par 2 כי יהודה גבר באחיו ולנגיד ממנו והבכרה ליוסף׃
\par 3 בני ראובן בכור ישׂראל חנוך ופלוא חצרון וכרמי׃
\par 4 בני יואל שׁמעיה בנו גוג בנו שׁמעי בנו׃
\par 5 מיכה בנו ראיה בנו בעל בנו׃
\par 6 בארה בנו אשׁר הגלה תלגת פלנאסר מלך אשׁר הוא נשׂיא לראובני׃
\par 7 ואחיו למשׁפחתיו בהתיחשׂ לתלדותם הראשׁ יעיאל וזכריהו׃
\par 8 ובלע בן־עזז בן־שׁמע בן־יואל הוא יושׁב בערער ועד־נבו ובעל מעון׃
\par 9 ולמזרח ישׁב עד־לבוא מדברה למן־הנהר פרת כי מקניהם רבו בארץ גלעד׃
\par 10 ובימי שׁאול עשׂו מלחמה עם־ההגראים ויפלו בידם וישׁבו באהליהם על־כל־פני מזרח לגלעד׃
\par 11 ובני־גד לנגדם ישׁבו בארץ הבשׁן עד־סלכה׃
\par 12 יואל הראשׁ ושׁפם המשׁנה ויעני ושׁפט בבשׁן׃
\par 13 ואחיהם לבית אבותיהם מיכאל ומשׁלם ושׁבע ויורי ויעכן וזיע ועבר שׁבעה׃
\par 14 אלה בני אביחיל בן־חורי בן־ירוח בן־גלעד בן־מיכאל בן־ישׁישׁי בן־יחדו בן־בוז׃
\par 15 אחי בן־עבדיאל בן־גוני ראשׁ לבית אבותם׃
\par 16 וישׁבו בגלעד בבשׁן ובבנתיה ובכל־מגרשׁי שׁרון על־תוצאותם׃
\par 17 כלם התיחשׂו בימי יותם מלך־יהודה ובימי ירבעם מלך־ישׂראל׃
\par 18 בני־ראובן וגדי וחצי שׁבט־מנשׁה מן־בני־חיל אנשׁים נשׂאי מגן וחרב ודרכי קשׁת ולמודי מלחמה ארבעים וארבעה אלף ושׁבע־מאות ושׁשׁים יצאי צבא׃
\par 19 ויעשׂו מלחמה עם־ההגריאים ויטור ונפישׁ ונודב׃
\par 20 ויעזרו עליהם וינתנו בידם ההגריאים וכל שׁעמהם כי לאלהים זעקו במלחמה ונעתור להם כי־בטחו בו׃
\par 21 וישׁבו מקניהם גמליהם חמשׁים אלף וצאן מאתים וחמשׁים אלף וחמורים אלפים ונפשׁ אדם מאה אלף׃
\par 22 כי־חללים רבים נפלו כי מהאלהים המלחמה וישׁבו תחתיהם עד־הגלה׃
\par 23 ובני חצי שׁבט מנשׁה ישׁבו בארץ מבשׁן עד־בעל חרמון ושׂניר והר־חרמון המה רבו׃
\par 24 ואלה ראשׁי בית־אבותם ועפר וישׁעי ואליאל ועזריאל וירמיה והודויה ויחדיאל אנשׁים גבורי חיל אנשׁי שׁמות ראשׁים לבית אבותם׃
\par 25 וימעלו באלהי אבותיהם ויזנו אחרי אלהי עמי־הארץ אשׁר־השׁמיד אלהים מפניהם׃
\par 26 ויער אלהי ישׂראל את־רוח פול מלך־אשׁור ואת־רוח תלגת פלנסר מלך אשׁור ויגלם לראובני ולגדי ולחצי שׁבט מנשׁה ויביאם לחלח וחבור והרא ונהר גוזן עד היום הזה׃
\par 27 בני לוי גרשׁון קהת ומררי׃
\par 28 ובני קהת עמרם יצהר וחברון ועזיאל׃
\par 29 ובני עמרם אהרן ומשׁה ומרים ובני אהרן נדב ואביהוא אלעזר ואיתמר׃
\par 30 אלעזר הוליד את־פינחס פינחס הליד את־אבישׁוע׃
\par 31 ואבישׁוע הוליד את־בקי ובקי הוליד את־עזי׃
\par 32 ועזי הוליד את־זרחיה וזרחיה הוליד את־מריות׃
\par 33 מריות הוליד את־אמריה ואמריה הוליד את־אחיטוב׃
\par 34 ואחיטוב הוליד את־צדוק וצדוק הוליד את־אחימעץ׃
\par 35 ואחימעץ הוליד את־עזריה ועזריה הוליד את־יוחנן׃
\par 36 ויוחנן הוליד את־עזריה הוא אשׁר כהן בבית אשׁר־בנה שׁלמה בירושׁלם׃
\par 37 ויולד עזריה את־אמריה ואמריה הוליד את־אחיטוב׃
\par 38 ואחיטוב הוליד את־צדוק וצדוק הוליד את־שׁלום׃
\par 39 ושׁלום הוליד את־חלקיה וחלקיה הוליד את־עזריה׃
\par 40 ועזריה הוליד את־שׂריה ושׂריה הוליד את־יהוצדק׃
\par 41 ויהוצדק הלך בהגלות יהוה את־יהודה וירושׁלם ביד נבכדנאצר׃

\chapter{6}

\par 1 בני לוי גרשׁם קהת ומררי׃
\par 2 ואלה שׁמות בני־גרשׁום לבני ושׁמעי׃
\par 3 ובני קהת עמרם ויצהר וחברון ועזיאל׃
\par 4 בני מררי מחלי ומשׁי ואלה משׁפחות הלוי לאבותיהם׃
\par 5 לגרשׁום לבני בנו יחת בנו זמה בנו׃
\par 6 יואח בנו עדו בנו זרח בנו יאתרי בנו׃
\par 7 בני קהת עמינדב בנו קרח בנו אסיר בנו׃
\par 8 אלקנה בנו ואביסף בנו ואסיר בנו׃
\par 9 תחת בנו אוריאל בנו עזיה בנו ושׁאול בנו׃
\par 10 ובני אלקנה עמשׂי ואחימות׃
\par 11 אלקנה בנו אלקנה צופי בנו ונחת בנו׃
\par 12 אליאב בנו ירחם בנו אלקנה בנו׃
\par 13 ובני שׁמואל הבכר ושׁני ואביה׃
\par 14 בני מררי מחלי לבני בנו שׁמעי בנו עזה בנו׃
\par 15 שׁמעא בנו חגיה בנו עשׂיה בנו׃
\par 16 ואלה אשׁר העמיד דויד על־ידי־שׁיר בית יהוה ממנוח הארון׃
\par 17 ויהיו משׁרתים לפני משׁכן אהל־מועד בשׁיר עד־בנות שׁלמה את־בית יהוה בירושׁלם ויעמדו כמשׁפטם על־עבודתם׃
\par 18 ואלה העמדים ובניהם מבני הקהתי הימן המשׁורר בן־יואל בן־שׁמואל׃
\par 19 בן־אלקנה בן־ירחם בן־אליאל בן־תוח׃
\par 20 בן־ציף בן־אלקנה בן־מחת בן־עמשׂי׃
\par 21 בן־אלקנה בן־יואל בן־עזריה בן־צפניה׃
\par 22 בן־תחת בן־אסיר בן־אביסף בן־קרח׃
\par 23 בן־יצהר בן־קהת בן־לוי בן־ישׂראל׃
\par 24 ואחיו אסף העמד על־ימינו אסף בן־ברכיהו בן־שׁמעא׃
\par 25 בן־מיכאל בן־בעשׂיה בן־מלכיה׃
\par 26 בן־אתני בן־זרח בן־עדיה׃
\par 27 בן־איתן בן־זמה בן־שׁמעי׃
\par 28 בן־יחת בן־גרשׁם בן־לוי׃
\par 29 ובני מררי אחיהם על־השׂמאול איתן בן־קישׁי בן־עבדי בן־מלוך׃
\par 30 בן־חשׁביה בן־אמציה בן־חלקיה׃
\par 31 בן־אמצי בן־בני בן־שׁמר׃
\par 32 בן־מחלי בן־מושׁי בן־מררי בן־לוי׃
\par 33 ואחיהם הלוים נתונים לכל־עבודת משׁכן בית האלהים׃
\par 34 ואהרן ובניו מקטירים על־מזבח העולה ועל־מזבח הקטרת לכל מלאכת קדשׁ הקדשׁים ולכפר על־ישׂראל ככל אשׁר צוה משׁה עבד האלהים׃
\par 35 ואלה בני אהרן אלעזר בנו פינחס בנו אבישׁוע בנו׃
\par 36 בקי בנו עזי בנו זרחיה בנו׃
\par 37 מריות בנו אמריה בנו אחיטוב בנו׃
\par 38 צדוק בנו אחימעץ בנו׃
\par 39 ואלה מושׁבותם לטירותם בגבולם לבני אהרן למשׁפחת הקהתי כי להם היה הגורל׃
\par 40 ויתנו להם את־חברון בארץ יהודה ואת־מגרשׁיה סביבתיה׃
\par 41 ואת־שׂדה העיר ואת־חצריה נתנו לכלב בן־יפנה׃
\par 42 ולבני אהרן נתנו את־ערי המקלט את־חברון ואת־לבנה ואת־מגרשׁיה ואת־יתר ואת־אשׁתמע ואת־מגרשׁיה׃
\par 43 ואת־חילז ואת־מגרשׁיה את־דביר ואת־מגרשׁיה׃
\par 44 ואת־עשׁן ואת־מגרשׁיה ואת־בית שׁמשׁ ואת־מגרשׁיה׃
\par 45 וממטה בנימן את־גבע ואת־מגרשׁיה ואת־עלמת ואת־מגרשׁיה ואת־ענתות ואת־מגרשׁיה כל־עריהם שׁלשׁ־עשׂרה עיר במשׁפחותיהם׃
\par 46 ולבני קהת הנותרים ממשׁפחת המטה ממחצית מטה חצי מנשׁה בגורל ערים עשׂר׃
\par 47 ולבני גרשׁום למשׁפחותם ממטה ישׂשכר וממטה אשׁר וממטה נפתלי וממטה מנשׁה בבשׁן ערים שׁלשׁ עשׂרה׃
\par 48 לבני מררי למשׁפחותם ממטה ראובן וממטה־גד וממטה זבולן בגורל ערים שׁתים עשׂרה׃
\par 49 ויתנו בני־ישׂראל ללוים את־הערים ואת־מגרשׁיהם׃
\par 50 ויתנו בגורל ממטה בני־יהודה וממטה בני־שׁמעון וממטה בני בנימן את הערים האלה אשׁר־יקראו אתהם בשׁמות׃
\par 51 וממשׁפחות בני קהת ויהי ערי גבולם ממטה אפרים׃
\par 52 ויתנו להם את־ערי המקלט את־שׁכם ואת־מגרשׁיה בהר אפרים ואת־גזר ואת־מגרשׁיה׃
\par 53 ואת־יקמעם ואת־מגרשׁיה ואת־בית חורון ואת־מגרשׁיה׃
\par 54 ואת־אילון ואת־מגרשׁיה ואת־גת־רמון ואת־מגרשׁיה׃
\par 55 וממחצית מטה מנשׁה את־ענר ואת־מגרשׁיה ואת־בלעם ואת־מגרשׁיה למשׁפחת לבני־קהת הנותרים׃
\par 56 לבני גרשׁום ממשׁפחת חצי מטה מנשׁה את־גולן בבשׁן ואת־מגרשׁיה ואת־עשׁתרות ואת־מגרשׁיה׃
\par 57 וממטה ישׂשכר את־קדשׁ ואת־מגרשׁיה את־דברת ואת־מגרשׁיה׃
\par 58 ואת־ראמות ואת־מגרשׁיה ואת־ענם ואת־מגרשׁיה׃
\par 59 וממטה אשׁר את־משׁל ואת־מגרשׁיה ואת־עבדון ואת־מגרשׁיה׃
\par 60 ואת־חוקק ואת־מגרשׁיה ואת־רחב ואת־מגרשׁיה׃
\par 61 וממטה נפתלי את־קדשׁ בגליל ואת־מגרשׁיה ואת־חמון ואת־מגרשׁיה ואת־קריתים ואת־מגרשׁיה׃
\par 62 לבני מררי הנותרים ממטה זבולן את־רמונו ואת־מגרשׁיה את־תבור ואת־מגרשׁיה׃
\par 63 ומעבר לירדן ירחו למזרח הירדן ממטה ראובן את־בצר במדבר ואת־מגרשׁיה ואת־יהצה ואת־מגרשׁיה׃
\par 64 ואת־קדמות ואת־מגרשׁיה ואת־מיפעת ואת־מגרשׁיה׃
\par 65 וממטה־גד את־ראמות בגלעד ואת־מגרשׁיה ואת־מחנים ואת־מגרשׁיה׃
\par 66 ואת־חשׁבון ואת־מגרשׁיה ואת־יעזיר ואת־מגרשׁיה׃

\chapter{7}

\par 1 ולבני ישׂשכר תולע ופואה ישׁיב ושׁמרון ארבעה׃
\par 2 ובני תולע עזי ורפיה ויריאל ויחמי ויבשׂם ושׁמואל ראשׁים לבית־אבותם לתולע גבורי חיל לתלדותם מספרם בימי דויד עשׂרים־ושׁנים אלף ושׁשׁ מאות׃
\par 3 ובני עזי יזרחיה ובני יזרחיה מיכאל ועבדיה ויואל ישׁיה חמשׁה ראשׁים כלם׃
\par 4 ועליהם לתלדותם לבית אבותם גדודי צבא מלחמה שׁלשׁים ושׁשׁה אלף כי־הרבו נשׁים ובנים׃
\par 5 ואחיהם לכל משׁפחות ישׂשכר גבורי חילים שׁמונים ושׁבעה אלף התיחשׂם לכל׃
\par 6 בנימן בלע ובכר וידיעאל שׁלשׁה׃
\par 7 ובני בלע אצבון ועזי ועזיאל וירימות ועירי חמשׁה ראשׁי בית אבות גבורי חילים והתיחשׂם עשׂרים ושׁנים אלף ושׁלשׁים וארבעה׃
\par 8 ובני בכר זמירה ויועשׁ ואליעזר ואליועיני ועמרי וירמות ואביה וענתות ועלמת כל־אלה בני־בכר׃
\par 9 והתיחשׂם לתלדותם ראשׁי בית אבותם גבורי חיל עשׂרים אלף ומאתים׃
\par 10 ובני ידיעאל בלהן ובני בלהן יעישׁ ובנימן ואהוד וכנענה וזיתן ותרשׁישׁ ואחישׁחר׃
\par 11 כל־אלה בני ידיעאל לראשׁי האבות גבורי חילים שׁבעה־עשׂר אלף ומאתים יצאי צבא למלחמה׃
\par 12 ושׁפם וחפם בני עיר חשׁם בני אחר׃
\par 13 בני נפתלי יחציאל וגוני ויצר ושׁלום בני בלהה׃
\par 14 בני מנשׁה אשׂריאל אשׁר ילדה פילגשׁו הארמיה ילדה את־מכיר אבי גלעד׃
\par 15 ומכיר לקח אשׁה לחפים ולשׁפים ושׁם אחתו מעכה ושׁם השׁני צלפחד ותהינה לצלפחד בנות׃
\par 16 ותלד מעכה אשׁת־מכיר בן ותקרא שׁמו פרשׁ ושׁם אחיו שׁרשׁ ובניו אולם ורקם׃
\par 17 ובני אולם בדן אלה בני גלעד בן־מכיר בן־מנשׁה׃
\par 18 ואחתו המלכת ילדה את־אישׁהוד ואת־אביעזר ואת־מחלה׃
\par 19 ויהיו בני שׁמידע אחין ושׁכם ולקחי ואניעם׃
\par 20 ובני אפרים שׁותלח וברד בנו ותחת בנו ואלעדה בנו ותחת בנו׃
\par 21 וזבד בנו ושׁותלח בנו ועזר ואלעד והרגום אנשׁי־גת הנולדים בארץ כי ירדו לקחת את־מקניהם׃
\par 22 ויתאבל אפרים אביהם ימים רבים ויבאו אחיו לנחמו׃
\par 23 ויבא אל־אשׁתו ותהר ותלד בן ויקרא את־שׁמו בריעה כי ברעה היתה בביתו׃
\par 24 ובתו שׁארה ותבן את־בית־חורון התחתון ואת־העליון ואת אזן שׁארה׃
\par 25 ורפח בנו ורשׁף ותלח בנו ותחן בנו׃
\par 26 לעדן בנו עמיהוד בנו אלישׁמע בנו׃
\par 27 נון בנו יהושׁע בנו׃
\par 28 ואחזתם ומשׁבותם בית־אל ובנתיה ולמזרח נערן ולמערב גזר ובנתיה ושׁכם ובנתיה עד־עיה ובנתיה׃
\par 29 ועל־ידי בני־מנשׁה בית־שׁאן ובנתיה תענך ובנתיה מגדו ובנותיה דור ובנותיה באלה ישׁבו בני יוסף בן־ישׂראל׃
\par 30 בני אשׁר ימנה וישׁוה וישׁוי ובריעה ושׂרח אחותם׃
\par 31 ובני בריעה חבר ומלכיאל הוא אבי ברזות׃
\par 32 וחבר הוליד את־יפלט ואת־שׁומר ואת־חותם ואת שׁועא אחותם׃
\par 33 ובני יפלט פסך ובמהל ועשׁות אלה בני יפלט׃
\par 34 ובני שׁמר אחי ורוהגה יחבה וארם׃
\par 35 ובן־הלם אחיו צופח וימנע ושׁלשׁ ועמל׃
\par 36 בני צופח סוח וחרנפר ושׁועל וברי וימרה׃
\par 37 בצר והוד ושׁמא ושׁלשׁה ויתרן ובארא׃
\par 38 ובני יתר יפנה ופספה וארא׃
\par 39 ובני עלא ארח וחניאל ורציא׃
\par 40 כל־אלה בני־אשׁר ראשׁי בית־האבות ברורים גבורי חילים ראשׁי הנשׂיאים והתיחשׂם בצבא במלחמה מספרם אנשׁים עשׂרים ושׁשׁה אלף׃

\chapter{8}

\par 1 ובנימן הוליד את־בלע בכרו אשׁבל השׁני ואחרח השׁלישׁי׃
\par 2 נוחה הרביעי ורפא החמישׁי׃
\par 3 ויהיו בנים לבלע אדר וגרא ואביהוד׃
\par 4 ואבישׁוע ונעמן ואחוח׃
\par 5 וגרא ושׁפופן וחורם׃
\par 6 ואלה בני אחוד אלה הם ראשׁי אבות ליושׁבי גבע ויגלום אל־מנחת׃
\par 7 ונעמן ואחיה וגרא הוא הגלם והוליד את־עזא ואת־אחיחד׃
\par 8 ושׁחרים הוליד בשׂדה מואב מן־שׁלחו אתם חושׁים ואת־בערא נשׁיו׃
\par 9 ויולד מן־חדשׁ אשׁתו את־יובב ואת־צביא ואת־מישׁא ואת־מלכם׃
\par 10 ואת־יעוץ ואת־שׂכיה ואת־מרמה אלה בניו ראשׁי אבות׃
\par 11 ומחשׁים הוליד את־אביטוב ואת־אלפעל׃
\par 12 ובני אלפעל עבר ומשׁעם ושׁמד הוא בנה את־אונו ואת־לד ובנתיה׃
\par 13 וברעה ושׁמע המה ראשׁי האבות ליושׁבי אילון המה הבריחו את־יושׁבי גת׃
\par 14 ואחיו שׁשׁק וירמות׃
\par 15 וזבדיה וערד ועדר׃
\par 16 ומיכאל וישׁפה ויוחא בני בריעה׃
\par 17 וזבדיה ומשׁלם וחזקי וחבר׃
\par 18 וישׁמרי ויזליאה ויובב בני אלפעל׃
\par 19 ויקים וזכרי וזבדי׃
\par 20 ואליעני וצלתי ואליאל׃
\par 21 ועדיה ובראיה ושׁמרת בני שׁמעי׃
\par 22 וישׁפן ועבר ואליאל׃
\par 23 ועבדון וזכרי וחנן׃
\par 24 וחנניה ועילם וענתתיה׃
\par 25 ויפדיה ופניאל בני שׁשׁק׃
\par 26 ושׁמשׁרי ושׁחריה ועתליה׃
\par 27 ויערשׁיה ואליה וזכרי בני ירחם׃
\par 28 אלה ראשׁי אבות לתלדותם ראשׁים אלה ישׁבו בירושׁלם׃
\par 29 ובגבעון ישׁבו אבי גבעון ושׁם אשׁתו מעכה׃
\par 30 ובנו הבכור עבדון וצור וקישׁ ובעל ונדב׃
\par 31 וגדור ואחיו וזכר׃
\par 32 ומקלות הוליד את־שׁמאה ואף־המה נגד אחיהם ישׁבו בירושׁלם עם־אחיהם׃
\par 33 ונר הוליד את־קישׁ וקישׁ הוליד את־שׁאול ושׁאול הוליד את־יהונתן ואת־מלכי־שׁוע ואת־אבינדב ואת־אשׁבעל׃
\par 34 ובן־יהונתן מריב בעל ומריב בעל הוליד את־מיכה׃
\par 35 ובני מיכה פיתון ומלך ותארע ואחז׃
\par 36 ואחז הוליד את־יהועדה ויהועדה הוליד את־עלמת ואת־עזמות ואת־זמרי וזמרי הוליד את־מוצא׃
\par 37 ומוצא הוליד את־בנעא רפה בנו אלעשׂה בנו אצל בנו׃
\par 38 ולאצל שׁשׁה בנים ואלה שׁמותם עזריקם בכרו וישׁמעאל ושׁעריה ועבדיה וחנן כל־אלה בני אצל׃
\par 39 ובני עשׁק אחיו אולם בכרו יעושׁ השׁני ואליפלט השׁלשׁי׃
\par 40 ויהיו בני־אולם אנשׁים גברי־חיל דרכי קשׁת ומרבים בנים ובני בנים מאה וחמשׁים כל־אלה מבני בנימן׃

\chapter{9}

\par 1 וכל־ישׂראל התיחשׂו והנם כתובים על־ספר מלכי ישׂראל ויהודה הגלו לבבל במעלם׃
\par 2 והיושׁבים הראשׁנים אשׁר באחזתם בעריהם ישׂראל הכהנים הלוים והנתינים׃
\par 3 ובירושׁלם ישׁבו מן־בני יהודה ומן־בני בנימן ומן־בני אפרים ומנשׁה׃
\par 4 עותי בן־עמיהוד בן־עמרי בן־אמרי בן־בנימן־בני פרץ בן־יהודה׃
\par 5 ומן־השׁילוני עשׂיה הבכור ובניו׃
\par 6 ומן־בני־זרח יעואל ואחיהם שׁשׁ־מאות ותשׁעים׃
\par 7 ומן־בני בנימן סלוא בן־משׁלם בן־הודויה בן־הסנאה׃
\par 8 ויבניה בן־ירחם ואלה בן־עזי בן־מכרי ומשׁלם בן־שׁפטיה בן־רעואל בן־יבניה׃
\par 9 ואחיהם לתלדותם תשׁע מאות וחמשׁים ושׁשׁה כל־אלה אנשׁים ראשׁי אבות לבית אבתיהם׃
\par 10 ומן־הכהנים ידעיה ויהויריב ויכין׃
\par 11 ועזריה בן־חלקיה בן־משׁלם בן־צדוק בן־מריות בן־אחיטוב נגיד בית האלהים׃
\par 12 ועדיה בן־ירחם בן־פשׁחור בן־מלכיה ומעשׂי בן־עדיאל בן־יחזרה בן־משׁלם בן־משׁלמית בן־אמר׃
\par 13 ואחיהם ראשׁים לבית אבותם אלף ושׁבע מאות ושׁשׁים גבורי חיל מלאכת עבודת בית־האלהים׃
\par 14 ומן־הלוים שׁמעיה בן־חשׁוב בן־עזריקם בן־חשׁביה מן־בני מררי׃
\par 15 ובקבקר חרשׁ וגלל ומתניה בן־מיכא בן־זכרי בן־אסף׃
\par 16 ועבדיה בן־שׁמעיה בן־גלל בן־ידותון וברכיה בן־אסא בן־אלקנה היושׁב בחצרי נטופתי׃
\par 17 והשׁערים שׁלום ועקוב וטלמן ואחימן ואחיהם שׁלום הראשׁ׃
\par 18 ועד־הנה בשׁער המלך מזרחה המה השׁערים למחנות בני לוי׃
\par 19 ושׁלום בן־קורא בן־אביסף בן־קרח ואחיו לבית־אביו הקרחים על מלאכת העבודה שׁמרי הספים לאהל ואבתיהם על־מחנה יהוה שׁמרי המבוא׃
\par 20 ופינחס בן־אלעזר נגיד היה עליהם לפנים יהוה עמו׃
\par 21 זכריה בן משׁלמיה שׁער פתח לאהל מועד׃
\par 22 כלם הברורים לשׁערים בספים מאתים ושׁנים עשׂר המה בחצריהם התיחשׂם המה יסד דויד ושׁמואל הראה באמונתם׃
\par 23 והם ובניהם על־השׁערים לבית־יהוה לבית־האהל למשׁמרות׃
\par 24 לארבע רוחות יהיו השׁערים מזרח ימה צפונה ונגבה׃
\par 25 ואחיהם בחצריהם לבוא לשׁבעת הימים מעת אל־עת עם־אלה׃
\par 26 כי באמונה המה ארבעת גברי השׁערים הם הלוים והיו על־הלשׁכות ועל האצרות בית האלהים׃
\par 27 וסביבות בית־האלהים ילינו כי־עליהם משׁמרת והם על־המפתח ולבקר לבקר׃
\par 28 ומהם על־כלי העבודה כי־במספר יביאום ובמספר יוציאום׃
\par 29 ומהם ממנים על־הכלים ועל כל־כלי הקדשׁ ועל־הסלת והיין והשׁמן והלבונה והבשׂמים׃
\par 30 ומן־בני הכהנים רקחי המרקחת לבשׂמים׃
\par 31 ומתתיה מן־הלוים הוא הבכור לשׁלם הקרחי באמונה על מעשׂה החבתים׃
\par 32 ומן־בני הקהתי מן־אחיהם על־לחם המערכת להכין שׁבת שׁבת׃
\par 33 ואלה המשׁררים ראשׁי אבות ללוים בלשׁכת פטירים כי־יומם ולילה עליהם במלאכה׃
\par 34 אלה ראשׁי האבות ללוים לתלדותם ראשׁים אלה ישׁבו בירושׁלם׃
\par 35 ובגבעון ישׁבו אבי־גבעון יעואל ושׁם אשׁתו מעכה׃
\par 36 ובנו הבכור עבדון וצור וקישׁ ובעל ונר ונדב׃
\par 37 וגדור ואחיו וזכריה ומקלות׃
\par 38 ומקלות הוליד את־שׁמאם ואף־הם נגד אחיהם ישׁבו בירושׁלם עם־אחיהם׃
\par 39 ונר הוליד את־קישׁ וקישׁ הוליד את־שׁאול ושׁאול הוליד את־יהונתן ואת־מלכי־שׁוע ואת־אבינדב ואת־אשׁבעל׃
\par 40 ובן־יהונתן מריב בעל ומרי־בעל הוליד את־מיכה׃
\par 41 ובני מיכה פיתון ומלך ותחרע׃
\par 42 ואחז הוליד את־יערה ויערה הוליד את־עלמת ואת־עזמות ואת־זמרי וזמרי הוליד את־מוצא׃
\par 43 ומוצא הוליד את־בנעא ורפיה בנו אלעשׂה בנו אצל בנו׃
\par 44 ולאצל שׁשׁה בנים ואלה שׁמותם עזריקם בכרו וישׁמעאל ושׁעריה ועבדיה וחנן אלה בני אצל׃

\chapter{10}

\par 1 ופלשׁתים נלחמו בישׂראל וינס אישׁ־ישׂראל מפני פלשׁתים ויפלו חללים בהר גלבע׃
\par 2 וידבקו פלשׁתים אחרי שׁאול ואחרי בניו ויכו פלשׁתים את־יונתן ואת־אבינדב ואת־מלכי־שׁוע בני שׁאול׃
\par 3 ותכבד המלחמה על־שׁאול וימצאהו המורים בקשׁת ויחל מן־היורים׃
\par 4 ויאמר שׁאול אל־נשׂא כליו שׁלף חרבך ודקרני בה פן־יבאו הערלים האלה והתעללו־בי ולא אבה נשׂא כליו כי ירא מאד ויקח שׁאול את־החרב ויפל עליה׃
\par 5 וירא נשׂא־כליו כי מת שׁאול ויפל גם־הוא על־החרב וימת׃
\par 6 וימת שׁאול ושׁלשׁת בניו וכל־ביתו יחדו מתו׃
\par 7 ויראו כל־אישׁ ישׂראל אשׁר־בעמק כי נסו וכי־מתו שׁאול ובניו ויעזבו עריהם וינסו ויבאו פלשׁתים וישׁבו בהם׃
\par 8 ויהי ממחרת ויבאו פלשׁתים לפשׁט את־החללים וימצאו את־שׁאול ואת־בניו נפלים בהר גלבע׃
\par 9 ויפשׁיטהו וישׂאו את־ראשׁו ואת־כליו וישׁלחו בארץ־פלשׁתים סביב לבשׂר את־עצביהם ואת־העם׃
\par 10 וישׂימו את־כליו בית אלהיהם ואת־גלגלתו תקעו בית דגון׃
\par 11 וישׁמעו כל יבישׁ גלעד את כל־אשׁר־עשׂו פלשׁתים לשׁאול׃
\par 12 ויקומו כל־אישׁ חיל וישׂאו את־גופת שׁאול ואת גופת בניו ויביאום יבישׁה ויקברו את־עצמותיהם תחת האלה ביבשׁ ויצומו שׁבעת ימים׃
\par 13 וימת שׁאול במעלו אשׁר מעל ביהוה על־דבר יהוה אשׁר לא־שׁמר וגם־לשׁאול באוב לדרושׁ׃
\par 14 ולא־דרשׁ ביהוה וימיתהו ויסב את־המלוכה לדויד בן־ישׁי׃

\chapter{11}

\par 1 ויקבצו כל־ישׂראל אל־דויד חברונה לאמר הנה עצמך ובשׂרך אנחנו׃
\par 2 גם־תמול גם־שׁלשׁום גם בהיות שׁאול מלך אתה המוציא והמביא את־ישׂראל ויאמר יהוה אלהיך לך אתה תרעה את־עמי את־ישׂראל ואתה תהיה נגיד על עמי ישׂראל׃
\par 3 ויבאו כל־זקני ישׂראל אל־המלך חברונה ויכרת להם דויד ברית בחברון לפני יהוה וימשׁחו את־דויד למלך על־ישׂראל כדבר יהוה ביד־שׁמואל׃
\par 4 וילך דויד וכל־ישׂראל ירושׁלם היא יבוס ושׁם היבוסי ישׁבי הארץ׃
\par 5 ויאמרו ישׁבי יבוס לדויד לא תבוא הנה וילכד דויד את־מצדת ציון היא עיר דויד׃
\par 6 ויאמר דויד כל־מכה יבוסי בראשׁונה יהיה לראשׁ ולשׂר ויעל בראשׁונה יואב בן־צרויה ויהי לראשׁ׃
\par 7 וישׁב דויד במצד על־כן קראו־לו עיר דויד׃
\par 8 ויבן העיר מסביב מן־המלוא ועד־הסביב ויואב יחיה את־שׁאר העיר׃
\par 9 וילך דויד הלוך וגדול ויהוה צבאות עמו׃
\par 10 ואלה ראשׁי הגבורים אשׁר לדויד המתחזקים עמו במלכותו עם־כל־ישׂראל להמליכו כדבר יהוה על־ישׂראל׃
\par 11 ואלה מספר הגברים אשׁר לדויד ישׁבעם בן־חכמוני ראשׁ השׁלושׁים הוא־עורר את־חניתו על־שׁלשׁ־מאות חלל בפעם אחת׃
\par 12 ואחריו אלעזר בן־דודו האחוחי הוא בשׁלושׁה הגברים׃
\par 13 הוא־היה עם־דויד בפס דמים והפלשׁתים נאספו־שׁם למלחמה ותהי חלקת השׂדה מלאה שׂעורים והעם נסו מפני פלשׁתים׃
\par 14 ויתיצבו בתוך־החלקה ויצילוה ויכו את־פלשׁתים ויושׁע יהוה תשׁועה גדולה׃
\par 15 וירדו שׁלושׁה מן־השׁלושׁים ראשׁ על־הצר אל־דויד אל־מערת עדלם ומחנה פלשׁתים חנה בעמק רפאים׃
\par 16 ודויד אז במצודה ונציב פלשׁתים אז בבית לחם׃
\par 17 ויתאו דויד ויאמר מי ישׁקני מים מבור בית־לחם אשׁר בשׁער׃
\par 18 ויבקעו השׁלשׁה במחנה פלשׁתים וישׁאבו־מים מבור בית־לחם אשׁר בשׁער וישׂאו ויבאו אל־דויד ולא־אבה דויד לשׁתותם וינסך אתם ליהוה׃
\par 19 ויאמר חלילה לי מאלהי מעשׂות זאת הדם האנשׁים האלה אשׁתה בנפשׁותם כי בנפשׁותם הביאום ולא אבה לשׁתותם אלה עשׂו שׁלשׁת הגבורים׃
\par 20 ואבשׁי אחי־יואב הוא היה ראשׁ השׁלושׁה והוא עורר את־חניתו על־שׁלשׁ מאות חלל ולא־שׁם בשׁלושׁה׃
\par 21 מן־השׁלושׁה בשׁנים נכבד ויהי להם לשׂר ועד־השׁלושׁה לא־בא׃
\par 22 בניה בן־יהוידע בן־אישׁ־חיל רב־פעלים מן־קבצאל הוא הכה את שׁני אריאל מואב והוא ירד והכה את־הארי בתוך הבור ביום השׁלג׃
\par 23 והוא־הכה את־האישׁ המצרי אישׁ מדה חמשׁ באמה וביד המצרי חנית כמנור ארגים וירד אליו בשׁבט ויגזל את־החנית מיד המצרי ויהרגהו בחניתו׃
\par 24 אלה עשׂה בניהו בן־יהוידע ולו־שׁם בשׁלושׁה הגברים׃
\par 25 מן־השׁלושׁים הנו נכבד הוא ואל־השׁלושׁה לא־בא וישׂימהו דויד על־משׁמעתו׃
\par 26 וגבורי החילים עשׂה־אל אחי יואב אלחנן בן־דודו מבית לחם׃
\par 27 שׁמות ההרורי חלץ הפלוני׃
\par 28 עירא בן־עקשׁ התקועי אביעזר הענתותי׃
\par 29 סבכי החשׁתי עילי האחוחי׃
\par 30 מהרי הנטפתי חלד בן־בענה הנטופתי׃
\par 31 איתי בן־ריבי מגבעת בני בנימן בניה הפרעתני׃
\par 32 חורי מנחלי געשׁ אביאל הערבתי׃
\par 33 עזמות הבחרומי אליחבא השׁעלבני׃
\par 34 בני השׁם הגזוני יונתן בן־שׁגה ההררי׃
\par 35 אחיאם בן־שׂכר ההררי אליפל בן־אור׃
\par 36 חפר המכרתי אחיה הפלני׃
\par 37 חצרו הכרמלי נערי בן־אזבי׃
\par 38 יואל אחי נתן מבחר בן־הגרי׃
\par 39 צלק העמוני נחרי הברתי נשׂא כלי יואב בן־צרויה׃
\par 40 עירא היתרי גרב היתרי׃
\par 41 אוריה החתי זבד בן־אחלי׃
\par 42 עדינא בן־שׁיזא הראובני ראשׁ לראובני ועליו שׁלושׁים׃
\par 43 חנן בן־מעכה ויושׁפט המתני׃
\par 44 עזיא העשׁתרתי שׁמע ויעואל בני חותם הערערי׃
\par 45 ידיעאל בן־שׁמרי ויחא אחיו התיצי׃
\par 46 אליאל המחוים ויריבי ויושׁויה בני אלנעם ויתמה המואבי׃
\par 47 אליאל ועובד ויעשׂיאל המצביה׃

\chapter{12}

\par 1 ואלה הבאים אל־דויד לציקלג עוד עצור מפני שׁאול בן־קישׁ והמה בגבורים עזרי המלחמה׃
\par 2 נשׁקי קשׁת מימינים ומשׂמאלים באבנים ובחצים בקשׁת מאחי שׁאול מבנימן׃
\par 3 הראשׁ אחיעזר ויואשׁ בני השׁמעה הגבעתי ויזואל ופלט בני עזמות וברכה ויהוא הענתתי׃
\par 4 וישׁמעיה הגבעוני גבור בשׁלשׁים ועל־השׁלשׁים׃
\par 5 וירמיה ויחזיאל ויוחנן ויוזבד הגדרתי׃
\par 6 אלעוזי וירימות ובעליה ושׁמריהו ושׁפטיהו החריפי׃
\par 7 אלקנה וישׁיהו ועזראל ויועזר וישׁבעם הקרחים׃
\par 8 ויועאלה וזבדיה בני ירחם מן־הגדור׃
\par 9 ומן־הגדי נבדלו אל־דויד למצד מדברה גברי החיל אנשׁי צבא למלחמה ערכי צנה ורמח ופני אריה פניהם וכצבאים על־ההרים למהר׃
\par 10 עזר הראשׁ עבדיה השׁני אליאב השׁלשׁי׃
\par 11 משׁמנה הרביעי ירמיה החמשׁי׃
\par 12 עתי השׁשׁי אליאל השׁבעי׃
\par 13 יוחנן השׁמיני אלזבד התשׁיעי׃
\par 14 ירמיהו העשׂירי מכבני עשׁתי עשׂר׃
\par 15 אלה מבני־גד ראשׁי הצבא אחד למאה הקטן והגדול לאלף׃
\par 16 אלה הם אשׁר עברו את־הירדן בחדשׁ הראשׁון והוא ממלא על־כל־גדיתיו ויבריחו את־כל־העמקים למזרח ולמערב׃
\par 17 ויבאו מן־בני בנימן ויהודה עד־למצד לדויד׃
\par 18 ויצא דויד לפניהם ויען ויאמר להם אם־לשׁלום באתם אלי לעזרני יהיה־לי עליכם לבב ליחד ואם־לרמותני לצרי בלא חמס בכפי ירא אלהי אבותינו ויוכח׃
\par 19 ורוח לבשׁה את־עמשׂי ראשׁ השׁלושׁים לך דויד ועמך בן־ישׁי שׁלום שׁלום לך ושׁלום לעזרך כי עזרך אלהיך ויקבלם דויד ויתנם בראשׁי הגדוד׃
\par 20 וממנשׁה נפלו על־דויד בבאו עם־פלשׁתים על־שׁאול למלחמה ולא עזרם כי בעצה שׁלחהו סרני פלשׁתים לאמר בראשׁינו יפול אל־אדניו שׁאול׃
\par 21 בלכתו אל־ציקלג נפלו עליו ממנשׁה עדנח ויוזבד וידיעאל ומיכאל ויוזבד ואליהוא וצלתי ראשׁי האלפים אשׁר למנשׁה׃
\par 22 והמה עזרו עם־דויד על־הגדוד כי־גבורי חיל כלם ויהיו שׂרים בצבא׃
\par 23 כי לעת־יום ביום יבאו על־דויד לעזרו עד־למחנה גדול כמחנה אלהים׃
\par 24 ואלה מספרי ראשׁי החלוץ לצבא באו על־דויד חברונה להסב מלכות שׁאול אליו כפי יהוה׃
\par 25 בני יהודה נשׂאי צנה ורמח שׁשׁת אלפים ושׁמונה מאות חלוצי צבא׃
\par 26 מן־בני שׁמעון גבורי חיל לצבא שׁבעת אלפים ומאה׃
\par 27 מן־בני הלוי ארבעת אלפים ושׁשׁ מאות׃
\par 28 ויהוידע הנגיד לאהרן ועמו שׁלשׁת אלפים ושׁבע מאות׃
\par 29 וצדוק נער גבור חיל ובית־אביו שׂרים עשׂרים ושׁנים׃
\par 30 ומן־בני בנימן אחי שׁאול שׁלשׁת אלפים ועד־הנה מרביתם שׁמרים משׁמרת בית שׁאול׃
\par 31 ומן־בני אפרים עשׂרים אלף ושׁמונה מאות גבורי חיל אנשׁי שׁמות לבית אבותם׃
\par 32 ומחצי מטה מנשׁה שׁמונה עשׂר אלף אשׁר נקבו בשׁמות לבוא להמליך את־דויד׃
\par 33 ומבני ישׂשכר יודעי בינה לעתים לדעת מה־יעשׂה ישׂראל ראשׁיהם מאתים וכל־אחיהם על־פיהם׃
\par 34 מזבלון יוצאי צבא ערכי מלחמה בכל־כלי מלחמה חמשׁים אלף ולעדר בלא־לב ולב׃
\par 35 ומנפתלי שׂרים אלף ועמהם בצנה וחנית שׁלשׁים ושׁבעה אלף׃
\par 36 ומן־הדני ערכי מלחמה עשׂרים־ושׁמונה אלף ושׁשׁ מאות׃
\par 37 ומאשׁר יוצאי צבא לערך מלחמה ארבעים אלף׃
\par 38 ומעבר לירדן מן־הראובני והגדי וחצי שׁבט מנשׁה בכל כלי צבא מלחמה מאה ועשׂרים אלף׃
\par 39 כל־אלה אנשׁי מלחמה עדרי מערכה בלבב שׁלם באו חברונה להמליך את־דויד על־כל־ישׂראל וגם כל־שׁרית ישׂראל לב אחד להמליך את־דויד׃
\par 40 ויהיו־שׁם עם־דויד ימים שׁלושׁה אכלים ושׁותים כי־הכינו להם אחיהם׃
\par 41 וגם הקרובים־אליהם עד־ישׂשכר וזבלון ונפתלי מביאים לחם בחמורים ובגמלים ובפרדים ובבקר מאכל קמח דבלים וצמוקים ויין־ושׁמן ובקר וצאן לרב כי שׂמחה בישׂראל׃

\chapter{13}

\par 1 ויועץ דויד עם־שׂרי האלפים והמאות לכל־נגיד׃
\par 2 ויאמר דויד לכל קהל ישׂראל אם־עליכם טוב ומן־יהוה אלהינו נפרצה נשׁלחה על־אחינו הנשׁארים בכל ארצות ישׂראל ועמהם הכהנים והלוים בערי מגרשׁיהם ויקבצו אלינו׃
\par 3 ונסבה את־ארון אלהינו אלינו כי־לא דרשׁנהו בימי שׁאול׃
\par 4 ויאמרו כל־הקהל לעשׂות כן כי־ישׁר הדבר בעיני כל־העם׃
\par 5 ויקהל דויד את־כל־ישׂראל מן־שׁיחור מצרים ועד־לבוא חמת להביא את־ארון האלהים מקרית יערים׃
\par 6 ויעל דויד וכל־ישׂראל בעלתה אל־קרית יערים אשׁר ליהודה להעלות משׁם את ארון האלהים יהוה יושׁב הכרובים אשׁר־נקרא שׁם׃
\par 7 וירכיבו את־ארון האלהים על־עגלה חדשׁה מבית אבינדב ועזא ואחיו נהגים בעגלה׃
\par 8 ודויד וכל־ישׂראל משׂחקים לפני האלהים בכל־עז ובשׁירים ובכנרות ובנבלים ובתפים ובמצלתים ובחצצרות׃
\par 9 ויבאו עד־גרן כידן וישׁלח עזא את־ידו לאחז את־הארון כי שׁמטו הבקר׃
\par 10 ויחר־אף יהוה בעזא ויכהו על אשׁר־שׁלח ידו על־הארון וימת שׁם לפני אלהים׃
\par 11 ויחר לדויד כי־פרץ יהוה פרץ בעזא ויקרא למקום ההוא פרץ עזא עד היום הזה׃
\par 12 ויירא דויד את־האלהים ביום ההוא לאמר היך אביא אלי את ארון האלהים׃
\par 13 ולא־הסיר דויד את־הארון אליו אל־עיר דויד ויטהו אל־בית עבד־אדם הגתי׃
\par 14 וישׁב ארון האלהים עם־בית עבד אדם בביתו שׁלשׁה חדשׁים ויברך יהוה את־בית עבד־אדם ואת־כל־אשׁר־לו׃

\chapter{14}

\par 1 וישׁלח חירם מלך־צר מלאכים אל־דויד ועצי ארזים וחרשׁי קיר וחרשׁי עצים לבנות לו בית׃
\par 2 וידע דויד כי־הכינו יהוה למלך על־ישׂראל כי־נשׂאת למעלה מלכותו בעבור עמו ישׂראל׃
\par 3 ויקח דויד עוד נשׁים בירושׁלם ויולד דויד עוד בנים ובנות׃
\par 4 ואלה שׁמות הילודים אשׁר היו־לו בירושׁלם שׁמוע ושׁובב נתן ושׁלמה׃
\par 5 ויבחר ואלישׁוע ואלפלט׃
\par 6 ונגה ונפג ויפיע׃
\par 7 ואלישׁמע ובעלידע ואליפלט׃
\par 8 וישׁמעו פלשׁתים כי־נמשׁח דויד למלך על־כל־ישׂראל ויעלו כל־פלשׁתים לבקשׁ את־דויד וישׁמע דויד ויצא לפניהם׃
\par 9 ופלשׁתים באו ויפשׁטו בעמק רפאים׃
\par 10 וישׁאל דויד באלהים לאמר האעלה על־פלשׁתיים ונתתם בידי ויאמר לו יהוה עלה ונתתים בידך׃
\par 11 ויעלו בבעל־פרצים ויכם שׁם דויד ויאמר דויד פרץ האלהים את־אויבי בידי כפרץ מים על־כן קראו שׁם־המקום ההוא בעל פרצים׃
\par 12 ויעזבו־שׁם את־אלהיהם ויאמר דויד וישׂרפו באשׁ׃
\par 13 ויסיפו עוד פלשׁתים ויפשׁטו בעמק׃
\par 14 וישׁאל עוד דויד באלהים ויאמר לו האלהים לא תעלה אחריהם הסב מעליהם ובאת להם ממול הבכאים׃
\par 15 ויהי כשׁמעך את־קול הצעדה בראשׁי הבכאים אז תצא במלחמה כי־יצא האלהים לפניך להכות את־מחנה פלשׁתים׃
\par 16 ויעשׂ דויד כאשׁר צוהו האלהים ויכו את־מחנה פלשׁתים מגבעון ועד־גזרה׃
\par 17 ויצא שׁם־דויד בכל־הארצות ויהוה נתן את־פחדו על־כל־הגוים׃

\chapter{15}

\par 1 ויעשׂ־לו בתים בעיר דויד ויכן מקום לארון האלהים ויט־לו אהל׃
\par 2 אז אמר דויד לא לשׂאת את־ארון האלהים כי אם־הלוים כי־בם בחר יהוה לשׂאת את־ארון יהוה ולשׁרתו עד־עולם׃
\par 3 ויקהל דויד את־כל־ישׂראל אל־ירושׁלם להעלות את־ארון יהוה אל־מקומו אשׁר־הכין לו׃
\par 4 ויאסף דויד את־בני אהרן ואת־הלוים׃
\par 5 לבני קהת אוריאל השׂר ואחיו מאה ועשׂרים׃
\par 6 לבני מררי עשׂיה השׂר ואחיו מאתים ועשׂרים׃
\par 7 לבני גרשׁום יואל השׂר ואחיו מאה ושׁלשׁים׃
\par 8 לבני אליצפן שׁמעיה השׂר ואחיו מאתים׃
\par 9 לבני חברון אליאל השׂר ואחיו שׁמונים׃
\par 10 לבני עזיאל עמינדב השׂר ואחיו מאה ושׁנים עשׂר׃
\par 11 ויקרא דויד לצדוק ולאביתר הכהנים וללוים לאוריאל עשׂיה ויואל שׁמעיה ואליאל ועמינדב׃
\par 12 ויאמר להם אתם ראשׁי האבות ללוים התקדשׁו אתם ואחיכם והעליתם את ארון יהוה אלהי ישׂראל אל־הכינותי לו׃
\par 13 כי למבראשׁונה לא אתם פרץ יהוה אלהינו בנו כי־לא דרשׁנהו כמשׁפט׃
\par 14 ויתקדשׁו הכהנים והלוים להעלות את־ארון יהוה אלהי ישׂראל׃
\par 15 וישׂאו בני־הלוים את ארון האלהים כאשׁר צוה משׁה כדבר יהוה בכתפם במטות עליהם׃
\par 16 ויאמר דויד לשׂרי הלוים להעמיד את־אחיהם המשׁררים בכלי־שׁיר נבלים וכנרות ומצלתים משׁמיעים להרים־בקול לשׂמחה׃
\par 17 ויעמידו הלוים את הימן בן־יואל ומן־אחיו אסף בן־ברכיהו ומן־בני מררי אחיהם איתן בן־קושׁיהו׃
\par 18 ועמהם אחיהם המשׁנים זכריהו בן ויעזיאל ושׁמירמות ויחיאל ועני אליאב ובניהו ומעשׂיהו ומתתיהו ואליפלהו ומקניהו ועבד אדם ויעיאל השׁערים׃
\par 19 והמשׁררים הימן אסף ואיתן במצלתים נחשׁת להשׁמיע׃
\par 20 וזכריה ועזיאל ושׁמירמות ויחיאל ועני ואליאב ומעשׂיהו ובניהו בנבלים על־עלמות׃
\par 21 ומתתיהו ואליפלהו ומקניהו ועבד אדם ויעיאל ועזזיהו בכנרות על־השׁמינית לנצח׃
\par 22 וכנניהו שׂר־הלוים במשׂא יסר במשׂא כי מבין הוא׃
\par 23 וברכיה ואלקנה שׁערים לארון׃
\par 24 ושׁבניהו ויושׁפט ונתנאל ועמשׂי וזכריהו ובניהו ואליעזר הכהנים מחצצרים בחצצרות לפני ארון האלהים ועבד אדם ויחיה שׁערים לארון׃
\par 25 ויהי דויד וזקני ישׂראל ושׂרי האלפים ההלכים להעלות את־ארון ברית־יהוה מן־בית עבד־אדם בשׂמחה׃
\par 26 ויהי בעזר האלהים את־הלוים נשׂאי ארון ברית־יהוה ויזבחו שׁבעה־פרים ושׁבעה אילים׃
\par 27 ודויד מכרבל במעיל בוץ וכל־הלוים הנשׂאים את־הארון והמשׁררים וכנניה השׂר המשׂא המשׁררים ועל־דויד אפוד בד׃
\par 28 וכל־ישׂראל מעלים את־ארון ברית־יהוה בתרועה ובקול שׁופר ובחצצרות ובמצלתים משׁמעים בנבלים וכנרות׃
\par 29 ויהי ארון ברית יהוה בא עד־עיר דויד ומיכל בת־שׁאול נשׁקפה בעד החלון ותרא את־המלך דויד מרקד ומשׂחק ותבז לו בלבה׃

\chapter{16}

\par 1 ויביאו את־ארון האלהים ויציגו אתו בתוך האהל אשׁר נטה־לו דויד ויקריבו עלות ושׁלמים לפני האלהים׃
\par 2 ויכל דויד מהעלות העלה והשׁלמים ויברך את־העם בשׁם יהוה׃
\par 3 ויחלק לכל־אישׁ ישׂראל מאישׁ ועד־אשׁה לאישׁ ככר־לחם ואשׁפר ואשׁישׁה׃
\par 4 ויתן לפני ארון יהוה מן־הלוים משׁרתים ולהזכיר ולהודות ולהלל ליהוה אלהי ישׂראל׃
\par 5 אסף הראשׁ ומשׁנהו זכריה יעיאל ושׁמירמות ויחיאל ומתתיה ואליאב ובניהו ועבד אדם ויעיאל בכלי נבלים ובכנרות ואסף במצלתים משׁמיע׃
\par 6 ובניהו ויחזיאל הכהנים בחצצרות תמיד לפני ארון ברית־האלהים׃
\par 7 ביום ההוא אז נתן דויד בראשׁ להדות ליהוה ביד־אסף ואחיו׃
\par 8 הודו ליהוה קראו בשׁמו הודיעו בעמים עלילתיו׃
\par 9 שׁירו לו זמרו־לו שׂיחו בכל־נפלאתיו׃
\par 10 התהללו בשׁם קדשׁו ישׂמח לב מבקשׁי יהוה׃
\par 11 דרשׁו יהוה ועזו בקשׁו פניו תמיד׃
\par 12 זכרו נפלאתיו אשׁר עשׂה מפתיו ומשׁפטי־פיהו׃
\par 13 זרע ישׂראל עבדו בני יעקב בחיריו׃
\par 14 הוא יהוה אלהינו בכל־הארץ משׁפטיו׃
\par 15 זכרו לעולם בריתו דבר צוה לאלף דור׃
\par 16 אשׁר כרת את־אברהם ושׁבועתו ליצחק׃
\par 17 ויעמידה ליעקב לחק לישׂראל ברית עולם׃
\par 18 לאמר לך אתן ארץ־כנען חבל נחלתכם׃
\par 19 בהיותכם מתי מספר כמעט וגרים בה׃
\par 20 ויתהלכו מגוי אל־גוי ומממלכה אל־עם אחר׃
\par 21 לא־הניח לאישׁ לעשׁקם ויוכח עליהם מלכים׃
\par 22 אל־תגעו במשׁיחי ובנביאי אל־תרעו׃
\par 23 שׁירו ליהוה כל־הארץ בשׂרו מיום־אל־יום ישׁועתו׃
\par 24 ספרו בגוים את־כבודו בכל־העמים נפלאתיו׃
\par 25 כי גדול יהוה ומהלל מאד ונורא הוא על־כל־אלהים׃
\par 26 כי כל־אלהי העמים אלילים ויהוה שׁמים עשׂה׃
\par 27 הוד והדר לפניו עז וחדוה במקמו׃
\par 28 הבו ליהוה משׁפחות עמים הבו ליהוה כבוד ועז׃
\par 29 הבו ליהוה כבוד שׁמו שׂאו מנחה ובאו לפניו השׁתחוו ליהוה בהדרת־קדשׁ׃
\par 30 חילו מלפניו כל־הארץ אף־תכון תבל בל־תמוט׃
\par 31 ישׂמחו השׁמים ותגל הארץ ויאמרו בגוים יהוה מלך׃
\par 32 ירעם הים ומלואו יעלץ השׂדה וכל־אשׁר־בו׃
\par 33 אז ירננו עצי היער מלפני יהוה כי־בא לשׁפוט את־הארץ׃
\par 34 הודו ליהוה כי טוב כי לעולם חסדו׃
\par 35 ואמרו הושׁיענו אלהי ישׁענו וקבצנו והצילנו מן־הגוים להדות לשׁם קדשׁך להשׁתבח בתהלתך׃
\par 36 ברוך יהוה אלהי ישׂראל מן־העולם ועד העלם ויאמרו כל־העם אמן והלל ליהוה׃
\par 37 ויעזב־שׁם לפני ארון ברית־יהוה לאסף ולאחיו לשׁרת לפני הארון תמיד לדבר־יום ביומו׃
\par 38 ועבד אדם ואחיהם שׁשׁים ושׁמונה ועבד אדם בן־ידיתון וחסה לשׁערים׃
\par 39 ואת צדוק הכהן ואחיו הכהנים לפני משׁכן יהוה בבמה אשׁר בגבעון׃
\par 40 להעלות עלות ליהוה על־מזבח העלה תמיד לבקר ולערב ולכל־הכתוב בתורת יהוה אשׁר צוה על־ישׂראל׃
\par 41 ועמהם הימן וידותון ושׁאר הברורים אשׁר נקבו בשׁמות להדות ליהוה כי לעולם חסדו׃
\par 42 ועמהם הימן וידותון חצצרות ומצלתים למשׁמיעים וכלי שׁיר האלהים ובני ידותון לשׁער׃
\par 43 וילכו כל־העם אישׁ לביתו ויסב דויד לברך את־ביתו׃

\chapter{17}

\par 1 ויהי כאשׁר ישׁב דויד בביתו ויאמר דויד אל־נתן הנביא הנה אנכי יושׁב בבית הארזים וארון ברית־יהוה תחת יריעות׃
\par 2 ויאמר נתן אל־דויד כל אשׁר בלבבך עשׂה כי האלהים עמך׃
\par 3 ויהי בלילה ההוא ויהי דבר־אלהים אל־נתן לאמר׃
\par 4 לך ואמרת אל־דויד עבדי כה אמר יהוה לא אתה תבנה־לי הבית לשׁבת׃
\par 5 כי לא ישׁבתי בבית מן־היום אשׁר העליתי את־ישׂראל עד היום הזה ואהיה מאהל אל־אהל וממשׁכן׃
\par 6 בכל אשׁר־התהלכתי בכל־ישׂראל הדבר דברתי את־אחד שׁפטי ישׂראל אשׁר צויתי לרעות את־עמי לאמר למה לא־בניתם לי בית ארזים׃
\par 7 ועתה כה־תאמר לעבדי לדויד כה אמר יהוה צבאות אני לקחתיך מן־הנוה מן־אחרי הצאן להיות נגיד על עמי ישׂראל׃
\par 8 ואהיה עמך בכל אשׁר הלכת ואכרית את־כל־אויביך מפניך ועשׂיתי לך שׁם כשׁם הגדולים אשׁר בארץ׃
\par 9 ושׂמתי מקום לעמי ישׂראל ונטעתיהו ושׁכן תחתיו ולא ירגז עוד ולא־יוסיפו בני־עולה לבלתו כאשׁר בראשׁונה׃
\par 10 ולמימים אשׁר צויתי שׁפטים על־עמי ישׂראל והכנעתי את־כל־אויביך ואגד לך ובית יבנה־לך יהוה׃
\par 11 והיה כי־מלאו ימיך ללכת עם־אבתיך והקימותי את־זרעך אחריך אשׁר יהיה מבניך והכינותי את־מלכותו׃
\par 12 הוא יבנה־לי בית וכננתי את־כסאו עד־עולם׃
\par 13 אני אהיה־לו לאב והוא יהיה־לי לבן וחסדי לא־אסיר מעמו כאשׁר הסירותי מאשׁר היה לפניך׃
\par 14 והעמדתיהו בביתי ובמלכותי עד־העולם וכסאו יהיה נכון עד־עולם׃
\par 15 ככל הדברים האלה וככל החזון הזה כן דבר נתן אל־דויד׃
\par 16 ויבא המלך דויד וישׁב לפני יהוה ויאמר מי־אני יהוה אלהים ומי ביתי כי הביאתני עד־הלם׃
\par 17 ותקטן זאת בעיניך אלהים ותדבר על־בית־עבדך למרחוק וראיתני כתור האדם המעלה יהוה אלהים׃
\par 18 מה־יוסיף עוד דויד אליך לכבוד את־עבדך ואתה את־עבדך ידעת׃
\par 19 יהוה בעבור עבדך וכלבך עשׂית את כל־הגדולה הזאת להדיע את־כל־הגדלות׃
\par 20 יהוה אין כמוך ואין אלהים זולתך בכל אשׁר־שׁמענו באזנינו׃
\par 21 ומי כעמך ישׂראל גוי אחד בארץ אשׁר הלך האלהים לפדות לו עם לשׂום לך שׁם גדלות ונראות לגרשׁ מפני עמך אשׁר־פדית ממצרים גוים׃
\par 22 ותתן את־עמך ישׂראל לך לעם עד־עולם ואתה יהוה היית להם לאלהים׃
\par 23 ועתה יהוה הדבר אשׁר דברת על־עבדך ועל־ביתו יאמן עד־עולם ועשׂה כאשׁר דברת׃
\par 24 ויאמן ויגדל שׁמך עד־עולם לאמר יהוה צבאות אלהי ישׂראל אלהים לישׂראל ובית־דויד עבדך נכון לפניך׃
\par 25 כי אתה אלהי גלית את־אזן עבדך לבנות לו בית על־כן מצא עבדך להתפלל לפניך׃
\par 26 ועתה יהוה אתה־הוא האלהים ותדבר על־עבדך הטובה הזאת׃
\par 27 ועתה הואלת לברך את־בית עבדך להיות לעולם לפניך כי־אתה יהוה ברכת ומברך לעולם׃

\chapter{18}

\par 1 ויהי אחרי־כן ויך דויד את־פלשׁתים ויכניעם ויקח את־גת ובנתיה מיד פלשׁתים׃
\par 2 ויך את־מואב ויהיו מואב עבדים לדויד נשׂאי מנחה׃
\par 3 ויך דויד את־הדדעזר מלך־צובה חמתה בלכתו להציב ידו בנהר־פרת׃
\par 4 וילכד דויד ממנו אלף רכב ושׁבעת אלפים פרשׁים ועשׂרים אלף אישׁ רגלי ויעקר דויד את־כל־הרכב ויותר ממנו מאה רכב׃
\par 5 ויבא ארם דרמשׂק לעזור להדדעזר מלך צובה ויך דויד בארם עשׂרים־ושׁנים אלף אישׁ׃
\par 6 וישׂם דויד בארם דרמשׂק ויהי ארם לדויד עבדים נשׂאי מנחה ויושׁע יהוה לדויד בכל אשׁר הלך׃
\par 7 ויקח דויד את שׁלטי הזהב אשׁר היו על עבדי הדדעזר ויביאם ירושׁלם׃
\par 8 ומטבחת ומכון ערי הדדעזר לקח דויד נחשׁת רבה מאד בה עשׂה שׁלמה את־ים הנחשׁת ואת־העמודים ואת כלי הנחשׁת׃
\par 9 וישׁמע תעו מלך חמת כי הכה דויד את־כל־חיל הדדעזר מלך־צובה׃
\par 10 וישׁלח את־הדורם־בנו אל־המלך־דויד לשׁאול־לו לשׁלום ולברכו על אשׁר נלחם בהדדעזר ויכהו כי־אישׁ מלחמות תעו היה הדדעזר וכל כלי זהב וכסף ונחשׁת׃
\par 11 גם־אתם הקדישׁ המלך דויד ליהוה עם־הכסף והזהב אשׁר נשׂא מכל־הגוים מאדום וממואב ומבני עמון ומפלשׁתים ומעמלק׃
\par 12 ואבשׁי בן־צרויה הכה את־אדום בגיא המלח שׁמונה עשׂר אלף׃
\par 13 וישׂם באדום נציבים ויהיו כל־אדום עבדים לדויד ויושׁע יהוה את־דויד בכל אשׁר הלך׃
\par 14 וימלך דויד על־כל־ישׂראל ויהי עשׂה משׁפט וצדקה לכל־עמו׃
\par 15 ויואב בן־צרויה על־הצבא ויהושׁפט בן־אחילוד מזכיר׃
\par 16 וצדוק בן־אחיטוב ואבימלך בן־אביתר כהנים ושׁושׁא סופר׃
\par 17 ובניהו בן־יהוידע על־הכרתי והפלתי ובני־דויד הראשׁנים ליד המלך׃

\chapter{19}

\par 1 ויהי אחרי־כן וימת נחשׁ מלך בני־עמון וימלך בנו תחתיו׃
\par 2 ויאמר דויד אעשׂה־חסד עם־חנון בן־נחשׁ כי־עשׂה אביו עמי חסד וישׁלח דויד מלאכים לנחמו על־אביו ויבאו עבדי דויד אל־ארץ בני־עמון אל־חנון לנחמו׃
\par 3 ויאמרו שׂרי בני־עמון לחנון המכבד דויד את־אביך בעיניך כי־שׁלח לך מנחמים הלא בעבור לחקר ולהפך ולרגל הארץ באו עבדיו אליך׃
\par 4 ויקח חנון את־עבדי דויד ויגלחם ויכרת את־מדויהם בחצי עד־המפשׂעה וישׁלחם׃
\par 5 וילכו ויגידו לדויד על־האנשׁים וישׁלח לקראתם כי־היו האנשׁים נכלמים מאד ויאמר המלך שׁבו בירחו עד אשׁר־יצמח זקנכם ושׁבתם׃
\par 6 ויראו בני עמון כי התבאשׁו עם־דויד וישׁלח חנון ובני עמון אלף ככר־כסף לשׂכר להם מן־ארם נהרים ומן־ארם מעכה ומצובה רכב ופרשׁים׃
\par 7 וישׂכרו להם שׁנים ושׁלשׁים אלף רכב ואת־מלך מעכה ואת־עמו ויבאו ויחנו לפני מידבא ובני עמון נאספו מעריהם ויבאו למלחמה׃
\par 8 וישׁמע דויד וישׁלח את־יואב ואת כל־צבא הגבורים׃
\par 9 ויצאו בני עמון ויערכו מלחמה פתח העיר והמלכים אשׁר־באו לבדם בשׂדה׃
\par 10 וירא יואב כי־היתה פני־המלחמה אליו פנים ואחור ויבחר מכל־בחור בישׂראל ויערך לקראת ארם׃
\par 11 ואת יתר העם נתן ביד אבשׁי אחיו ויערכו לקראת בני עמון׃
\par 12 ויאמר אם־תחזק ממני ארם והיית לי לתשׁועה ואם־בני עמון יחזקו ממך והושׁעתיך׃
\par 13 חזק ונתחזקה בעד־עמנו ובעד ערי אלהינו ויהוה הטוב בעיניו יעשׂה׃
\par 14 ויגשׁ יואב והעם אשׁר־עמו לפני ארם למלחמה וינוסו מפניו׃
\par 15 ובני עמון ראו כי־נס ארם וינוסו גם־הם מפני אבשׁי אחיו ויבאו העירה ויבא יואב ירושׁלם׃
\par 16 וירא ארם כי נגפו לפני ישׂראל וישׁלחו מלאכים ויוציאו את־ארם אשׁר מעבר הנהר ושׁופך שׂר־צבא הדדעזר לפניהם׃
\par 17 ויגד לדויד ויאסף את־כל־ישׂראל ויעבר הירדן ויבא אלהם ויערך אלהם ויערך דויד לקראת ארם מלחמה וילחמו עמו׃
\par 18 וינס ארם מלפני ישׂראל ויהרג דויד מארם שׁבעת אלפים רכב וארבעים אלף אישׁ רגלי ואת שׁופך שׂר־הצבא המית׃
\par 19 ויראו עבדי הדדעזר כי נגפו לפני ישׂראל וישׁלימו עם־דויד ויעבדהו ולא־אבה ארם להושׁיע את־בני־עמון עוד׃

\chapter{20}

\par 1 ויהי לעת תשׁובת השׁנה לעת צאת המלכים וינהג יואב את־חיל הצבא וישׁחת את־ארץ בני־עמון ויבא ויצר את־רבה ודויד ישׁב בירושׁלם ויך יואב את־רבה ויהרסה׃
\par 2 ויקח דויד את־עטרת־מלכם מעל ראשׁו וימצאה משׁקל ככר־זהב ובה אבן יקרה ותהי על־ראשׁ דויד ושׁלל העיר הוציא הרבה מאד׃
\par 3 ואת־העם אשׁר־בה הוציא וישׂר במגרה ובחריצי הברזל ובמגרות וכן יעשׂה דויד לכל ערי בני־עמון וישׁב דויד וכל־העם ירושׁלם׃
\par 4 ויהי אחריכן ותעמד מלחמה בגזר עם־פלשׁתים אז הכה סבכי החשׁתי את־ספי מילדי הרפאים ויכנעו׃
\par 5 ותהי־עוד מלחמה את־פלשׁתים ויך אלחנן בן־יעור את־לחמי אחי גלית הגתי ועץ חניתו כמנור ארגים׃
\par 6 ותהי־עוד מלחמה בגת ויהי אישׁ מדה ואצבעתיו שׁשׁ־ושׁשׁ עשׂרים וארבע וגם־הוא נולד להרפא׃
\par 7 ויחרף את־ישׂראל ויכהו יהונתן בן־שׁמעא אחי דויד׃
\par 8 אל נולדו להרפא בגת ויפלו ביד־דויד וביד־עבדיו׃

\chapter{21}

\par 1 ויעמד שׂטן על־ישׂראל ויסת את־דויד למנות את־ישׂראל׃
\par 2 ויאמר דויד אל־יואב ואל־שׂרי העם לכו ספרו את־ישׂראל מבאר שׁבע ועד־דן והביאו אלי ואדעה את־מספרם׃
\par 3 ויאמר יואב יוסף יהוה על־עמו כהם מאה פעמים הלא אדני המלך כלם לאדני לעבדים למה יבקשׁ זאת אדני למה יהיה לאשׁמה לישׂראל׃
\par 4 ודבר־המלך חזק על־יואב ויצא יואב ויתהלך בכל־ישׂראל ויבא ירושׁלם׃
\par 5 ויתן יואב את־מספר מפקד־העם אל־דויד ויהי כל־ישׂראל אלף אלפים ומאה אלף אישׁ שׁלף חרב ויהודה ארבע מאות ושׁבעים אלף אישׁ שׁלף חרב׃
\par 6 ולוי ובנימן לא פקד בתוכם כי־נתעב דבר־המלך את־יואב׃
\par 7 וירע בעיני האלהים על־הדבר הזה ויך את־ישׂראל׃
\par 8 ויאמר דויד אל־האלהים חטאתי מאד אשׁר עשׂיתי את־הדבר הזה ועתה העבר־נא את־עוון עבדך כי נסכלתי מאד׃
\par 9 וידבר יהוה אל־גד חזה דויד לאמר׃
\par 10 לך ודברת אל־דויד לאמר כה אמר יהוה שׁלושׁ אני נטה עליך בחר־לך אחת מהנה ואעשׂה־לך׃
\par 11 ויבא גד אל־דויד ויאמר לו כה־אמר יהוה קבל־לך׃
\par 12 אם־שׁלושׁ שׁנים רעב ואם־שׁלשׁה חדשׁים נספה מפני־צריך וחרב אויבך למשׂגת ואם־שׁלשׁת ימים חרב יהוה ודבר בארץ ומלאך יהוה משׁחית בכל־גבול ישׂראל ועתה ראה מה־אשׁיב את־שׁלחי דבר׃
\par 13 ויאמר דויד אל־גד צר־לי מאד אפלה־נא ביד־יהוה כי־רבים רחמיו מאד וביד־אדם אל־אפל׃
\par 14 ויתן יהוה דבר בישׂראל ויפל מישׂראל שׁבעים אלף אישׁ׃
\par 15 וישׁלח האלהים מלאך לירושׁלם להשׁחיתה וכהשׁחית ראה יהוה וינחם על־הרעה ויאמר למלאך המשׁחית רב עתה הרף ידך ומלאך יהוה עמד עם־גרן ארנן היבוסי׃
\par 16 וישׂא דויד את־עיניו וירא את־מלאך יהוה עמד בין הארץ ובין השׁמים וחרבו שׁלופה בידו נטויה על־ירושׁלם ויפל דויד והזקנים מכסים בשׂקים על־פניהם׃
\par 17 ויאמר דויד אל־האלהים הלא אני אמרתי למנות בעם ואני־הוא אשׁר־חטאתי והרע הרעותי ואלה הצאן מה עשׂו יהוה אלהי תהי נא ידך בי ובבית אבי ובעמך לא למגפה׃
\par 18 ומלאך יהוה אמר אל־גד לאמר לדויד כי יעלה דויד להקים מזבח ליהוה בגרן ארנן היבסי׃
\par 19 ויעל דויד בדבר־גד אשׁר דבר בשׁם יהוה׃
\par 20 וישׁב ארנן וירא את־המלאך וארבעת בניו עמו מתחבאים וארנן דשׁ חטים׃
\par 21 ויבא דויד עד־ארנן ויבט ארנן וירא את־דויד ויצא מן־הגרן וישׁתחו לדויד אפים ארצה׃
\par 22 ויאמר דויד אל־ארנן תנה־לי מקום הגרן ואבנה־בו מזבח ליהוה בכסף מלא תנהו לי ותעצר המגפה מעל העם׃
\par 23 ויאמר ארנן אל־דויד קח־לך ויעשׂ אדני המלך הטוב בעיניו ראה נתתי הבקר לעלות והמורגים לעצים והחטים למנחה הכל נתתי׃
\par 24 ויאמר המלך דויד לארנן לא כי־קנה אקנה בכסף מלא כי לא־אשׂא אשׁר־לך ליהוה והעלות עולה חנם׃
\par 25 ויתן דויד לארנן במקום שׁקלי זהב משׁקל שׁשׁ מאות׃
\par 26 ויבן שׁם דויד מזבח ליהוה ויעל עלות ושׁלמים ויקרא אל־יהוה ויענהו באשׁ מן־השׁמים על מזבח העלה׃
\par 27 ויאמר יהוה למלאך וישׁב חרבו אל־נדנה׃
\par 28 בעת ההיא בראות דויד כי־ענהו יהוה בגרן ארנן היבוסי ויזבח שׁם׃
\par 29 ומשׁכן יהוה אשׁר־עשׂה משׁה במדבר ומזבח העולה בעת ההיא בבמה בגבעון׃
\par 30 ולא־יכל דויד ללכת לפניו לדרשׁ אלהים כי נבעת מפני חרב מלאך יהוה׃

\chapter{22}

\par 1 ויאמר דויד זה הוא בית יהוה האלהים וזה־מזבח לעלה לישׂראל׃
\par 2 ויאמר דויד לכנוס את־הגרים אשׁר בארץ ישׂראל ויעמד חצבים לחצוב אבני גזית לבנות בית האלהים׃
\par 3 וברזל לרב למסמרים לדלתות השׁערים ולמחברות הכין דויד ונחשׁת לרב אין משׁקל׃
\par 4 ועצי ארזים לאין מספר כי הביאו הצידנים והצרים עצי ארזים לרב לדויד׃
\par 5 ויאמר דויד שׁלמה בני נער ורך והבית לבנות ליהוה להגדיל למעלה לשׁם ולתפארת לכל־הארצות אכינה נא לו ויכן דויד לרב לפני מותו׃
\par 6 ויקרא לשׁלמה בנו ויצוהו לבנות בית ליהוה אלהי ישׂראל׃
\par 7 ויאמר דויד לשׁלמה בנו אני היה עם־לבבי לבנות בית לשׁם יהוה אלהי׃
\par 8 ויהי עלי דבר־יהוה לאמר דם לרב שׁפכת ומלחמות גדלות עשׂית לא־תבנה בית לשׁמי כי דמים רבים שׁפכת ארצה לפני׃
\par 9 הנה־בן נולד לך הוא יהיה אישׁ מנוחה והנחותי לו מכל־אויביו מסביב כי שׁלמה יהיה שׁמו ושׁלום ושׁקט אתן על־ישׂראל בימיו׃
\par 10 הוא־יבנה בית לשׁמי והוא יהיה־לי לבן ואני־לו לאב והכינותי כסא מלכותו על־ישׂראל עד־עולם׃
\par 11 עתה בני יהי יהוה עמך והצלחת ובנית בית יהוה אלהיך כאשׁר דבר עליך׃
\par 12 אך יתן־לך יהוה שׂכל ובינה ויצוך על־ישׂראל ולשׁמור את־תורת יהוה אלהיך׃
\par 13 אז תצליח אם־תשׁמור לעשׂות את־החקים ואת־המשׁפטים אשׁר צוה יהוה את־משׁה על־ישׂראל חזק ואמץ אל־תירא ואל־תחת׃
\par 14 והנה בעניי הכינותי לבית־יהוה זהב ככרים מאה־אלף וכסף אלף אלפים ככרים ולנחשׁת ולברזל אין משׁקל כי לרב היה ועצים ואבנים הכינותי ועליהם תוסיף׃
\par 15 ועמך לרב עשׂי מלאכה חצבים וחרשׁי אבן ועץ וכל־חכם בכל־מלאכה׃
\par 16 לזהב לכסף ולנחשׁת ולברזל אין מספר קום ועשׂה ויהי יהוה עמך׃
\par 17 ויצו דויד לכל־שׂרי ישׂראל לעזר לשׁלמה בנו׃
\par 18 הלא יהוה אלהיכם עמכם והניח לכם מסביב כי נתן בידי את ישׁבי הארץ ונכבשׁה הארץ לפני יהוה ולפני עמו׃
\par 19 עתה תנו לבבכם ונפשׁכם לדרושׁ ליהוה אלהיכם וקומו ובנו את־מקדשׁ יהוה האלהים להביא את־ארון ברית־יהוה וכלי קדשׁ האלהים לבית הנבנה לשׁם־יהוה׃

\chapter{23}

\par 1 ודויד זקן ושׂבע ימים וימלך את־שׁלמה בנו על־ישׂראל׃
\par 2 ויאסף את־כל־שׂרי ישׂראל והכהנים והלוים׃
\par 3 ויספרו הלוים מבן שׁלשׁים שׁנה ומעלה ויהי מספרם לגלגלתם לגברים שׁלשׁים ושׁמונה אלף׃
\par 4 מאלה לנצח על־מלאכת בית־יהוה עשׂרים וארבעה אלף ושׁטרים ושׁפטים שׁשׁת אלפים׃
\par 5 וארבעת אלפים שׁערים וארבעת אלפים מהללים ליהוה בכלים אשׁר עשׂיתי להלל׃
\par 6 ויחלקם דויד מחלקות לבני לוי לגרשׁון קהת ומררי׃
\par 7 לגרשׁני לעדן ושׁמעי׃
\par 8 בני לעדן הראשׁ יחיאל וזתם ויואל שׁלשׁה׃
\par 9 בני שׁמעי שׁלמות וחזיאל והרן שׁלשׁה אלה ראשׁי האבות ללעדן׃
\par 10 ובני שׁמעי יחת זינא ויעושׁ ובריעה אלה בני־שׁמעי ארבעה׃
\par 11 ויהי־יחת הראשׁ וזיזה השׁני ויעושׁ ובריעה לא־הרבו בנים ויהיו לבית אב לפקדה אחת׃
\par 12 בני קהת עמרם יצהר חברון ועזיאל ארבעה׃
\par 13 בני עמרם אהרן ומשׁה ויבדל אהרן להקדישׁו קדשׁ קדשׁים הוא־ובניו עד־עולם להקטיר לפני יהוה לשׁרתו ולברך בשׁמו עד־עולם׃
\par 14 ומשׁה אישׁ האלהים בניו יקראו על־שׁבט הלוי׃
\par 15 בני משׁה גרשׁם ואליעזר׃
\par 16 בני גרשׁום שׁבואל הראשׁ׃
\par 17 ויהיו בני־אליעזר רחביה הראשׁ ולא־היה לאליעזר בנים אחרים ובני רחביה רבו למעלה׃
\par 18 בני יצהר שׁלמית הראשׁ׃
\par 19 בני חברון יריהו הראשׁ אמריה השׁני יחזיאל השׁלישׁי ויקמעם הרביעי׃
\par 20 בני עזיאל מיכה הראשׁ וישׁיה השׁני׃
\par 21 בני מררי מחלי ומושׁי בני מחלי אלעזר וקישׁ׃
\par 22 וימת אלעזר ולא־היו לו בנים כי אם־בנות וישׂאום בני־קישׁ אחיהם׃
\par 23 בני מושׁי מחלי ועדר וירמות שׁלשׁה׃
\par 24 אלה בני־לוי לבית אבתיהם ראשׁי האבות לפקודיהם במספר שׁמות לגלגלתם עשׂה המלאכה לעבדת בית יהוה מבן עשׂרים שׁנה ומעלה׃
\par 25 כי אמר דויד הניח יהוה אלהי־ישׂראל לעמו וישׁכן בירושׁלם עד־לעולם׃
\par 26 וגם ללוים אין־לשׂאת את־המשׁכן ואת־כל־כליו לעבדתו׃
\par 27 כי בדברי דויד האחרנים המה מספר בני־לוי מבן עשׂרים שׁנה ולמעלה׃
\par 28 כי מעמדם ליד־בני אהרן לעבדת בית יהוה על־החצרות ועל־הלשׁכות ועל־טהרת לכל־קדשׁ ומעשׂה עבדת בית האלהים׃
\par 29 וללחם המערכת ולסלת למנחה ולרקיקי המצות ולמחבת ולמרבכת ולכל־משׂורה ומדה׃
\par 30 ולעמד בבקר בבקר להדות ולהלל ליהוה וכן לערב׃
\par 31 ולכל העלות עלות ליהוה לשׁבתות לחדשׁים ולמעדים במספר כמשׁפט עליהם תמיד לפני יהוה׃
\par 32 ושׁמרו את־משׁמרת אהל־מועד ואת משׁמרת הקדשׁ ומשׁמרת בני אהרן אחיהם לעבדת בית יהוה׃

\chapter{24}

\par 1 ולבני אהרן מחלקותם בני אהרן נדב ואביהוא אלעזר ואיתמר׃
\par 2 וימת נדב ואביהוא לפני אביהם ובנים לא־היו להם ויכהנו אלעזר ואיתמר׃
\par 3 ויחלקם דויד וצדוק מן־בני אלעזר ואחימלך מן־בני איתמר לפקדתם בעבדתם׃
\par 4 וימצאו בני־אלעזר רבים לראשׁי הגברים מן־בני איתמר ויחלקום לבני אלעזר ראשׁים לבית־אבות שׁשׁה עשׂר ולבני איתמר לבית אבותם שׁמונה׃
\par 5 ויחלקום בגורלות אלה עם־אלה כי־היו שׂרי־קדשׁ ושׂרי האלהים מבני אלעזר ובבני איתמר׃
\par 6 ויכתבם שׁמעיה בן־נתנאל הסופר מן־הלוי לפני המלך והשׂרים וצדוק הכהן ואחימלך בן־אביתר וראשׁי האבות לכהנים וללוים בית־אב אחד אחז לאלעזר ואחז אחז לאיתמר׃
\par 7 ויצא הגורל הראשׁון ליהויריב לידעיה השׁני׃
\par 8 לחרם השׁלישׁי לשׂערים הרבעי׃
\par 9 למלכיה החמישׁי למימן השׁשׁי׃
\par 10 להקוץ השׁבעי לאביה השׁמיני׃
\par 11 לישׁוע התשׁעי לשׁכניהו העשׂרי׃
\par 12 לאלישׁיב עשׁתי עשׂר ליקים שׁנים עשׂר׃
\par 13 לחפה שׁלשׁה עשׂר לישׁבאב ארבעה עשׂר׃
\par 14 לבלגה חמשׁה עשׂר לאמר שׁשׁה עשׂר׃
\par 15 לחזיר שׁבעה עשׂר להפצץ שׁמונה עשׂר׃
\par 16 לפתחיה תשׁעה עשׂר ליחזקאל העשׂרים׃
\par 17 ליכין אחד ועשׂרים לגמול שׁנים ועשׂרים׃
\par 18 לדליהו שׁלשׁה ועשׂרים למעזיהו ארבעה ועשׂרים׃
\par 19 אלה פקדתם לעבדתם לבוא לבית־יהוה כמשׁפטם ביד אהרן אביהם כאשׁר צוהו יהוה אלהי ישׂראל׃
\par 20 ולבני לוי הנותרים לבני עמרם שׁובאל לבני שׁובאל יחדיהו׃
\par 21 לרחביהו לבני רחביהו הראשׁ ישׁיה׃
\par 22 ליצהרי שׁלמות לבני שׁלמות יחת׃
\par 23 ובני יריהו אמריהו השׁני יחזיאל השׁלישׁי יקמעם הרביעי׃
\par 24 בני עזיאל מיכה לבני מיכה שׁמור׃
\par 25 אחי מיכה ישׁיה לבני ישׁיה זכריהו׃
\par 26 בני מררי מחלי ומושׁי בני יעזיהו בנו׃
\par 27 בני מררי ליעזיהו בנו ושׁהם וזכור ועברי׃
\par 28 למחלי אלעזר ולא־היה לו בנים׃
\par 29 לקישׁ בני־קישׁ ירחמאל׃
\par 30 ובני מושׁי מחלי ועדר וירימות אלה בני הלוים לבית אבתיהם׃
\par 31 ויפילו גם־הם גורלות לעמת אחיהם בני־אהרן לפני דויד המלך וצדוק ואחימלך וראשׁי האבות לכהנים וללוים אבות הראשׁ לעמת אחיו הקטן׃

\chapter{25}

\par 1 ויבדל דויד ושׂרי הצבא לעבדה לבני אסף והימן וידותון הנביאים בכנרות בנבלים ובמצלתים ויהי מספרם אנשׁי מלאכה לעבדתם׃
\par 2 לבני אסף זכור ויוסף ונתניה ואשׂראלה בני אסף על יד־אסף הנבא על־ידי המלך׃
\par 3 לידותון בני ידותון גדליהו וצרי וישׁעיהו חשׁביהו ומתתיהו שׁשׁה על ידי אביהם ידותון בכנור הנבא על־הדות והלל ליהוה׃
\par 4 להימן בני הימן בקיהו מתניהו עזיאל שׁבואל וירימות חנניה חנני אליאתה גדלתי ורממתי עזר ישׁבקשׁה מלותי הותיר מחזיאות׃
\par 5 כל־אלה בנים להימן חזה המלך בדברי האלהים להרים קרן ויתן האלהים להימן בנים ארבעה עשׂר ובנות שׁלושׁ׃
\par 6 כל־אלה על־ידי אביהם בשׁיר בית יהוה במצלתים נבלים וכנרות לעבדת בית האלהים על ידי המלך אסף וידותון והימן׃
\par 7 ויהי מספרם עם־אחיהם מלמדי־שׁיר ליהוה כל־המבין מאתים שׁמונים ושׁמונה׃
\par 8 ויפילו גורלות משׁמרת לעמת כקטן כגדול מבין עם־תלמיד׃
\par 9 ויצא הגורל הראשׁון לאסף ליוסף גדליהו השׁני הוא־ואחיו ובניו שׁנים עשׂר׃
\par 10 השׁלשׁי זכור בניו ואחיו שׁנים עשׂר׃
\par 11 הרביעי ליצרי בניו ואחיו שׁנים עשׂר׃
\par 12 החמישׁי נתניהו בניו ואחיו שׁנים עשׂר׃
\par 13 השׁשׁי בקיהו בניו ואחיו שׁנים עשׂר׃
\par 14 השׁבעי ישׂראלה בניו ואחיו שׁנים עשׂר׃
\par 15 השׁמיני ישׁעיהו בניו ואחיו שׁנים עשׂר׃
\par 16 התשׁיעי מתניהו בניו ואחיו שׁנים עשׂר׃
\par 17 העשׂירי שׁמעי בניו ואחיו שׁנים עשׂר׃
\par 18 עשׁתי־עשׂר עזראל בניו ואחיו שׁנים עשׂר׃
\par 19 השׁנים עשׂר לחשׁביה בניו ואחיו שׁנים עשׂר׃
\par 20 לשׁלשׁה עשׂר שׁובאל בניו ואחיו שׁנים עשׂר׃
\par 21 לארבעה עשׂר מתתיהו בניו ואחיו שׁנים עשׂר׃
\par 22 לחמשׁה עשׂר לירמות בניו ואחיו שׁנים עשׂר׃
\par 23 לשׁשׁה עשׂר לחנניהו בניו ואחיו שׁנים עשׂר׃
\par 24 לשׁבעה עשׂר לישׁבקשׁה בניו ואחיו שׁנים עשׂר׃
\par 25 לשׁמונה עשׂר לחנני בניו ואחיו שׁנים עשׂר׃
\par 26 לתשׁעה עשׂר למלותי בניו ואחיו שׁנים עשׂר׃
\par 27 לעשׂרים לאליתה בניו ואחיו שׁנים עשׂר׃
\par 28 לאחד ועשׂרים להותיר בניו ואחיו שׁנים עשׂר׃
\par 29 לשׁנים ועשׂרים לגדלתי בניו ואחיו שׁנים עשׂר׃
\par 30 לשׁלשׁה ועשׂרים למחזיאות בניו ואחיו שׁנים עשׂר׃
\par 31 לארבעה ועשׂרים לרוממתי עזר בניו ואחיו שׁנים עשׂר׃

\chapter{26}

\par 1 למחלקות לשׁערים לקרחים משׁלמיהו בן־קרא מן־בני אסף׃
\par 2 ולמשׁלמיהו בנים זכריהו הבכור ידיעאל השׁני זבדיהו השׁלישׁי יתניאל הרביעי׃
\par 3 עילם החמישׁי יהוחנן השׁשׁי אליהועיני השׁביעי׃
\par 4 ולעבד אדם בנים שׁמעיה הבכור יהוזבד השׁני יואח השׁלשׁי ושׂכר הרביעי ונתנאל החמישׁי׃
\par 5 עמיאל השׁשׁי ישׂשכר השׁביעי פעלתי השׁמיני כי ברכו אלהים׃
\par 6 ולשׁמעיה בנו נולד בנים הממשׁלים לבית אביהם כי־גבורי חיל המה׃
\par 7 בני שׁמעיה עתני ורפאל ועובד אלזבד אחיו בני־חיל אליהו וסמכיהו׃
\par 8 כל־אלה מבני עבד אדם המה ובניהם ואחיהם אישׁ־חיל בכח לעבדה שׁשׁים ושׁנים לעבד אדם׃
\par 9 ולמשׁלמיהו בנים ואחים בני־חיל שׁמונה עשׂר׃
\par 10 ולחסה מן־בני־מררי בנים שׁמרי הראשׁ כי לא־היה בכור וישׂימהו אביהו לראשׁ׃
\par 11 חלקיהו השׁני טבליהו השׁלשׁי זכריהו הרבעי כל־בנים ואחים לחסה שׁלשׁה עשׂר׃
\par 12 לאלה מחלקות השׁערים לראשׁי הגברים משׁמרות לעמת אחיהם לשׁרת בבית יהוה׃
\par 13 ויפילו גורלות כקטן כגדול לבית אבותם לשׁער ושׁער׃
\par 14 ויפל הגורל מזרחה לשׁלמיהו וזכריהו בנו יועץ בשׂכל הפילו גורלות ויצא גורלו צפונה׃
\par 15 לעבד אדם נגבה ולבניו בית האספים׃
\par 16 לשׁפים ולחסה למערב עם שׁער שׁלכת במסלה העולה משׁמר לעמת משׁמר׃
\par 17 למזרח הלוים שׁשׁה לצפונה ליום ארבעה לנגבה ליום ארבעה ולאספים שׁנים שׁנים׃
\par 18 לפרבר למערב ארבעה למסלה שׁנים לפרבר׃
\par 19 אלה מחלקות השׁערים לבני הקרחי ולבני מררי׃
\par 20 והלוים אחיה על־אוצרות בית האלהים ולאצרות הקדשׁים׃
\par 21 בני לעדן בני הגרשׁני ללעדן ראשׁי האבות ללעדן הגרשׁני יחיאלי׃
\par 22 בני יחיאלי זתם ויואל אחיו על־אצרות בית יהוה׃
\par 23 לעמרמי ליצהרי לחברוני לעזיאלי׃
\par 24 ושׁבאל בן־גרשׁום בן־משׁה נגיד על־האצרות׃
\par 25 ואחיו לאליעזר רחביהו בנו וישׁעיהו בנו וירם בנו וזכרי בנו ושׁלמות בנו׃
\par 26 הוא שׁלמות ואחיו על כל־אצרות הקדשׁים אשׁר הקדישׁ דויד המלך וראשׁי האבות לשׂרי־האלפים והמאות ושׂרי הצבא׃
\par 27 מן־המלחמות ומן־השׁלל הקדישׁו לחזק לבית יהוה׃
\par 28 וכל ההקדישׁ שׁמואל הראה ושׁאול בן־קישׁ ואבנר בן־נר ויואב בן־צרויה כל המקדישׁ על יד־שׁלמית ואחיו׃
\par 29 ליצהרי כנניהו ובניו למלאכה החיצונה על־ישׂראל לשׁטרים ולשׁפטים׃
\par 30 לחברוני חשׁביהו ואחיו בני־חיל אלף ושׁבע־מאות על פקדת ישׂראל מעבר לירדן מערבה לכל מלאכת יהוה ולעבדת המלך׃
\par 31 לחברוני יריה הראשׁ לחברוני לתלדתיו לאבות בשׁנת הארבעים למלכות דויד נדרשׁו וימצא בהם גבורי חיל ביעזיר גלעד׃
\par 32 ואחיו בני־חיל אלפים ושׁבע מאות ראשׁי האבות ויפקידם דויד המלך על־הראובני והגדי וחצי שׁבט המנשׁי לכל־דבר האלהים ודבר המלך׃

\chapter{27}

\par 1 ובני ישׂראל למספרם ראשׁי האבות ושׂרי האלפים והמאות ושׁטריהם המשׁרתים את־המלך לכל דבר המחלקות הבאה והיצאת חדשׁ בחדשׁ לכל חדשׁי השׁנה המחלקת האחת עשׂרים וארבעה אלף׃
\par 2 על המחלקת הראשׁונה לחדשׁ הראשׁון ישׁבעם בן־זבדיאל ועל מחלקתו עשׂרים וארבעה אלף׃
\par 3 מן־בני־פרץ הראשׁ לכל־שׂרי הצבאות לחדשׁ הראשׁון׃
\par 4 ועל מחלקת החדשׁ השׁני דודי האחוחי ומחלקתו ומקלות הנגיד ועל מחלקתו עשׂרים וארבעה אלף׃
\par 5 שׂר הצבא השׁלישׁי לחדשׁ השׁלישׁי בניהו בן־יהוידע הכהן ראשׁ ועל מחלקתו עשׂרים וארבעה אלף׃
\par 6 הוא בניהו גבור השׁלשׁים ועל־השׁלשׁים ומחלקתו עמיזבד בנו׃
\par 7 הרביעי לחדשׁ הרביעי עשׂה־אל אחי יואב וזבדיה בנו אחריו ועל מחלקתו עשׂרים וארבעה אלף׃
\par 8 החמישׁי לחדשׁ החמישׁי השׂר שׁמהות היזרח ועל מחלקתו עשׂרים וארבעה אלף׃
\par 9 השׁשׁי לחדשׁ השׁשׁי עירא בן־עקשׁ התקועי ועל מחלקתו עשׂרים וארבעה אלף׃
\par 10 השׁביעי לחדשׁ השׁביעי חלץ הפלוני מן־בני אפרים ועל מחלקתו עשׂרים וארבעה אלף׃
\par 11 השׁמיני לחדשׁ השׁמיני סבכי החשׁתי לזרחי ועל מחלקתו עשׂרים וארבעה אלף׃
\par 12 התשׁיעי לחדשׁ התשׁיעי אביעזר הענתתי לבנימיני ועל מחלקתו עשׂרים וארבעה אלף׃
\par 13 העשׂירי לחדשׁ העשׂירי מהרי הנטופתי לזרחי ועל מחלקתו עשׂרים וארבעה אלף׃
\par 14 עשׁתי־עשׂר לעשׁתי־עשׂר החדשׁ בניה הפרעתוני מן־בני אפרים ועל מחלקתו עשׂרים וארבעה אלף׃
\par 15 השׁנים עשׂר לשׁנים עשׂר החדשׁ חלדי הנטופתי לעתניאל ועל מחלקתו עשׂרים וארבעה אלף׃
\par 16 ועל שׁבטי ישׂראל לראובני נגיד אליעזר בן־זכרי לשׁמעוני שׁפטיהו בן־מעכה׃
\par 17 ללוי חשׁביה בן־קמואל לאהרן צדוק׃
\par 18 ליהודה אליהו מאחי דויד לישׂשכר עמרי בן־מיכאל׃
\par 19 לזבולן ישׁמעיהו בן־עבדיהו לנפתלי ירימות בן־עזריאל׃
\par 20 לבני אפרים הושׁע בן־עזזיהו לחצי שׁבט מנשׁה יואל בן־פדיהו׃
\par 21 לחצי המנשׁה גלעדה ידו בן־זכריהו לבנימן יעשׂיאל בן־אבנר׃
\par 22 לדן עזראל בן־ירחם אלה שׂרי שׁבטי ישׂראל׃
\par 23 ולא־נשׂא דויד מספרם למבן עשׂרים שׁנה ולמטה כי אמר יהוה להרבות את־ישׂראל ככוכבי השׁמים׃
\par 24 יואב בן־צרויה החל למנות ולא כלה ויהי בזאת קצף על־ישׂראל ולא עלה המספר במספר דברי־הימים למלך דויד׃
\par 25 ועל אצרות המלך עזמות בן־עדיאל ועל האצרות בשׂדה בערים ובכפרים ובמגדלות יהונתן בן־עזיהו׃
\par 26 ועל עשׂי מלאכת השׂדה לעבדת האדמה עזרי בן־כלוב׃
\par 27 ועל־הכרמים שׁמעי הרמתי ועל שׁבכרמים לאצרות היין זבדי השׁפמי׃
\par 28 ועל־הזיתים והשׁקמים אשׁר בשׁפלה בעל חנן הגדרי ועל־אצרות השׁמן יועשׁ׃
\par 29 ועל־הבקר הרעים בשׁרון שׁטרי השׁרוני ועל־הבקר בעמקים שׁפט בן־עדלי׃
\par 30 ועל־הגמלים אוביל הישׁמעלי ועל־האתנות יחדיהו המרנתי׃
\par 31 ועל־הצאן יזיז ההגרי כל־אלה שׂרי הרכושׁ אשׁר למלך דויד׃
\par 32 ויהונתן דוד־דויד יועץ אישׁ־מבין וסופר הוא ויחיאל בן־חכמוני עם־בני המלך׃
\par 33 ואחיתפל יועץ למלך וחושׁי הארכי רע המלך׃
\par 34 ואחרי אחיתפל יהוידע בן־בניהו ואביתר ושׂר־צבא למלך יואב׃

\chapter{28}

\par 1 ויקהל דויד את־כל־שׂרי ישׂראל שׂרי השׁבטים ושׂרי המחלקות המשׁרתים את־המלך ושׂרי האלפים ושׂרי המאות ושׂרי כל־רכושׁ־ומקנה למלך ולבניו עם־הסריסים והגבורים ולכל־גבור חיל אל־ירושׁלם׃
\par 2 ויקם דויד המלך על־רגליו ויאמר שׁמעוני אחי ועמי אני עם־לבבי לבנות בית מנוחה לארון ברית־יהוה ולהדם רגלי אלהינו והכינותי לבנות׃
\par 3 והאלהים אמר לי לא־תבנה בית לשׁמי כי אישׁ מלחמות אתה ודמים שׁפכת׃
\par 4 ויבחר יהוה אלהי ישׂראל בי מכל בית־אבי להיות למלך על־ישׂראל לעולם כי ביהודה בחר לנגיד ובבית יהודה בית אבי ובבני אבי בי רצה להמליך על־כל־ישׂראל׃
\par 5 ומכל־בני כי רבים בנים נתן לי יהוה ויבחר בשׁלמה בני לשׁבת על־כסא מלכות יהוה על־ישׂראל׃
\par 6 ויאמר לי שׁלמה בנך הוא־יבנה ביתי וחצרותי כי־בחרתי בו לי לבן ואני אהיה־לו לאב׃
\par 7 והכינותי את־מלכותו עד־לעולם אם־יחזק לעשׂות מצותי ומשׁפטי כיום הזה׃
\par 8 ועתה לעיני כל־ישׂראל קהל־יהוה ובאזני אלהינו שׁמרו ודרשׁו כל־מצות יהוה אלהיכם למען תירשׁו את־הארץ הטובה והנחלתם לבניכם אחריכם עד־עולם׃
\par 9 ואתה שׁלמה־בני דע את־אלהי אביך ועבדהו בלב שׁלם ובנפשׁ חפצה כי כל־לבבות דורשׁ יהוה וכל־יצר מחשׁבות מבין אם־תדרשׁנו ימצא לך ואם־תעזבנו יזניחך לעד׃
\par 10 ראה עתה כי־יהוה בחר בך לבנות־בית למקדשׁ חזק ועשׂה׃
\par 11 ויתן דויד לשׁלמה בנו את־תבנית האולם ואת־בתיו וגנזכיו ועליתיו וחדריו הפנימים ובית הכפרת׃
\par 12 ותבנית כל אשׁר היה ברוח עמו לחצרות בית־יהוה ולכל־הלשׁכות סביב לאצרות בית האלהים ולאצרות הקדשׁים׃
\par 13 ולמחלקות הכהנים והלוים ולכל־מלאכת עבודת בית־יהוה ולכל־כלי עבודת בית־יהוה׃
\par 14 לזהב במשׁקל לזהב לכל־כלי עבודה ועבודה לכל כלי הכסף במשׁקל לכל־כלי עבודה ועבודה׃
\par 15 ומשׁקל למנרות הזהב ונרתיהם זהב במשׁקל־מנורה ומנורה ונרתיה ולמנרות הכסף במשׁקל למנורה ונרתיה כעבודת מנורה ומנורה׃
\par 16 ואת־הזהב משׁקל לשׁלחנות המערכת לשׁלחן ושׁלחן וכסף לשׁלחנות הכסף׃
\par 17 והמזלגות והמזרקות והקשׂות זהב טהור ולכפורי הזהב במשׁקל לכפור וכפור ולכפורי הכסף במשׁקל לכפור וכפור׃
\par 18 ולמזבח הקטרת זהב מזקק במשׁקל ולתבנית המרכבה הכרבים זהב לפרשׂים וסככים על־ארון ברית־יהוה׃
\par 19 הכל בכתב מיד יהוה עלי השׂכיל כל מלאכות התבנית׃
\par 20 ויאמר דויד לשׁלמה בנו חזק ואמץ ועשׂה אל־תירא ואל־תחת כי יהוה אלהים אלהי עמך לא ירפך ולא יעזבך עד־לכלות כל־מלאכת עבודת בית־יהוה׃
\par 21 והנה מחלקות הכהנים והלוים לכל־עבודת בית האלהים ועמך בכל־מלאכה לכל־נדיב בחכמה לכל־עבודה והשׂרים וכל־העם לכל־דבריך׃

\chapter{29}

\par 1 ויאמר דויד המלך לכל־הקהל שׁלמה בני אחד בחר־בו אלהים נער ורך והמלאכה גדולה כי לא לאדם הבירה כי ליהוה אלהים׃
\par 2 וככל־כחי הכינותי לבית־אלהי הזהב לזהב והכסף לכסף והנחשׁת לנחשׁת הברזל לברזל והעצים לעצים אבני־שׁהם ומלואים אבני־פוך ורקמה וכל אבן יקרה ואבני־שׁישׁ לרב׃
\par 3 ועוד ברצותי בבית אלהי ישׁ־לי סגלה זהב וכסף נתתי לבית־אלהי למעלה מכל־הכינותי לבית הקדשׁ׃
\par 4 שׁלשׁת אלפים ככרי זהב מזהב אופיר ושׁבעת אלפים ככר־כסף מזקק לטוח קירות הבתים׃
\par 5 לזהב לזהב ולכסף לכסף ולכל־מלאכה ביד חרשׁים ומי מתנדב למלאות ידו היום ליהוה׃
\par 6 ויתנדבו שׂרי האבות ושׂרי שׁבטי ישׂראל ושׂרי האלפים והמאות ולשׂרי מלאכת המלך׃
\par 7 ויתנו לעבודת בית־האלהים זהב ככרים חמשׁת־אלפים ואדרכנים רבו וכסף ככרים עשׂרת אלפים ונחשׁת רבו ושׁמונת אלפים ככרים וברזל מאה־אלף ככרים׃
\par 8 והנמצא אתו אבנים נתנו לאוצר בית־יהוה על יד־יחיאל הגרשׁני׃
\par 9 וישׂמחו העם על־התנדבם כי בלב שׁלם התנדבו ליהוה וגם דויד המלך שׂמח שׂמחה גדולה׃
\par 10 ויברך דויד את־יהוה לעיני כל־הקהל ויאמר דויד ברוך אתה יהוה אלהי ישׂראל אבינו מעולם ועד־עולם׃
\par 11 לך יהוה הגדלה והגבורה והתפארת והנצח וההוד כי־כל בשׁמים ובארץ לך יהוה הממלכה והמתנשׂא לכל לראשׁ׃
\par 12 והעשׁר והכבוד מלפניך ואתה מושׁל בכל ובידך כח וגבורה ובידך לגדל ולחזק לכל׃
\par 13 ועתה אלהינו מודים אנחנו לך ומהללים לשׁם תפארתך׃
\par 14 וכי מי אני ומי עמי כי־נעצר כח להתנדב כזאת כי־ממך הכל ומידך נתנו לך׃
\par 15 כי־גרים אנחנו לפניך ותושׁבים ככל־אבתינו כצל ימינו על־הארץ ואין מקוה׃
\par 16 יהוה אלהינו כל ההמון הזה אשׁר הכיננו לבנות־לך בית לשׁם קדשׁך מידך היא ולך הכל׃
\par 17 וידעתי אלהי כי אתה בחן לבב ומישׁרים תרצה אני בישׁר לבבי התנדבתי כל־אלה ועתה עמך הנמצאו־פה ראיתי בשׂמחה להתנדב־לך׃
\par 18 יהוה אלהי אברהם יצחק וישׂראל אבתינו שׁמרה־זאת לעולם ליצר מחשׁבות לבב עמך והכן לבבם אליך׃
\par 19 ולשׁלמה בני תן לבב שׁלם לשׁמור מצותיך עדותיך וחקיך ולעשׂות הכל ולבנות הבירה אשׁר־הכינותי׃
\par 20 ויאמר דויד לכל־הקהל ברכו־נא את־יהוה אלהיכם ויברכו כל־הקהל ליהוה אלהי אבתיהם ויקדו וישׁתחוו ליהוה ולמלך׃
\par 21 ויזבחו ליהוה זבחים ויעלו עלות ליהוה למחרת היום ההוא פרים אלף אילים אלף כבשׂים אלף ונסכיהם וזבחים לרב לכל־ישׂראל׃
\par 22 ויאכלו וישׁתו לפני יהוה ביום ההוא בשׂמחה גדולה וימליכו שׁנית לשׁלמה בן־דויד וימשׁחו ליהוה לנגיד ולצדוק לכהן׃
\par 23 וישׁב שׁלמה על־כסא יהוה למלך תחת־דויד אביו ויצלח וישׁמעו אליו כל־ישׂראל׃
\par 24 וכל־השׂרים והגברים וגם כל־בני המלך דויד נתנו יד תחת שׁלמה המלך׃
\par 25 ויגדל יהוה את־שׁלמה למעלה לעיני כל־ישׂראל ויתן עליו הוד מלכות אשׁר לא־היה על־כל־מלך לפניו על־ישׂראל׃
\par 26 ודויד בן־ישׁי מלך על־כל־ישׂראל׃
\par 27 והימים אשׁר מלך על־ישׂראל ארבעים שׁנה בחברון מלך שׁבע שׁנים ובירושׁלם מלך שׁלשׁים ושׁלושׁ׃
\par 28 וימת בשׂיבה טובה שׂבע ימים עשׁר וכבוד וימלך שׁלמה בנו תחתיו׃
\par 29 ודברי דויד המלך הראשׁנים והאחרנים הנם כתובים על־דברי שׁמואל הראה ועל־דברי נתן הנביא ועל־דברי גד החזה׃
\par 30 עם כל־מלכותו וגבורתו והעתים אשׁר עברו עליו ועל־ישׂראל ועל כל־ממלכות הארצות׃


\end{document}