\begin{document}

\title{1 Chronicles}

1Ch 1:1  אדם שׁת אנושׁ׃
1Ch 1:2  קינן מהללאל ירד׃
1Ch 1:3  חנוך מתושׁלח למך׃
1Ch 1:4  נח שׁם חם ויפת׃
1Ch 1:5  בני יפת גמר ומגוג ומדי ויון ותבל ומשׁך ותירס׃
1Ch 1:6  ובני גמר אשׁכנז ודיפת ותוגרמה׃
1Ch 1:7  ובני יון אלישׁה ותרשׁישׁה כתים ורודנים׃
1Ch 1:8  בני חם כושׁ ומצרים פוט וכנען׃
1Ch 1:9  ובני כושׁ סבא וחוילה וסבתא ורעמא וסבתכא ובני רעמא שׁבא ודדן׃
1Ch 1:10  וכושׁ ילד את־נמרוד הוא החל להיות גבור בארץ׃
1Ch 1:11  ומצרים ילד את־לודיים ואת־ענמים ואת־להבים ואת־נפתחים׃
1Ch 1:12  ואת־פתרסים ואת־כסלחים אשׁר יצאו משׁם פלשׁתים ואת־כפתרים׃
1Ch 1:13  וכנען ילד את־צידון בכרו ואת־חת׃
1Ch 1:14  ואת־היבוסי ואת־האמרי ואת הגרגשׁי׃
1Ch 1:15  ואת־החוי ואת־הערקי ואת־הסיני׃
1Ch 1:16  ואת־הארודי ואת־הצמרי ואת־החמתי׃
1Ch 1:17  בני שׁם עילם ואשׁור וארפכשׁד ולוד וארם ועוץ וחול וגתר ומשׁך׃
1Ch 1:18  וארפכשׁד ילד את־שׁלח ושׁלח ילד את־עבר׃
1Ch 1:19  ולעבר ילד שׁני בנים שׁם האחד פלג כי בימיו נפלגה הארץ ושׁם אחיו יקטן׃
1Ch 1:20  ויקטן ילד את־אלמודד ואת־שׁלף ואת־חצרמות ואת־ירח׃
1Ch 1:21  ואת־הדורם ואת־אוזל ואת־דקלה׃
1Ch 1:22  ואת־עיבל ואת־אבימאל ואת־שׁבא׃
1Ch 1:23  ואת־אופיר ואת־חוילה ואת־יובב כל־אלה בני יקטן׃
1Ch 1:24  שׁם ארפכשׁד שׁלח׃
1Ch 1:25  עבר פלג רעו׃
1Ch 1:26  שׂרוג נחור תרח׃
1Ch 1:27  אברם הוא אברהם׃
1Ch 1:28  בני אברהם יצחק וישׁמעאל׃
1Ch 1:29  אלה תלדותם בכור ישׁמעאל נביות וקדר ואדבאל ומבשׂם׃
1Ch 1:30  משׁמע ודומה משׂא חדד ותימא׃
1Ch 1:31  יטור נפישׁ וקדמה אלה הם בני ישׁמעאל׃
1Ch 1:32  ובני קטורה פילגשׁ אברהם ילדה את־זמרן ויקשׁן ומדן ומדין וישׁבק ושׁוח ובני יקשׁן שׁבא ודדן׃
1Ch 1:33  ובני מדין עיפה ועפר וחנוך ואבידע ואלדעה כל־אלה בני קטורה׃
1Ch 1:34  ויולד אברהם את־יצחק בני יצחק עשׂו וישׂראל׃
1Ch 1:35  בני עשׂו אליפז רעואל ויעושׁ ויעלם וקרח׃
1Ch 1:36  בני אליפז תימן ואומר צפי וגעתם קנז ותמנע ועמלק׃
1Ch 1:37  בני רעואל נחת זרח שׁמה ומזה׃
1Ch 1:38  ובני שׂעיר לוטן ושׁובל וצבעון וענה ודישׁן ואצר ודישׁן׃
1Ch 1:39  ובני לוטן חרי והומם ואחות לוטן תמנע׃
1Ch 1:40  בני שׁובל עלין ומנחת ועיבל שׁפי ואונם ובני צבעון איה וענה׃
1Ch 1:41  בני ענה דישׁון ובני דישׁון חמרן ואשׁבן ויתרן וכרן׃
1Ch 1:42  בני־אצר בלהן וזעון יעקן בני דישׁון עוץ וארן׃
1Ch 1:43  ואלה המלכים אשׁר מלכו בארץ אדום לפני מלך־מלך לבני ישׂראל בלע בן־בעור ושׁם עירו דנהבה׃
1Ch 1:44  וימת בלע וימלך תחתיו יובב בן־זרח מבצרה׃
1Ch 1:45  וימת יובב וימלך תחתיו חושׁם מארץ התימני׃
1Ch 1:46  וימת חושׁם וימלך תחתיו הדד בן־בדד המכה את־מדין בשׂדה מואב ושׁם עירו עיות׃
1Ch 1:47  וימת הדד וימלך תחתיו שׂמלה ממשׂרקה׃
1Ch 1:48  וימת שׂמלה וימלך תחתיו שׁאול מרחבות הנהר׃
1Ch 1:49  וימת שׁאול וימלך תחתיו בעל חנן בן־עכבור׃
1Ch 1:50  וימת בעל חנן וימלך תחתיו הדד ושׁם עירו פעי ושׁם אשׁתו מהיטבאל בת־מטרד בת מי זהב׃
1Ch 1:51  וימת הדד ויהיו אלופי אדום אלוף תמנע אלוף עליה אלוף יתת׃
1Ch 1:52  אלוף אהליבמה אלוף אלה אלוף פינן׃
1Ch 1:53  אלוף קנז אלוף תימן אלוף מבצר׃
1Ch 1:54  אלוף מגדיאל אלוף עירם אלה אלופי אדום׃
1Ch 2:1  אלה בני ישׂראל ראובן שׁמעון לוי ויהודה ישׂשכר וזבלון׃
1Ch 2:2  דן יוסף ובנימן נפתלי גד ואשׁר׃
1Ch 2:3  בני יהודה ער ואונן ושׁלה שׁלושׁה נולד לו מבת־שׁוע הכנענית ויהי ער בכור יהודה רע בעיני יהוה וימיתהו׃
1Ch 2:4  ותמר כלתו ילדה לו את־פרץ ואת־זרח כל־בני יהודה חמשׁה׃
1Ch 2:5  בני־פרץ חצרון וחמול׃
1Ch 2:6  ובני זרח זמרי ואיתן והימן וכלכל ודרע כלם חמשׁה׃
1Ch 2:7  ובני כרמי עכר עוכר ישׂראל אשׁר מעל בחרם׃
1Ch 2:8  ובני איתן עזריה׃
1Ch 2:9  ובני חצרון אשׁר נולד־לו את־ירחמאל ואת־רם ואת־כלובי׃
1Ch 2:10  ורם הוליד את־עמינדב ועמינדב הוליד את־נחשׁון נשׂיא בני יהודה׃
1Ch 2:11  ונחשׁון הוליד את־שׂלמא ושׂלמא הוליד את־בעז׃
1Ch 2:12  ובעז הוליד את־עובד ועובד הוליד את־ישׁי׃
1Ch 2:13  ואישׁי הוליד את־בכרו את־אליאב ואבינדב השׁני ושׁמעא השׁלישׁי׃
1Ch 2:14  נתנאל הרביעי רדי החמישׁי׃
1Ch 2:15  אצם השׁשׁי דויד השׁבעי׃
1Ch 2:16  ואחיתיהם צרויה ואביגיל ובני צרויה אבשׁי ויואב ועשׂה־אל שׁלשׁה׃
1Ch 2:17  ואביגיל ילדה את־עמשׂא ואבי עמשׂא יתר הישׁמעאלי׃
1Ch 2:18  וכלב בן־חצרון הוליד את־עזובה אשׁה ואת־יריעות ואלה בניה ישׁר ושׁובב וארדון׃
1Ch 2:19  ותמת עזובה ויקח־לו כלב את־אפרת ותלד לו את־חור׃
1Ch 2:20  וחור הוליד את־אורי ואורי הוליד את־בצלאל׃
1Ch 2:21  ואחר בא חצרון אל־בת־מכיר אבי גלעד והוא לקחה והוא בן־שׁשׁים שׁנה ותלד לו את־שׂגוב׃
1Ch 2:22  ושׂגוב הוליד את־יאיר ויהי־לו עשׂרים ושׁלושׁ ערים בארץ הגלעד׃
1Ch 2:23  ויקח גשׁור־וארם את־חות יאיר מאתם את־קנת ואת־בנתיה שׁשׁים עיר כל־אלה בני מכיר אבי־גלעד׃
1Ch 2:24  ואחר מות־חצרון בכלב אפרתה ואשׁת חצרון אביה ותלד לו את־אשׁחור אבי תקוע׃
1Ch 2:25  ויהיו בני־ירחמאל בכור חצרון הבכור רם ובונה וארן ואצם אחיה׃
1Ch 2:26  ותהי אשׁה אחרת לירחמאל ושׁמה עטרה היא אם אונם׃
1Ch 2:27  ויהיו בני־רם בכור ירחמאל מעץ וימין ועקר׃
1Ch 2:28  ויהיו בני־אונם שׁמי וידע ובני שׁמי נדב ואבישׁור׃
1Ch 2:29  ושׁם אשׁת אבישׁור אביהיל ותלד לו את־אחבן ואת־מוליד׃
1Ch 2:30  ובני נדב סלד ואפים וימת סלד לא בנים׃
1Ch 2:31  ובני אפים ישׁעי ובני ישׁעי שׁשׁן ובני שׁשׁן אחלי׃
1Ch 2:32  ובני ידע אחי שׁמי יתר ויונתן וימת יתר לא בנים׃
1Ch 2:33  ובני יונתן פלת וזזא אלה היו בני ירחמאל׃
1Ch 2:34  ולא־היה לשׁשׁן בנים כי אם־בנות ולשׁשׁן עבד מצרי ושׁמו ירחע׃
1Ch 2:35  ויתן שׁשׁן את־בתו לירחע עבדו לאשׁה ותלד לו את־עתי׃
1Ch 2:36  ועתי הליד את־נתן ונתן הוליד את־זבד׃
1Ch 2:37  וזבד הוליד את־אפלל ואפלל הוליד את־עובד׃
1Ch 2:38  ועובד הוליד את־יהוא ויהוא הוליד את־עזריה׃
1Ch 2:39  ועזריה הליד את־חלץ וחלץ הליד את־אלעשׂה׃
1Ch 2:40  ואלעשׂה הליד את־ססמי וססמי הליד את־שׁלום׃
1Ch 2:41  ושׁלום הוליד את־יקמיה ויקמיה הליד את־אלישׁמע׃
1Ch 2:42  ובני כלב אחי ירחמאל מישׁע בכרו הוא אבי־זיף ובני מרשׁה אבי חברון׃
1Ch 2:43  ובני חברון קרח ותפח ורקם ושׁמע׃
1Ch 2:44  ושׁמע הוליד את־רחם אבי ירקעם ורקם הוליד את־שׁמי׃
1Ch 2:45  ובן־שׁמי מעון ומעון אבי בית־צור׃
1Ch 2:46  ועיפה פילגשׁ כלב ילדה את־חרן ואת־מוצא ואת־גזז וחרן הליד את־גזז׃
1Ch 2:47  ובני יהדי רגם ויותם וגישׁן ופלט ועיפה ושׁעף׃
1Ch 2:48  פלגשׁ כלב מעכה ילד שׁבר ואת־תרחנה׃
1Ch 2:49  ותלד שׁעף אבי מדמנה את־שׁוא אבי מכבנה ואבי גבעא ובת־כלב עכסה׃
1Ch 2:50  אלה היו בני כלב בן־חור בכור אפרתה שׁובל אבי קרית יערים׃
1Ch 2:51  שׂלמא אבי בית־לחם חרף אבי בית־גדר׃
1Ch 2:52  ויהיו בנים לשׁובל אבי קרית יערים הראה חצי המנחות׃
1Ch 2:53  ומשׁפחות קרית יערים היתרי והפותי והשׁמתי והמשׁרעי מאלה יצאו הצרעתי והאשׁתאלי׃
1Ch 2:54  בני שׂלמא בית לחם ונטופתי עטרות בית יואב וחצי המנחתי הצרעי׃
1Ch 2:55  ומשׁפחות ספרים ישׁבו יעבץ תרעתים שׁמעתים שׂוכתים המה הקינים הבאים מחמת אבי בית־רכב׃
1Ch 3:1  ואלה היו בני דויד אשׁר נולד־לו בחברון הבכור אמנן לאחינעם היזרעאלית שׁני דניאל לאביגיל הכרמלית׃
1Ch 3:2  השׁלשׁי לאבשׁלום בן־מעכה בת־תלמי מלך גשׁור הרביעי אדניה בן־חגית׃
1Ch 3:3  החמישׁי שׁפטיה לאביטל השׁשׁי יתרעם לעגלה אשׁתו׃
1Ch 3:4  שׁשׁה נולד־לו בחברון וימלך־שׁם שׁבע שׁנים ושׁשׁה חדשׁים ושׁלשׁים ושׁלושׁ שׁנה מלך בירושׁלם׃
1Ch 3:5  ואלה נולדו־לו בירושׁלים שׁמעא ושׁובב ונתן ושׁלמה ארבעה לבת־שׁוע בת־עמיאל׃
1Ch 3:6  ויבחר ואלישׁמע ואליפלט׃
1Ch 3:7  ונגה ונפג ויפיע׃
1Ch 3:8  ואלישׁמע ואלידע ואליפלט תשׁעה׃
1Ch 3:9  כל בני דויד מלבד בני־פילגשׁים ותמר אחותם׃
1Ch 3:10  ובן־שׁלמה רחבעם אביה בנו אסא בנו יהושׁפט בנו׃
1Ch 3:11  יורם בנו אחזיהו בנו יואשׁ בנו׃
1Ch 3:12  אמציהו בנו עזריה בנו יותם בנו׃
1Ch 3:13  אחז בנו חזקיהו בנו מנשׁה בנו׃
1Ch 3:14  אמון בנו יאשׁיהו בנו׃
1Ch 3:15  ובני יאשׁיהו הבכור יוחנן השׁני יהויקים השׁלשׁי צדקיהו הרביעי שׁלום׃
1Ch 3:16  ובני יהויקים יכניה בנו צדקיה בנו׃
1Ch 3:17  ובני יכניה אסר שׁאלתיאל בנו׃
1Ch 3:18  ומלכירם ופדיה ושׁנאצר יקמיה הושׁמע ונדביה׃
1Ch 3:19  ובני פדיה זרבבל ושׁמעי ובן־זרבבל משׁלם וחנניה ושׁלמית אחותם׃
1Ch 3:20  וחשׁבה ואהל וברכיה וחסדיה יושׁב חסד חמשׁ׃
1Ch 3:21  ובן־חנניה פלטיה וישׁעיה בני רפיה בני ארנן בני עבדיה בני שׁכניה׃
1Ch 3:22  ובני שׁכניה שׁמעיה ובני שׁמעיה חטושׁ ויגאל ובריח ונעריה ושׁפט שׁשׁה׃
1Ch 3:23  ובן־נעריה אליועיני וחזקיה ועזריקם שׁלשׁה׃
1Ch 3:24  ובני אליועיני הדיוהו ואלישׁיב ופליה ועקוב ויוחנן ודליה וענני שׁבעה׃
1Ch 4:1  בני יהודה פרץ חצרון וכרמי וחור ושׁובל׃
1Ch 4:2  וראיה בן־שׁובל הוליד את־יחת ויחת הליד את־אחומי ואת־להד אלה משׁפחות הצרעתי׃
1Ch 4:3  ואלה אבי עיטם יזרעאל וישׁמא וידבשׁ ושׁם אחותם הצללפוני׃
1Ch 4:4  ופנואל אבי גדר ועזר אבי חושׁה אלה בני־חור בכור אפרתה אבי בית לחם׃
1Ch 4:5  ולאשׁחור אבי תקוע היו שׁתי נשׁים חלאה ונערה׃
1Ch 4:6  ותלד לו נערה את־אחזם ואת־חפר ואת־תימני ואת־האחשׁתרי אלה בני נערה׃
1Ch 4:7  ובני חלאה צרת יצחר ואתנן׃
1Ch 4:8  וקוץ הוליד את־ענוב ואת־הצבבה ומשׁפחות אחרחל בן־הרום׃
1Ch 4:9  ויהי יעבץ נכבד מאחיו ואמו קראה שׁמו יעבץ לאמר כי ילדתי בעצב׃
1Ch 4:10  ויקרא יעבץ לאלהי ישׂראל לאמר אם־ברך תברכני והרבית את־גבולי והיתה ידך עמי ועשׂית מרעה לבלתי עצבי ויבא אלהים את אשׁר־שׁאל׃
1Ch 4:11  וכלוב אחי־שׁוחה הוליד את־מחיר הוא אבי אשׁתון׃
1Ch 4:12  ואשׁתון הוליד את־בית רפא ואת־פסח ואת־תחנה אבי עיר נחשׁ אלה אנשׁי רכה׃
1Ch 4:13  ובני קנז עתניאל ושׂריה ובני עתניאל חתת׃
1Ch 4:14  ומעונתי הוליד את־עפרה ושׂריה הוליד את־יואב אבי גיא חרשׁים כי חרשׁים היו׃
1Ch 4:15  ובני כלב בן־יפנה עירו אלה ונעם ובני אלה וקנז׃
1Ch 4:16  ובני יהללאל זיף וזיפה תיריא ואשׂראל׃
1Ch 4:17  ובן־עזרה יתר ומרד ועפר וילון ותהר את־מרים ואת־שׁמי ואת־ישׁבח אבי אשׁתמע׃
1Ch 4:18  ואשׁתו היהדיה ילדה את־ירד אבי גדור ואת־חבר אבי שׂוכו ואת־יקותיאל אבי זנוח ואלה בני בתיה בת־פרעה אשׁר לקח מרד׃
1Ch 4:19  ובני אשׁת הודיה אחות נחם אבי קעילה הגרמי ואשׁתמע המעכתי׃
1Ch 4:20  ובני שׁימון אמנון ורנה בן־חנן ותולון ובני ישׁעי זוחת ובן־זוחת׃
1Ch 4:21  בני שׁלה בן־יהודה ער אבי לכה ולעדה אבי מרשׁה ומשׁפחות בית־עבדת הבץ לבית אשׁבע׃
1Ch 4:22  ויוקים ואנשׁי כזבא ויואשׁ ושׂרף אשׁר־בעלו למואב וישׁבי לחם והדברים עתיקים׃
1Ch 4:23  המה היוצרים וישׁבי נטעים וגדרה עם־המלך במלאכתו ישׁבו שׁם׃
1Ch 4:24  בני שׁמעון נמואל וימין יריב זרח שׁאול׃
1Ch 4:25  שׁלם בנו מבשׂם בנו משׁמע בנו׃
1Ch 4:26  ובני משׁמע חמואל בנו זכור בנו שׁמעי בנו׃
1Ch 4:27  ולשׁמעי בנים שׁשׁה עשׂר ובנות שׁשׁ ולאחיו אין בנים רבים וכל משׁפחתם לא הרבו עד־בני יהודה׃
1Ch 4:28  וישׁבו בבאר־שׁבע ומולדה וחצר שׁועל׃
1Ch 4:29  ובבלהה ובעצם ובתולד׃
1Ch 4:30  ובבתואל ובחרמה ובציקלג׃
1Ch 4:31  ובבית מרכבות ובחצר סוסים ובבית בראי ובשׁערים אלה עריהם עד־מלך דויד׃
1Ch 4:32  וחצריהם עיטם ועין רמון ותכן ועשׁן ערים חמשׁ׃
1Ch 4:33  וכל־חצריהם אשׁר סביבות הערים האלה עד־בעל זאת מושׁבתם והתיחשׂם להם׃
1Ch 4:34  ומשׁובב וימלך ויושׁה בן־אמציה׃
1Ch 4:35  ויואל ויהוא בן־יושׁביה בן־שׂריה בן־עשׂיאל׃
1Ch 4:36  ואליועיני ויעקבה וישׁוחיה ועשׂיה ועדיאל וישׂימאל ובניה׃
1Ch 4:37  וזיזא בן־שׁפעי בן־אלון בן־ידיה בן־שׁמרי בן־שׁמעיה׃
1Ch 4:38  אלה הבאים בשׁמות נשׂיאים במשׁפחותם ובית אבותיהם פרצו לרוב׃
1Ch 4:39  וילכו למבוא גדר עד למזרח הגיא לבקשׁ מרעה לצאנם׃
1Ch 4:40  וימצאו מרעה שׁמן וטוב והארץ רחבת ידים ושׁקטת ושׁלוה כי מן־חם הישׁבים שׁם לפנים׃
1Ch 4:41  ויבאו אלה הכתובים בשׁמות בימי יחזקיהו מלך־יהודה ויכו את־אהליהם ואת־המעינים אשׁר נמצאו־שׁמה ויחרימם עד־היום הזה וישׁבו תחתיהם כי־מרעה לצאנם שׁם׃
1Ch 4:42  ומהם מן־בני שׁמעון הלכו להר שׂעיר אנשׁים חמשׁ מאות ופלטיה ונעריה ורפיה ועזיאל בני ישׁעי בראשׁם׃
1Ch 4:43  ויכו את־שׁארית הפלטה לעמלק וישׁבו שׁם עד היום הזה׃
1Ch 5:1  ובני ראובן בכור־ישׂראל כי הוא הבכור ובחללו יצועי אביו נתנה בכרתו לבני יוסף בן־ישׂראל ולא להתיחשׂ לבכרה׃
1Ch 5:2  כי יהודה גבר באחיו ולנגיד ממנו והבכרה ליוסף׃
1Ch 5:3  בני ראובן בכור ישׂראל חנוך ופלוא חצרון וכרמי׃
1Ch 5:4  בני יואל שׁמעיה בנו גוג בנו שׁמעי בנו׃
1Ch 5:5  מיכה בנו ראיה בנו בעל בנו׃
1Ch 5:6  בארה בנו אשׁר הגלה תלגת פלנאסר מלך אשׁר הוא נשׂיא לראובני׃
1Ch 5:7  ואחיו למשׁפחתיו בהתיחשׂ לתלדותם הראשׁ יעיאל וזכריהו׃
1Ch 5:8  ובלע בן־עזז בן־שׁמע בן־יואל הוא יושׁב בערער ועד־נבו ובעל מעון׃
1Ch 5:9  ולמזרח ישׁב עד־לבוא מדברה למן־הנהר פרת כי מקניהם רבו בארץ גלעד׃
1Ch 5:10  ובימי שׁאול עשׂו מלחמה עם־ההגראים ויפלו בידם וישׁבו באהליהם על־כל־פני מזרח לגלעד׃
1Ch 5:11  ובני־גד לנגדם ישׁבו בארץ הבשׁן עד־סלכה׃
1Ch 5:12  יואל הראשׁ ושׁפם המשׁנה ויעני ושׁפט בבשׁן׃
1Ch 5:13  ואחיהם לבית אבותיהם מיכאל ומשׁלם ושׁבע ויורי ויעכן וזיע ועבר שׁבעה׃
1Ch 5:14  אלה בני אביחיל בן־חורי בן־ירוח בן־גלעד בן־מיכאל בן־ישׁישׁי בן־יחדו בן־בוז׃
1Ch 5:15  אחי בן־עבדיאל בן־גוני ראשׁ לבית אבותם׃
1Ch 5:16  וישׁבו בגלעד בבשׁן ובבנתיה ובכל־מגרשׁי שׁרון על־תוצאותם׃
1Ch 5:17  כלם התיחשׂו בימי יותם מלך־יהודה ובימי ירבעם מלך־ישׂראל׃
1Ch 5:18  בני־ראובן וגדי וחצי שׁבט־מנשׁה מן־בני־חיל אנשׁים נשׂאי מגן וחרב ודרכי קשׁת ולמודי מלחמה ארבעים וארבעה אלף ושׁבע־מאות ושׁשׁים יצאי צבא׃
1Ch 5:19  ויעשׂו מלחמה עם־ההגריאים ויטור ונפישׁ ונודב׃
1Ch 5:20  ויעזרו עליהם וינתנו בידם ההגריאים וכל שׁעמהם כי לאלהים זעקו במלחמה ונעתור להם כי־בטחו בו׃
1Ch 5:21  וישׁבו מקניהם גמליהם חמשׁים אלף וצאן מאתים וחמשׁים אלף וחמורים אלפים ונפשׁ אדם מאה אלף׃
1Ch 5:22  כי־חללים רבים נפלו כי מהאלהים המלחמה וישׁבו תחתיהם עד־הגלה׃
1Ch 5:23  ובני חצי שׁבט מנשׁה ישׁבו בארץ מבשׁן עד־בעל חרמון ושׂניר והר־חרמון המה רבו׃
1Ch 5:24  ואלה ראשׁי בית־אבותם ועפר וישׁעי ואליאל ועזריאל וירמיה והודויה ויחדיאל אנשׁים גבורי חיל אנשׁי שׁמות ראשׁים לבית אבותם׃
1Ch 5:25  וימעלו באלהי אבותיהם ויזנו אחרי אלהי עמי־הארץ אשׁר־השׁמיד אלהים מפניהם׃
1Ch 5:26  ויער אלהי ישׂראל את־רוח פול מלך־אשׁור ואת־רוח תלגת פלנסר מלך אשׁור ויגלם לראובני ולגדי ולחצי שׁבט מנשׁה ויביאם לחלח וחבור והרא ונהר גוזן עד היום הזה׃
1Ch 5:27  בני לוי גרשׁון קהת ומררי׃
1Ch 5:28  ובני קהת עמרם יצהר וחברון ועזיאל׃
1Ch 5:29  ובני עמרם אהרן ומשׁה ומרים ובני אהרן נדב ואביהוא אלעזר ואיתמר׃
1Ch 5:30  אלעזר הוליד את־פינחס פינחס הליד את־אבישׁוע׃
1Ch 5:31  ואבישׁוע הוליד את־בקי ובקי הוליד את־עזי׃
1Ch 5:32  ועזי הוליד את־זרחיה וזרחיה הוליד את־מריות׃
1Ch 5:33  מריות הוליד את־אמריה ואמריה הוליד את־אחיטוב׃
1Ch 5:34  ואחיטוב הוליד את־צדוק וצדוק הוליד את־אחימעץ׃
1Ch 5:35  ואחימעץ הוליד את־עזריה ועזריה הוליד את־יוחנן׃
1Ch 5:36  ויוחנן הוליד את־עזריה הוא אשׁר כהן בבית אשׁר־בנה שׁלמה בירושׁלם׃
1Ch 5:37  ויולד עזריה את־אמריה ואמריה הוליד את־אחיטוב׃
1Ch 5:38  ואחיטוב הוליד את־צדוק וצדוק הוליד את־שׁלום׃
1Ch 5:39  ושׁלום הוליד את־חלקיה וחלקיה הוליד את־עזריה׃
1Ch 5:40  ועזריה הוליד את־שׂריה ושׂריה הוליד את־יהוצדק׃
1Ch 5:41  ויהוצדק הלך בהגלות יהוה את־יהודה וירושׁלם ביד נבכדנאצר׃
1Ch 6:1  בני לוי גרשׁם קהת ומררי׃
1Ch 6:2  ואלה שׁמות בני־גרשׁום לבני ושׁמעי׃
1Ch 6:3  ובני קהת עמרם ויצהר וחברון ועזיאל׃
1Ch 6:4  בני מררי מחלי ומשׁי ואלה משׁפחות הלוי לאבותיהם׃
1Ch 6:5  לגרשׁום לבני בנו יחת בנו זמה בנו׃
1Ch 6:6  יואח בנו עדו בנו זרח בנו יאתרי בנו׃
1Ch 6:7  בני קהת עמינדב בנו קרח בנו אסיר בנו׃
1Ch 6:8  אלקנה בנו ואביסף בנו ואסיר בנו׃
1Ch 6:9  תחת בנו אוריאל בנו עזיה בנו ושׁאול בנו׃
1Ch 6:10  ובני אלקנה עמשׂי ואחימות׃
1Ch 6:11  אלקנה בנו אלקנה צופי בנו ונחת בנו׃
1Ch 6:12  אליאב בנו ירחם בנו אלקנה בנו׃
1Ch 6:13  ובני שׁמואל הבכר ושׁני ואביה׃
1Ch 6:14  בני מררי מחלי לבני בנו שׁמעי בנו עזה בנו׃
1Ch 6:15  שׁמעא בנו חגיה בנו עשׂיה בנו׃
1Ch 6:16  ואלה אשׁר העמיד דויד על־ידי־שׁיר בית יהוה ממנוח הארון׃
1Ch 6:17  ויהיו משׁרתים לפני משׁכן אהל־מועד בשׁיר עד־בנות שׁלמה את־בית יהוה בירושׁלם ויעמדו כמשׁפטם על־עבודתם׃
1Ch 6:18  ואלה העמדים ובניהם מבני הקהתי הימן המשׁורר בן־יואל בן־שׁמואל׃
1Ch 6:19  בן־אלקנה בן־ירחם בן־אליאל בן־תוח׃
1Ch 6:20  בן־ציף בן־אלקנה בן־מחת בן־עמשׂי׃
1Ch 6:21  בן־אלקנה בן־יואל בן־עזריה בן־צפניה׃
1Ch 6:22  בן־תחת בן־אסיר בן־אביסף בן־קרח׃
1Ch 6:23  בן־יצהר בן־קהת בן־לוי בן־ישׂראל׃
1Ch 6:24  ואחיו אסף העמד על־ימינו אסף בן־ברכיהו בן־שׁמעא׃
1Ch 6:25  בן־מיכאל בן־בעשׂיה בן־מלכיה׃
1Ch 6:26  בן־אתני בן־זרח בן־עדיה׃
1Ch 6:27  בן־איתן בן־זמה בן־שׁמעי׃
1Ch 6:28  בן־יחת בן־גרשׁם בן־לוי׃
1Ch 6:29  ובני מררי אחיהם על־השׂמאול איתן בן־קישׁי בן־עבדי בן־מלוך׃
1Ch 6:30  בן־חשׁביה בן־אמציה בן־חלקיה׃
1Ch 6:31  בן־אמצי בן־בני בן־שׁמר׃
1Ch 6:32  בן־מחלי בן־מושׁי בן־מררי בן־לוי׃
1Ch 6:33  ואחיהם הלוים נתונים לכל־עבודת משׁכן בית האלהים׃
1Ch 6:34  ואהרן ובניו מקטירים על־מזבח העולה ועל־מזבח הקטרת לכל מלאכת קדשׁ הקדשׁים ולכפר על־ישׂראל ככל אשׁר צוה משׁה עבד האלהים׃
1Ch 6:35  ואלה בני אהרן אלעזר בנו פינחס בנו אבישׁוע בנו׃
1Ch 6:36  בקי בנו עזי בנו זרחיה בנו׃
1Ch 6:37  מריות בנו אמריה בנו אחיטוב בנו׃
1Ch 6:38  צדוק בנו אחימעץ בנו׃
1Ch 6:39  ואלה מושׁבותם לטירותם בגבולם לבני אהרן למשׁפחת הקהתי כי להם היה הגורל׃
1Ch 6:40  ויתנו להם את־חברון בארץ יהודה ואת־מגרשׁיה סביבתיה׃
1Ch 6:41  ואת־שׂדה העיר ואת־חצריה נתנו לכלב בן־יפנה׃
1Ch 6:42  ולבני אהרן נתנו את־ערי המקלט את־חברון ואת־לבנה ואת־מגרשׁיה ואת־יתר ואת־אשׁתמע ואת־מגרשׁיה׃
1Ch 6:43  ואת־חילז ואת־מגרשׁיה את־דביר ואת־מגרשׁיה׃
1Ch 6:44  ואת־עשׁן ואת־מגרשׁיה ואת־בית שׁמשׁ ואת־מגרשׁיה׃
1Ch 6:45  וממטה בנימן את־גבע ואת־מגרשׁיה ואת־עלמת ואת־מגרשׁיה ואת־ענתות ואת־מגרשׁיה כל־עריהם שׁלשׁ־עשׂרה עיר במשׁפחותיהם׃
1Ch 6:46  ולבני קהת הנותרים ממשׁפחת המטה ממחצית מטה חצי מנשׁה בגורל ערים עשׂר׃
1Ch 6:47  ולבני גרשׁום למשׁפחותם ממטה ישׂשכר וממטה אשׁר וממטה נפתלי וממטה מנשׁה בבשׁן ערים שׁלשׁ עשׂרה׃
1Ch 6:48  לבני מררי למשׁפחותם ממטה ראובן וממטה־גד וממטה זבולן בגורל ערים שׁתים עשׂרה׃
1Ch 6:49  ויתנו בני־ישׂראל ללוים את־הערים ואת־מגרשׁיהם׃
1Ch 6:50  ויתנו בגורל ממטה בני־יהודה וממטה בני־שׁמעון וממטה בני בנימן את הערים האלה אשׁר־יקראו אתהם בשׁמות׃
1Ch 6:51  וממשׁפחות בני קהת ויהי ערי גבולם ממטה אפרים׃
1Ch 6:52  ויתנו להם את־ערי המקלט את־שׁכם ואת־מגרשׁיה בהר אפרים ואת־גזר ואת־מגרשׁיה׃
1Ch 6:53  ואת־יקמעם ואת־מגרשׁיה ואת־בית חורון ואת־מגרשׁיה׃
1Ch 6:54  ואת־אילון ואת־מגרשׁיה ואת־גת־רמון ואת־מגרשׁיה׃
1Ch 6:55  וממחצית מטה מנשׁה את־ענר ואת־מגרשׁיה ואת־בלעם ואת־מגרשׁיה למשׁפחת לבני־קהת הנותרים׃
1Ch 6:56  לבני גרשׁום ממשׁפחת חצי מטה מנשׁה את־גולן בבשׁן ואת־מגרשׁיה ואת־עשׁתרות ואת־מגרשׁיה׃
1Ch 6:57  וממטה ישׂשכר את־קדשׁ ואת־מגרשׁיה את־דברת ואת־מגרשׁיה׃
1Ch 6:58  ואת־ראמות ואת־מגרשׁיה ואת־ענם ואת־מגרשׁיה׃
1Ch 6:59  וממטה אשׁר את־משׁל ואת־מגרשׁיה ואת־עבדון ואת־מגרשׁיה׃
1Ch 6:60  ואת־חוקק ואת־מגרשׁיה ואת־רחב ואת־מגרשׁיה׃
1Ch 6:61  וממטה נפתלי את־קדשׁ בגליל ואת־מגרשׁיה ואת־חמון ואת־מגרשׁיה ואת־קריתים ואת־מגרשׁיה׃
1Ch 6:62  לבני מררי הנותרים ממטה זבולן את־רמונו ואת־מגרשׁיה את־תבור ואת־מגרשׁיה׃
1Ch 6:63  ומעבר לירדן ירחו למזרח הירדן ממטה ראובן את־בצר במדבר ואת־מגרשׁיה ואת־יהצה ואת־מגרשׁיה׃
1Ch 6:64  ואת־קדמות ואת־מגרשׁיה ואת־מיפעת ואת־מגרשׁיה׃
1Ch 6:65  וממטה־גד את־ראמות בגלעד ואת־מגרשׁיה ואת־מחנים ואת־מגרשׁיה׃
1Ch 6:66  ואת־חשׁבון ואת־מגרשׁיה ואת־יעזיר ואת־מגרשׁיה׃
1Ch 7:1  ולבני ישׂשכר תולע ופואה ישׁיב ושׁמרון ארבעה׃
1Ch 7:2  ובני תולע עזי ורפיה ויריאל ויחמי ויבשׂם ושׁמואל ראשׁים לבית־אבותם לתולע גבורי חיל לתלדותם מספרם בימי דויד עשׂרים־ושׁנים אלף ושׁשׁ מאות׃
1Ch 7:3  ובני עזי יזרחיה ובני יזרחיה מיכאל ועבדיה ויואל ישׁיה חמשׁה ראשׁים כלם׃
1Ch 7:4  ועליהם לתלדותם לבית אבותם גדודי צבא מלחמה שׁלשׁים ושׁשׁה אלף כי־הרבו נשׁים ובנים׃
1Ch 7:5  ואחיהם לכל משׁפחות ישׂשכר גבורי חילים שׁמונים ושׁבעה אלף התיחשׂם לכל׃
1Ch 7:6  בנימן בלע ובכר וידיעאל שׁלשׁה׃
1Ch 7:7  ובני בלע אצבון ועזי ועזיאל וירימות ועירי חמשׁה ראשׁי בית אבות גבורי חילים והתיחשׂם עשׂרים ושׁנים אלף ושׁלשׁים וארבעה׃
1Ch 7:8  ובני בכר זמירה ויועשׁ ואליעזר ואליועיני ועמרי וירמות ואביה וענתות ועלמת כל־אלה בני־בכר׃
1Ch 7:9  והתיחשׂם לתלדותם ראשׁי בית אבותם גבורי חיל עשׂרים אלף ומאתים׃
1Ch 7:10  ובני ידיעאל בלהן ובני בלהן יעישׁ ובנימן ואהוד וכנענה וזיתן ותרשׁישׁ ואחישׁחר׃
1Ch 7:11  כל־אלה בני ידיעאל לראשׁי האבות גבורי חילים שׁבעה־עשׂר אלף ומאתים יצאי צבא למלחמה׃
1Ch 7:12  ושׁפם וחפם בני עיר חשׁם בני אחר׃
1Ch 7:13  בני נפתלי יחציאל וגוני ויצר ושׁלום בני בלהה׃
1Ch 7:14  בני מנשׁה אשׂריאל אשׁר ילדה פילגשׁו הארמיה ילדה את־מכיר אבי גלעד׃
1Ch 7:15  ומכיר לקח אשׁה לחפים ולשׁפים ושׁם אחתו מעכה ושׁם השׁני צלפחד ותהינה לצלפחד בנות׃
1Ch 7:16  ותלד מעכה אשׁת־מכיר בן ותקרא שׁמו פרשׁ ושׁם אחיו שׁרשׁ ובניו אולם ורקם׃
1Ch 7:17  ובני אולם בדן אלה בני גלעד בן־מכיר בן־מנשׁה׃
1Ch 7:18  ואחתו המלכת ילדה את־אישׁהוד ואת־אביעזר ואת־מחלה׃
1Ch 7:19  ויהיו בני שׁמידע אחין ושׁכם ולקחי ואניעם׃
1Ch 7:20  ובני אפרים שׁותלח וברד בנו ותחת בנו ואלעדה בנו ותחת בנו׃
1Ch 7:21  וזבד בנו ושׁותלח בנו ועזר ואלעד והרגום אנשׁי־גת הנולדים בארץ כי ירדו לקחת את־מקניהם׃
1Ch 7:22  ויתאבל אפרים אביהם ימים רבים ויבאו אחיו לנחמו׃
1Ch 7:23  ויבא אל־אשׁתו ותהר ותלד בן ויקרא את־שׁמו בריעה כי ברעה היתה בביתו׃
1Ch 7:24  ובתו שׁארה ותבן את־בית־חורון התחתון ואת־העליון ואת אזן שׁארה׃
1Ch 7:25  ורפח בנו ורשׁף ותלח בנו ותחן בנו׃
1Ch 7:26  לעדן בנו עמיהוד בנו אלישׁמע בנו׃
1Ch 7:27  נון בנו יהושׁע בנו׃
1Ch 7:28  ואחזתם ומשׁבותם בית־אל ובנתיה ולמזרח נערן ולמערב גזר ובנתיה ושׁכם ובנתיה עד־עיה ובנתיה׃
1Ch 7:29  ועל־ידי בני־מנשׁה בית־שׁאן ובנתיה תענך ובנתיה מגדו ובנותיה דור ובנותיה באלה ישׁבו בני יוסף בן־ישׂראל׃
1Ch 7:30  בני אשׁר ימנה וישׁוה וישׁוי ובריעה ושׂרח אחותם׃
1Ch 7:31  ובני בריעה חבר ומלכיאל הוא אבי ברזות׃
1Ch 7:32  וחבר הוליד את־יפלט ואת־שׁומר ואת־חותם ואת שׁועא אחותם׃
1Ch 7:33  ובני יפלט פסך ובמהל ועשׁות אלה בני יפלט׃
1Ch 7:34  ובני שׁמר אחי ורוהגה יחבה וארם׃
1Ch 7:35  ובן־הלם אחיו צופח וימנע ושׁלשׁ ועמל׃
1Ch 7:36  בני צופח סוח וחרנפר ושׁועל וברי וימרה׃
1Ch 7:37  בצר והוד ושׁמא ושׁלשׁה ויתרן ובארא׃
1Ch 7:38  ובני יתר יפנה ופספה וארא׃
1Ch 7:39  ובני עלא ארח וחניאל ורציא׃
1Ch 7:40  כל־אלה בני־אשׁר ראשׁי בית־האבות ברורים גבורי חילים ראשׁי הנשׂיאים והתיחשׂם בצבא במלחמה מספרם אנשׁים עשׂרים ושׁשׁה אלף׃
1Ch 8:1  ובנימן הוליד את־בלע בכרו אשׁבל השׁני ואחרח השׁלישׁי׃
1Ch 8:2  נוחה הרביעי ורפא החמישׁי׃
1Ch 8:3  ויהיו בנים לבלע אדר וגרא ואביהוד׃
1Ch 8:4  ואבישׁוע ונעמן ואחוח׃
1Ch 8:5  וגרא ושׁפופן וחורם׃
1Ch 8:6  ואלה בני אחוד אלה הם ראשׁי אבות ליושׁבי גבע ויגלום אל־מנחת׃
1Ch 8:7  ונעמן ואחיה וגרא הוא הגלם והוליד את־עזא ואת־אחיחד׃
1Ch 8:8  ושׁחרים הוליד בשׂדה מואב מן־שׁלחו אתם חושׁים ואת־בערא נשׁיו׃
1Ch 8:9  ויולד מן־חדשׁ אשׁתו את־יובב ואת־צביא ואת־מישׁא ואת־מלכם׃
1Ch 8:10  ואת־יעוץ ואת־שׂכיה ואת־מרמה אלה בניו ראשׁי אבות׃
1Ch 8:11  ומחשׁים הוליד את־אביטוב ואת־אלפעל׃
1Ch 8:12  ובני אלפעל עבר ומשׁעם ושׁמד הוא בנה את־אונו ואת־לד ובנתיה׃
1Ch 8:13  וברעה ושׁמע המה ראשׁי האבות ליושׁבי אילון המה הבריחו את־יושׁבי גת׃
1Ch 8:14  ואחיו שׁשׁק וירמות׃
1Ch 8:15  וזבדיה וערד ועדר׃
1Ch 8:16  ומיכאל וישׁפה ויוחא בני בריעה׃
1Ch 8:17  וזבדיה ומשׁלם וחזקי וחבר׃
1Ch 8:18  וישׁמרי ויזליאה ויובב בני אלפעל׃
1Ch 8:19  ויקים וזכרי וזבדי׃
1Ch 8:20  ואליעני וצלתי ואליאל׃
1Ch 8:21  ועדיה ובראיה ושׁמרת בני שׁמעי׃
1Ch 8:22  וישׁפן ועבר ואליאל׃
1Ch 8:23  ועבדון וזכרי וחנן׃
1Ch 8:24  וחנניה ועילם וענתתיה׃
1Ch 8:25  ויפדיה ופניאל בני שׁשׁק׃
1Ch 8:26  ושׁמשׁרי ושׁחריה ועתליה׃
1Ch 8:27  ויערשׁיה ואליה וזכרי בני ירחם׃
1Ch 8:28  אלה ראשׁי אבות לתלדותם ראשׁים אלה ישׁבו בירושׁלם׃
1Ch 8:29  ובגבעון ישׁבו אבי גבעון ושׁם אשׁתו מעכה׃
1Ch 8:30  ובנו הבכור עבדון וצור וקישׁ ובעל ונדב׃
1Ch 8:31  וגדור ואחיו וזכר׃
1Ch 8:32  ומקלות הוליד את־שׁמאה ואף־המה נגד אחיהם ישׁבו בירושׁלם עם־אחיהם׃
1Ch 8:33  ונר הוליד את־קישׁ וקישׁ הוליד את־שׁאול ושׁאול הוליד את־יהונתן ואת־מלכי־שׁוע ואת־אבינדב ואת־אשׁבעל׃
1Ch 8:34  ובן־יהונתן מריב בעל ומריב בעל הוליד את־מיכה׃
1Ch 8:35  ובני מיכה פיתון ומלך ותארע ואחז׃
1Ch 8:36  ואחז הוליד את־יהועדה ויהועדה הוליד את־עלמת ואת־עזמות ואת־זמרי וזמרי הוליד את־מוצא׃
1Ch 8:37  ומוצא הוליד את־בנעא רפה בנו אלעשׂה בנו אצל בנו׃
1Ch 8:38  ולאצל שׁשׁה בנים ואלה שׁמותם עזריקם בכרו וישׁמעאל ושׁעריה ועבדיה וחנן כל־אלה בני אצל׃
1Ch 8:39  ובני עשׁק אחיו אולם בכרו יעושׁ השׁני ואליפלט השׁלשׁי׃
1Ch 8:40  ויהיו בני־אולם אנשׁים גברי־חיל דרכי קשׁת ומרבים בנים ובני בנים מאה וחמשׁים כל־אלה מבני בנימן׃
1Ch 9:1  וכל־ישׂראל התיחשׂו והנם כתובים על־ספר מלכי ישׂראל ויהודה הגלו לבבל במעלם׃
1Ch 9:2  והיושׁבים הראשׁנים אשׁר באחזתם בעריהם ישׂראל הכהנים הלוים והנתינים׃
1Ch 9:3  ובירושׁלם ישׁבו מן־בני יהודה ומן־בני בנימן ומן־בני אפרים ומנשׁה׃
1Ch 9:4  עותי בן־עמיהוד בן־עמרי בן־אמרי בן־בנימן־בני פרץ בן־יהודה׃
1Ch 9:5  ומן־השׁילוני עשׂיה הבכור ובניו׃
1Ch 9:6  ומן־בני־זרח יעואל ואחיהם שׁשׁ־מאות ותשׁעים׃
1Ch 9:7  ומן־בני בנימן סלוא בן־משׁלם בן־הודויה בן־הסנאה׃
1Ch 9:8  ויבניה בן־ירחם ואלה בן־עזי בן־מכרי ומשׁלם בן־שׁפטיה בן־רעואל בן־יבניה׃
1Ch 9:9  ואחיהם לתלדותם תשׁע מאות וחמשׁים ושׁשׁה כל־אלה אנשׁים ראשׁי אבות לבית אבתיהם׃
1Ch 9:10  ומן־הכהנים ידעיה ויהויריב ויכין׃
1Ch 9:11  ועזריה בן־חלקיה בן־משׁלם בן־צדוק בן־מריות בן־אחיטוב נגיד בית האלהים׃
1Ch 9:12  ועדיה בן־ירחם בן־פשׁחור בן־מלכיה ומעשׂי בן־עדיאל בן־יחזרה בן־משׁלם בן־משׁלמית בן־אמר׃
1Ch 9:13  ואחיהם ראשׁים לבית אבותם אלף ושׁבע מאות ושׁשׁים גבורי חיל מלאכת עבודת בית־האלהים׃
1Ch 9:14  ומן־הלוים שׁמעיה בן־חשׁוב בן־עזריקם בן־חשׁביה מן־בני מררי׃
1Ch 9:15  ובקבקר חרשׁ וגלל ומתניה בן־מיכא בן־זכרי בן־אסף׃
1Ch 9:16  ועבדיה בן־שׁמעיה בן־גלל בן־ידותון וברכיה בן־אסא בן־אלקנה היושׁב בחצרי נטופתי׃
1Ch 9:17  והשׁערים שׁלום ועקוב וטלמן ואחימן ואחיהם שׁלום הראשׁ׃
1Ch 9:18  ועד־הנה בשׁער המלך מזרחה המה השׁערים למחנות בני לוי׃
1Ch 9:19  ושׁלום בן־קורא בן־אביסף בן־קרח ואחיו לבית־אביו הקרחים על מלאכת העבודה שׁמרי הספים לאהל ואבתיהם על־מחנה יהוה שׁמרי המבוא׃
1Ch 9:20  ופינחס בן־אלעזר נגיד היה עליהם לפנים יהוה עמו׃
1Ch 9:21  זכריה בן משׁלמיה שׁער פתח לאהל מועד׃
1Ch 9:22  כלם הברורים לשׁערים בספים מאתים ושׁנים עשׂר המה בחצריהם התיחשׂם המה יסד דויד ושׁמואל הראה באמונתם׃
1Ch 9:23  והם ובניהם על־השׁערים לבית־יהוה לבית־האהל למשׁמרות׃
1Ch 9:24  לארבע רוחות יהיו השׁערים מזרח ימה צפונה ונגבה׃
1Ch 9:25  ואחיהם בחצריהם לבוא לשׁבעת הימים מעת אל־עת עם־אלה׃
1Ch 9:26  כי באמונה המה ארבעת גברי השׁערים הם הלוים והיו על־הלשׁכות ועל האצרות בית האלהים׃
1Ch 9:27  וסביבות בית־האלהים ילינו כי־עליהם משׁמרת והם על־המפתח ולבקר לבקר׃
1Ch 9:28  ומהם על־כלי העבודה כי־במספר יביאום ובמספר יוציאום׃
1Ch 9:29  ומהם ממנים על־הכלים ועל כל־כלי הקדשׁ ועל־הסלת והיין והשׁמן והלבונה והבשׂמים׃
1Ch 9:30  ומן־בני הכהנים רקחי המרקחת לבשׂמים׃
1Ch 9:31  ומתתיה מן־הלוים הוא הבכור לשׁלם הקרחי באמונה על מעשׂה החבתים׃
1Ch 9:32  ומן־בני הקהתי מן־אחיהם על־לחם המערכת להכין שׁבת שׁבת׃
1Ch 9:33  ואלה המשׁררים ראשׁי אבות ללוים בלשׁכת פטירים כי־יומם ולילה עליהם במלאכה׃
1Ch 9:34  אלה ראשׁי האבות ללוים לתלדותם ראשׁים אלה ישׁבו בירושׁלם׃
1Ch 9:35  ובגבעון ישׁבו אבי־גבעון יעואל ושׁם אשׁתו מעכה׃
1Ch 9:36  ובנו הבכור עבדון וצור וקישׁ ובעל ונר ונדב׃
1Ch 9:37  וגדור ואחיו וזכריה ומקלות׃
1Ch 9:38  ומקלות הוליד את־שׁמאם ואף־הם נגד אחיהם ישׁבו בירושׁלם עם־אחיהם׃
1Ch 9:39  ונר הוליד את־קישׁ וקישׁ הוליד את־שׁאול ושׁאול הוליד את־יהונתן ואת־מלכי־שׁוע ואת־אבינדב ואת־אשׁבעל׃
1Ch 9:40  ובן־יהונתן מריב בעל ומרי־בעל הוליד את־מיכה׃
1Ch 9:41  ובני מיכה פיתון ומלך ותחרע׃
1Ch 9:42  ואחז הוליד את־יערה ויערה הוליד את־עלמת ואת־עזמות ואת־זמרי וזמרי הוליד את־מוצא׃
1Ch 9:43  ומוצא הוליד את־בנעא ורפיה בנו אלעשׂה בנו אצל בנו׃
1Ch 9:44  ולאצל שׁשׁה בנים ואלה שׁמותם עזריקם בכרו וישׁמעאל ושׁעריה ועבדיה וחנן אלה בני אצל׃
1Ch 10:1  ופלשׁתים נלחמו בישׂראל וינס אישׁ־ישׂראל מפני פלשׁתים ויפלו חללים בהר גלבע׃
1Ch 10:2  וידבקו פלשׁתים אחרי שׁאול ואחרי בניו ויכו פלשׁתים את־יונתן ואת־אבינדב ואת־מלכי־שׁוע בני שׁאול׃
1Ch 10:3  ותכבד המלחמה על־שׁאול וימצאהו המורים בקשׁת ויחל מן־היורים׃
1Ch 10:4  ויאמר שׁאול אל־נשׂא כליו שׁלף חרבך ודקרני בה פן־יבאו הערלים האלה והתעללו־בי ולא אבה נשׂא כליו כי ירא מאד ויקח שׁאול את־החרב ויפל עליה׃
1Ch 10:5  וירא נשׂא־כליו כי מת שׁאול ויפל גם־הוא על־החרב וימת׃
1Ch 10:6  וימת שׁאול ושׁלשׁת בניו וכל־ביתו יחדו מתו׃
1Ch 10:7  ויראו כל־אישׁ ישׂראל אשׁר־בעמק כי נסו וכי־מתו שׁאול ובניו ויעזבו עריהם וינסו ויבאו פלשׁתים וישׁבו בהם׃
1Ch 10:8  ויהי ממחרת ויבאו פלשׁתים לפשׁט את־החללים וימצאו את־שׁאול ואת־בניו נפלים בהר גלבע׃
1Ch 10:9  ויפשׁיטהו וישׂאו את־ראשׁו ואת־כליו וישׁלחו בארץ־פלשׁתים סביב לבשׂר את־עצביהם ואת־העם׃
1Ch 10:10  וישׂימו את־כליו בית אלהיהם ואת־גלגלתו תקעו בית דגון׃
1Ch 10:11  וישׁמעו כל יבישׁ גלעד את כל־אשׁר־עשׂו פלשׁתים לשׁאול׃
1Ch 10:12  ויקומו כל־אישׁ חיל וישׂאו את־גופת שׁאול ואת גופת בניו ויביאום יבישׁה ויקברו את־עצמותיהם תחת האלה ביבשׁ ויצומו שׁבעת ימים׃
1Ch 10:13  וימת שׁאול במעלו אשׁר מעל ביהוה על־דבר יהוה אשׁר לא־שׁמר וגם־לשׁאול באוב לדרושׁ׃
1Ch 10:14  ולא־דרשׁ ביהוה וימיתהו ויסב את־המלוכה לדויד בן־ישׁי׃
1Ch 11:1  ויקבצו כל־ישׂראל אל־דויד חברונה לאמר הנה עצמך ובשׂרך אנחנו׃
1Ch 11:2  גם־תמול גם־שׁלשׁום גם בהיות שׁאול מלך אתה המוציא והמביא את־ישׂראל ויאמר יהוה אלהיך לך אתה תרעה את־עמי את־ישׂראל ואתה תהיה נגיד על עמי ישׂראל׃
1Ch 11:3  ויבאו כל־זקני ישׂראל אל־המלך חברונה ויכרת להם דויד ברית בחברון לפני יהוה וימשׁחו את־דויד למלך על־ישׂראל כדבר יהוה ביד־שׁמואל׃
1Ch 11:4  וילך דויד וכל־ישׂראל ירושׁלם היא יבוס ושׁם היבוסי ישׁבי הארץ׃
1Ch 11:5  ויאמרו ישׁבי יבוס לדויד לא תבוא הנה וילכד דויד את־מצדת ציון היא עיר דויד׃
1Ch 11:6  ויאמר דויד כל־מכה יבוסי בראשׁונה יהיה לראשׁ ולשׂר ויעל בראשׁונה יואב בן־צרויה ויהי לראשׁ׃
1Ch 11:7  וישׁב דויד במצד על־כן קראו־לו עיר דויד׃
1Ch 11:8  ויבן העיר מסביב מן־המלוא ועד־הסביב ויואב יחיה את־שׁאר העיר׃
1Ch 11:9  וילך דויד הלוך וגדול ויהוה צבאות עמו׃
1Ch 11:10  ואלה ראשׁי הגבורים אשׁר לדויד המתחזקים עמו במלכותו עם־כל־ישׂראל להמליכו כדבר יהוה על־ישׂראל׃
1Ch 11:11  ואלה מספר הגברים אשׁר לדויד ישׁבעם בן־חכמוני ראשׁ השׁלושׁים הוא־עורר את־חניתו על־שׁלשׁ־מאות חלל בפעם אחת׃
1Ch 11:12  ואחריו אלעזר בן־דודו האחוחי הוא בשׁלושׁה הגברים׃
1Ch 11:13  הוא־היה עם־דויד בפס דמים והפלשׁתים נאספו־שׁם למלחמה ותהי חלקת השׂדה מלאה שׂעורים והעם נסו מפני פלשׁתים׃
1Ch 11:14  ויתיצבו בתוך־החלקה ויצילוה ויכו את־פלשׁתים ויושׁע יהוה תשׁועה גדולה׃
1Ch 11:15  וירדו שׁלושׁה מן־השׁלושׁים ראשׁ על־הצר אל־דויד אל־מערת עדלם ומחנה פלשׁתים חנה בעמק רפאים׃
1Ch 11:16  ודויד אז במצודה ונציב פלשׁתים אז בבית לחם׃
1Ch 11:17  ויתאו דויד ויאמר מי ישׁקני מים מבור בית־לחם אשׁר בשׁער׃
1Ch 11:18  ויבקעו השׁלשׁה במחנה פלשׁתים וישׁאבו־מים מבור בית־לחם אשׁר בשׁער וישׂאו ויבאו אל־דויד ולא־אבה דויד לשׁתותם וינסך אתם ליהוה׃
1Ch 11:19  ויאמר חלילה לי מאלהי מעשׂות זאת הדם האנשׁים האלה אשׁתה בנפשׁותם כי בנפשׁותם הביאום ולא אבה לשׁתותם אלה עשׂו שׁלשׁת הגבורים׃
1Ch 11:20  ואבשׁי אחי־יואב הוא היה ראשׁ השׁלושׁה והוא עורר את־חניתו על־שׁלשׁ מאות חלל ולא־שׁם בשׁלושׁה׃
1Ch 11:21  מן־השׁלושׁה בשׁנים נכבד ויהי להם לשׂר ועד־השׁלושׁה לא־בא׃
1Ch 11:22  בניה בן־יהוידע בן־אישׁ־חיל רב־פעלים מן־קבצאל הוא הכה את שׁני אריאל מואב והוא ירד והכה את־הארי בתוך הבור ביום השׁלג׃
1Ch 11:23  והוא־הכה את־האישׁ המצרי אישׁ מדה חמשׁ באמה וביד המצרי חנית כמנור ארגים וירד אליו בשׁבט ויגזל את־החנית מיד המצרי ויהרגהו בחניתו׃
1Ch 11:24  אלה עשׂה בניהו בן־יהוידע ולו־שׁם בשׁלושׁה הגברים׃
1Ch 11:25  מן־השׁלושׁים הנו נכבד הוא ואל־השׁלושׁה לא־בא וישׂימהו דויד על־משׁמעתו׃
1Ch 11:26  וגבורי החילים עשׂה־אל אחי יואב אלחנן בן־דודו מבית לחם׃
1Ch 11:27  שׁמות ההרורי חלץ הפלוני׃
1Ch 11:28  עירא בן־עקשׁ התקועי אביעזר הענתותי׃
1Ch 11:29  סבכי החשׁתי עילי האחוחי׃
1Ch 11:30  מהרי הנטפתי חלד בן־בענה הנטופתי׃
1Ch 11:31  איתי בן־ריבי מגבעת בני בנימן בניה הפרעתני׃
1Ch 11:32  חורי מנחלי געשׁ אביאל הערבתי׃
1Ch 11:33  עזמות הבחרומי אליחבא השׁעלבני׃
1Ch 11:34  בני השׁם הגזוני יונתן בן־שׁגה ההררי׃
1Ch 11:35  אחיאם בן־שׂכר ההררי אליפל בן־אור׃
1Ch 11:36  חפר המכרתי אחיה הפלני׃
1Ch 11:37  חצרו הכרמלי נערי בן־אזבי׃
1Ch 11:38  יואל אחי נתן מבחר בן־הגרי׃
1Ch 11:39  צלק העמוני נחרי הברתי נשׂא כלי יואב בן־צרויה׃
1Ch 11:40  עירא היתרי גרב היתרי׃
1Ch 11:41  אוריה החתי זבד בן־אחלי׃
1Ch 11:42  עדינא בן־שׁיזא הראובני ראשׁ לראובני ועליו שׁלושׁים׃
1Ch 11:43  חנן בן־מעכה ויושׁפט המתני׃
1Ch 11:44  עזיא העשׁתרתי שׁמע ויעואל בני חותם הערערי׃
1Ch 11:45  ידיעאל בן־שׁמרי ויחא אחיו התיצי׃
1Ch 11:46  אליאל המחוים ויריבי ויושׁויה בני אלנעם ויתמה המואבי׃
1Ch 11:47  אליאל ועובד ויעשׂיאל המצביה׃
1Ch 12:1  ואלה הבאים אל־דויד לציקלג עוד עצור מפני שׁאול בן־קישׁ והמה בגבורים עזרי המלחמה׃
1Ch 12:2  נשׁקי קשׁת מימינים ומשׂמאלים באבנים ובחצים בקשׁת מאחי שׁאול מבנימן׃
1Ch 12:3  הראשׁ אחיעזר ויואשׁ בני השׁמעה הגבעתי ויזואל ופלט בני עזמות וברכה ויהוא הענתתי׃
1Ch 12:4  וישׁמעיה הגבעוני גבור בשׁלשׁים ועל־השׁלשׁים׃
1Ch 12:5  וירמיה ויחזיאל ויוחנן ויוזבד הגדרתי׃
1Ch 12:6  אלעוזי וירימות ובעליה ושׁמריהו ושׁפטיהו החריפי׃
1Ch 12:7  אלקנה וישׁיהו ועזראל ויועזר וישׁבעם הקרחים׃
1Ch 12:8  ויועאלה וזבדיה בני ירחם מן־הגדור׃
1Ch 12:9  ומן־הגדי נבדלו אל־דויד למצד מדברה גברי החיל אנשׁי צבא למלחמה ערכי צנה ורמח ופני אריה פניהם וכצבאים על־ההרים למהר׃
1Ch 12:10  עזר הראשׁ עבדיה השׁני אליאב השׁלשׁי׃
1Ch 12:11  משׁמנה הרביעי ירמיה החמשׁי׃
1Ch 12:12  עתי השׁשׁי אליאל השׁבעי׃
1Ch 12:13  יוחנן השׁמיני אלזבד התשׁיעי׃
1Ch 12:14  ירמיהו העשׂירי מכבני עשׁתי עשׂר׃
1Ch 12:15  אלה מבני־גד ראשׁי הצבא אחד למאה הקטן והגדול לאלף׃
1Ch 12:16  אלה הם אשׁר עברו את־הירדן בחדשׁ הראשׁון והוא ממלא על־כל־גדיתיו ויבריחו את־כל־העמקים למזרח ולמערב׃
1Ch 12:17  ויבאו מן־בני בנימן ויהודה עד־למצד לדויד׃
1Ch 12:18  ויצא דויד לפניהם ויען ויאמר להם אם־לשׁלום באתם אלי לעזרני יהיה־לי עליכם לבב ליחד ואם־לרמותני לצרי בלא חמס בכפי ירא אלהי אבותינו ויוכח׃
1Ch 12:19  ורוח לבשׁה את־עמשׂי ראשׁ השׁלושׁים לך דויד ועמך בן־ישׁי שׁלום שׁלום לך ושׁלום לעזרך כי עזרך אלהיך ויקבלם דויד ויתנם בראשׁי הגדוד׃
1Ch 12:20  וממנשׁה נפלו על־דויד בבאו עם־פלשׁתים על־שׁאול למלחמה ולא עזרם כי בעצה שׁלחהו סרני פלשׁתים לאמר בראשׁינו יפול אל־אדניו שׁאול׃
1Ch 12:21  בלכתו אל־ציקלג נפלו עליו ממנשׁה עדנח ויוזבד וידיעאל ומיכאל ויוזבד ואליהוא וצלתי ראשׁי האלפים אשׁר למנשׁה׃
1Ch 12:22  והמה עזרו עם־דויד על־הגדוד כי־גבורי חיל כלם ויהיו שׂרים בצבא׃
1Ch 12:23  כי לעת־יום ביום יבאו על־דויד לעזרו עד־למחנה גדול כמחנה אלהים׃
1Ch 12:24  ואלה מספרי ראשׁי החלוץ לצבא באו על־דויד חברונה להסב מלכות שׁאול אליו כפי יהוה׃
1Ch 12:25  בני יהודה נשׂאי צנה ורמח שׁשׁת אלפים ושׁמונה מאות חלוצי צבא׃
1Ch 12:26  מן־בני שׁמעון גבורי חיל לצבא שׁבעת אלפים ומאה׃
1Ch 12:27  מן־בני הלוי ארבעת אלפים ושׁשׁ מאות׃
1Ch 12:28  ויהוידע הנגיד לאהרן ועמו שׁלשׁת אלפים ושׁבע מאות׃
1Ch 12:29  וצדוק נער גבור חיל ובית־אביו שׂרים עשׂרים ושׁנים׃
1Ch 12:30  ומן־בני בנימן אחי שׁאול שׁלשׁת אלפים ועד־הנה מרביתם שׁמרים משׁמרת בית שׁאול׃
1Ch 12:31  ומן־בני אפרים עשׂרים אלף ושׁמונה מאות גבורי חיל אנשׁי שׁמות לבית אבותם׃
1Ch 12:32  ומחצי מטה מנשׁה שׁמונה עשׂר אלף אשׁר נקבו בשׁמות לבוא להמליך את־דויד׃
1Ch 12:33  ומבני ישׂשכר יודעי בינה לעתים לדעת מה־יעשׂה ישׂראל ראשׁיהם מאתים וכל־אחיהם על־פיהם׃
1Ch 12:34  מזבלון יוצאי צבא ערכי מלחמה בכל־כלי מלחמה חמשׁים אלף ולעדר בלא־לב ולב׃
1Ch 12:35  ומנפתלי שׂרים אלף ועמהם בצנה וחנית שׁלשׁים ושׁבעה אלף׃
1Ch 12:36  ומן־הדני ערכי מלחמה עשׂרים־ושׁמונה אלף ושׁשׁ מאות׃
1Ch 12:37  ומאשׁר יוצאי צבא לערך מלחמה ארבעים אלף׃
1Ch 12:38  ומעבר לירדן מן־הראובני והגדי וחצי שׁבט מנשׁה בכל כלי צבא מלחמה מאה ועשׂרים אלף׃
1Ch 12:39  כל־אלה אנשׁי מלחמה עדרי מערכה בלבב שׁלם באו חברונה להמליך את־דויד על־כל־ישׂראל וגם כל־שׁרית ישׂראל לב אחד להמליך את־דויד׃
1Ch 12:40  ויהיו־שׁם עם־דויד ימים שׁלושׁה אכלים ושׁותים כי־הכינו להם אחיהם׃
1Ch 12:41  וגם הקרובים־אליהם עד־ישׂשכר וזבלון ונפתלי מביאים לחם בחמורים ובגמלים ובפרדים ובבקר מאכל קמח דבלים וצמוקים ויין־ושׁמן ובקר וצאן לרב כי שׂמחה בישׂראל׃
1Ch 13:1  ויועץ דויד עם־שׂרי האלפים והמאות לכל־נגיד׃
1Ch 13:2  ויאמר דויד לכל קהל ישׂראל אם־עליכם טוב ומן־יהוה אלהינו נפרצה נשׁלחה על־אחינו הנשׁארים בכל ארצות ישׂראל ועמהם הכהנים והלוים בערי מגרשׁיהם ויקבצו אלינו׃
1Ch 13:3  ונסבה את־ארון אלהינו אלינו כי־לא דרשׁנהו בימי שׁאול׃
1Ch 13:4  ויאמרו כל־הקהל לעשׂות כן כי־ישׁר הדבר בעיני כל־העם׃
1Ch 13:5  ויקהל דויד את־כל־ישׂראל מן־שׁיחור מצרים ועד־לבוא חמת להביא את־ארון האלהים מקרית יערים׃
1Ch 13:6  ויעל דויד וכל־ישׂראל בעלתה אל־קרית יערים אשׁר ליהודה להעלות משׁם את ארון האלהים יהוה יושׁב הכרובים אשׁר־נקרא שׁם׃
1Ch 13:7  וירכיבו את־ארון האלהים על־עגלה חדשׁה מבית אבינדב ועזא ואחיו נהגים בעגלה׃
1Ch 13:8  ודויד וכל־ישׂראל משׂחקים לפני האלהים בכל־עז ובשׁירים ובכנרות ובנבלים ובתפים ובמצלתים ובחצצרות׃
1Ch 13:9  ויבאו עד־גרן כידן וישׁלח עזא את־ידו לאחז את־הארון כי שׁמטו הבקר׃
1Ch 13:10  ויחר־אף יהוה בעזא ויכהו על אשׁר־שׁלח ידו על־הארון וימת שׁם לפני אלהים׃
1Ch 13:11  ויחר לדויד כי־פרץ יהוה פרץ בעזא ויקרא למקום ההוא פרץ עזא עד היום הזה׃
1Ch 13:12  ויירא דויד את־האלהים ביום ההוא לאמר היך אביא אלי את ארון האלהים׃
1Ch 13:13  ולא־הסיר דויד את־הארון אליו אל־עיר דויד ויטהו אל־בית עבד־אדם הגתי׃
1Ch 13:14  וישׁב ארון האלהים עם־בית עבד אדם בביתו שׁלשׁה חדשׁים ויברך יהוה את־בית עבד־אדם ואת־כל־אשׁר־לו׃
1Ch 14:1  וישׁלח חירם מלך־צר מלאכים אל־דויד ועצי ארזים וחרשׁי קיר וחרשׁי עצים לבנות לו בית׃
1Ch 14:2  וידע דויד כי־הכינו יהוה למלך על־ישׂראל כי־נשׂאת למעלה מלכותו בעבור עמו ישׂראל׃
1Ch 14:3  ויקח דויד עוד נשׁים בירושׁלם ויולד דויד עוד בנים ובנות׃
1Ch 14:4  ואלה שׁמות הילודים אשׁר היו־לו בירושׁלם שׁמוע ושׁובב נתן ושׁלמה׃
1Ch 14:5  ויבחר ואלישׁוע ואלפלט׃
1Ch 14:6  ונגה ונפג ויפיע׃
1Ch 14:7  ואלישׁמע ובעלידע ואליפלט׃
1Ch 14:8  וישׁמעו פלשׁתים כי־נמשׁח דויד למלך על־כל־ישׂראל ויעלו כל־פלשׁתים לבקשׁ את־דויד וישׁמע דויד ויצא לפניהם׃
1Ch 14:9  ופלשׁתים באו ויפשׁטו בעמק רפאים׃
1Ch 14:10  וישׁאל דויד באלהים לאמר האעלה על־פלשׁתיים ונתתם בידי ויאמר לו יהוה עלה ונתתים בידך׃
1Ch 14:11  ויעלו בבעל־פרצים ויכם שׁם דויד ויאמר דויד פרץ האלהים את־אויבי בידי כפרץ מים על־כן קראו שׁם־המקום ההוא בעל פרצים׃
1Ch 14:12  ויעזבו־שׁם את־אלהיהם ויאמר דויד וישׂרפו באשׁ׃
1Ch 14:13  ויסיפו עוד פלשׁתים ויפשׁטו בעמק׃
1Ch 14:14  וישׁאל עוד דויד באלהים ויאמר לו האלהים לא תעלה אחריהם הסב מעליהם ובאת להם ממול הבכאים׃
1Ch 14:15  ויהי כשׁמעך את־קול הצעדה בראשׁי הבכאים אז תצא במלחמה כי־יצא האלהים לפניך להכות את־מחנה פלשׁתים׃
1Ch 14:16  ויעשׂ דויד כאשׁר צוהו האלהים ויכו את־מחנה פלשׁתים מגבעון ועד־גזרה׃
1Ch 14:17  ויצא שׁם־דויד בכל־הארצות ויהוה נתן את־פחדו על־כל־הגוים׃
1Ch 15:1  ויעשׂ־לו בתים בעיר דויד ויכן מקום לארון האלהים ויט־לו אהל׃
1Ch 15:2  אז אמר דויד לא לשׂאת את־ארון האלהים כי אם־הלוים כי־בם בחר יהוה לשׂאת את־ארון יהוה ולשׁרתו עד־עולם׃
1Ch 15:3  ויקהל דויד את־כל־ישׂראל אל־ירושׁלם להעלות את־ארון יהוה אל־מקומו אשׁר־הכין לו׃
1Ch 15:4  ויאסף דויד את־בני אהרן ואת־הלוים׃
1Ch 15:5  לבני קהת אוריאל השׂר ואחיו מאה ועשׂרים׃
1Ch 15:6  לבני מררי עשׂיה השׂר ואחיו מאתים ועשׂרים׃
1Ch 15:7  לבני גרשׁום יואל השׂר ואחיו מאה ושׁלשׁים׃
1Ch 15:8  לבני אליצפן שׁמעיה השׂר ואחיו מאתים׃
1Ch 15:9  לבני חברון אליאל השׂר ואחיו שׁמונים׃
1Ch 15:10  לבני עזיאל עמינדב השׂר ואחיו מאה ושׁנים עשׂר׃
1Ch 15:11  ויקרא דויד לצדוק ולאביתר הכהנים וללוים לאוריאל עשׂיה ויואל שׁמעיה ואליאל ועמינדב׃
1Ch 15:12  ויאמר להם אתם ראשׁי האבות ללוים התקדשׁו אתם ואחיכם והעליתם את ארון יהוה אלהי ישׂראל אל־הכינותי לו׃
1Ch 15:13  כי למבראשׁונה לא אתם פרץ יהוה אלהינו בנו כי־לא דרשׁנהו כמשׁפט׃
1Ch 15:14  ויתקדשׁו הכהנים והלוים להעלות את־ארון יהוה אלהי ישׂראל׃
1Ch 15:15  וישׂאו בני־הלוים את ארון האלהים כאשׁר צוה משׁה כדבר יהוה בכתפם במטות עליהם׃
1Ch 15:16  ויאמר דויד לשׂרי הלוים להעמיד את־אחיהם המשׁררים בכלי־שׁיר נבלים וכנרות ומצלתים משׁמיעים להרים־בקול לשׂמחה׃
1Ch 15:17  ויעמידו הלוים את הימן בן־יואל ומן־אחיו אסף בן־ברכיהו ומן־בני מררי אחיהם איתן בן־קושׁיהו׃
1Ch 15:18  ועמהם אחיהם המשׁנים זכריהו בן ויעזיאל ושׁמירמות ויחיאל ועני אליאב ובניהו ומעשׂיהו ומתתיהו ואליפלהו ומקניהו ועבד אדם ויעיאל השׁערים׃
1Ch 15:19  והמשׁררים הימן אסף ואיתן במצלתים נחשׁת להשׁמיע׃
1Ch 15:20  וזכריה ועזיאל ושׁמירמות ויחיאל ועני ואליאב ומעשׂיהו ובניהו בנבלים על־עלמות׃
1Ch 15:21  ומתתיהו ואליפלהו ומקניהו ועבד אדם ויעיאל ועזזיהו בכנרות על־השׁמינית לנצח׃
1Ch 15:22  וכנניהו שׂר־הלוים במשׂא יסר במשׂא כי מבין הוא׃
1Ch 15:23  וברכיה ואלקנה שׁערים לארון׃
1Ch 15:24  ושׁבניהו ויושׁפט ונתנאל ועמשׂי וזכריהו ובניהו ואליעזר הכהנים מחצצרים בחצצרות לפני ארון האלהים ועבד אדם ויחיה שׁערים לארון׃
1Ch 15:25  ויהי דויד וזקני ישׂראל ושׂרי האלפים ההלכים להעלות את־ארון ברית־יהוה מן־בית עבד־אדם בשׂמחה׃
1Ch 15:26  ויהי בעזר האלהים את־הלוים נשׂאי ארון ברית־יהוה ויזבחו שׁבעה־פרים ושׁבעה אילים׃
1Ch 15:27  ודויד מכרבל במעיל בוץ וכל־הלוים הנשׂאים את־הארון והמשׁררים וכנניה השׂר המשׂא המשׁררים ועל־דויד אפוד בד׃
1Ch 15:28  וכל־ישׂראל מעלים את־ארון ברית־יהוה בתרועה ובקול שׁופר ובחצצרות ובמצלתים משׁמעים בנבלים וכנרות׃
1Ch 15:29  ויהי ארון ברית יהוה בא עד־עיר דויד ומיכל בת־שׁאול נשׁקפה בעד החלון ותרא את־המלך דויד מרקד ומשׂחק ותבז לו בלבה׃
1Ch 16:1  ויביאו את־ארון האלהים ויציגו אתו בתוך האהל אשׁר נטה־לו דויד ויקריבו עלות ושׁלמים לפני האלהים׃
1Ch 16:2  ויכל דויד מהעלות העלה והשׁלמים ויברך את־העם בשׁם יהוה׃
1Ch 16:3  ויחלק לכל־אישׁ ישׂראל מאישׁ ועד־אשׁה לאישׁ ככר־לחם ואשׁפר ואשׁישׁה׃
1Ch 16:4  ויתן לפני ארון יהוה מן־הלוים משׁרתים ולהזכיר ולהודות ולהלל ליהוה אלהי ישׂראל׃
1Ch 16:5  אסף הראשׁ ומשׁנהו זכריה יעיאל ושׁמירמות ויחיאל ומתתיה ואליאב ובניהו ועבד אדם ויעיאל בכלי נבלים ובכנרות ואסף במצלתים משׁמיע׃
1Ch 16:6  ובניהו ויחזיאל הכהנים בחצצרות תמיד לפני ארון ברית־האלהים׃
1Ch 16:7  ביום ההוא אז נתן דויד בראשׁ להדות ליהוה ביד־אסף ואחיו׃
1Ch 16:8  הודו ליהוה קראו בשׁמו הודיעו בעמים עלילתיו׃
1Ch 16:9  שׁירו לו זמרו־לו שׂיחו בכל־נפלאתיו׃
1Ch 16:10  התהללו בשׁם קדשׁו ישׂמח לב מבקשׁי יהוה׃
1Ch 16:11  דרשׁו יהוה ועזו בקשׁו פניו תמיד׃
1Ch 16:12  זכרו נפלאתיו אשׁר עשׂה מפתיו ומשׁפטי־פיהו׃
1Ch 16:13  זרע ישׂראל עבדו בני יעקב בחיריו׃
1Ch 16:14  הוא יהוה אלהינו בכל־הארץ משׁפטיו׃
1Ch 16:15  זכרו לעולם בריתו דבר צוה לאלף דור׃
1Ch 16:16  אשׁר כרת את־אברהם ושׁבועתו ליצחק׃
1Ch 16:17  ויעמידה ליעקב לחק לישׂראל ברית עולם׃
1Ch 16:18  לאמר לך אתן ארץ־כנען חבל נחלתכם׃
1Ch 16:19  בהיותכם מתי מספר כמעט וגרים בה׃
1Ch 16:20  ויתהלכו מגוי אל־גוי ומממלכה אל־עם אחר׃
1Ch 16:21  לא־הניח לאישׁ לעשׁקם ויוכח עליהם מלכים׃
1Ch 16:22  אל־תגעו במשׁיחי ובנביאי אל־תרעו׃
1Ch 16:23  שׁירו ליהוה כל־הארץ בשׂרו מיום־אל־יום ישׁועתו׃
1Ch 16:24  ספרו בגוים את־כבודו בכל־העמים נפלאתיו׃
1Ch 16:25  כי גדול יהוה ומהלל מאד ונורא הוא על־כל־אלהים׃
1Ch 16:26  כי כל־אלהי העמים אלילים ויהוה שׁמים עשׂה׃
1Ch 16:27  הוד והדר לפניו עז וחדוה במקמו׃
1Ch 16:28  הבו ליהוה משׁפחות עמים הבו ליהוה כבוד ועז׃
1Ch 16:29  הבו ליהוה כבוד שׁמו שׂאו מנחה ובאו לפניו השׁתחוו ליהוה בהדרת־קדשׁ׃
1Ch 16:30  חילו מלפניו כל־הארץ אף־תכון תבל בל־תמוט׃
1Ch 16:31  ישׂמחו השׁמים ותגל הארץ ויאמרו בגוים יהוה מלך׃
1Ch 16:32  ירעם הים ומלואו יעלץ השׂדה וכל־אשׁר־בו׃
1Ch 16:33  אז ירננו עצי היער מלפני יהוה כי־בא לשׁפוט את־הארץ׃
1Ch 16:34  הודו ליהוה כי טוב כי לעולם חסדו׃
1Ch 16:35  ואמרו הושׁיענו אלהי ישׁענו וקבצנו והצילנו מן־הגוים להדות לשׁם קדשׁך להשׁתבח בתהלתך׃
1Ch 16:36  ברוך יהוה אלהי ישׂראל מן־העולם ועד העלם ויאמרו כל־העם אמן והלל ליהוה׃
1Ch 16:37  ויעזב־שׁם לפני ארון ברית־יהוה לאסף ולאחיו לשׁרת לפני הארון תמיד לדבר־יום ביומו׃
1Ch 16:38  ועבד אדם ואחיהם שׁשׁים ושׁמונה ועבד אדם בן־ידיתון וחסה לשׁערים׃
1Ch 16:39  ואת צדוק הכהן ואחיו הכהנים לפני משׁכן יהוה בבמה אשׁר בגבעון׃
1Ch 16:40  להעלות עלות ליהוה על־מזבח העלה תמיד לבקר ולערב ולכל־הכתוב בתורת יהוה אשׁר צוה על־ישׂראל׃
1Ch 16:41  ועמהם הימן וידותון ושׁאר הברורים אשׁר נקבו בשׁמות להדות ליהוה כי לעולם חסדו׃
1Ch 16:42  ועמהם הימן וידותון חצצרות ומצלתים למשׁמיעים וכלי שׁיר האלהים ובני ידותון לשׁער׃
1Ch 16:43  וילכו כל־העם אישׁ לביתו ויסב דויד לברך את־ביתו׃
1Ch 17:1  ויהי כאשׁר ישׁב דויד בביתו ויאמר דויד אל־נתן הנביא הנה אנכי יושׁב בבית הארזים וארון ברית־יהוה תחת יריעות׃
1Ch 17:2  ויאמר נתן אל־דויד כל אשׁר בלבבך עשׂה כי האלהים עמך׃
1Ch 17:3  ויהי בלילה ההוא ויהי דבר־אלהים אל־נתן לאמר׃
1Ch 17:4  לך ואמרת אל־דויד עבדי כה אמר יהוה לא אתה תבנה־לי הבית לשׁבת׃
1Ch 17:5  כי לא ישׁבתי בבית מן־היום אשׁר העליתי את־ישׂראל עד היום הזה ואהיה מאהל אל־אהל וממשׁכן׃
1Ch 17:6  בכל אשׁר־התהלכתי בכל־ישׂראל הדבר דברתי את־אחד שׁפטי ישׂראל אשׁר צויתי לרעות את־עמי לאמר למה לא־בניתם לי בית ארזים׃
1Ch 17:7  ועתה כה־תאמר לעבדי לדויד כה אמר יהוה צבאות אני לקחתיך מן־הנוה מן־אחרי הצאן להיות נגיד על עמי ישׂראל׃
1Ch 17:8  ואהיה עמך בכל אשׁר הלכת ואכרית את־כל־אויביך מפניך ועשׂיתי לך שׁם כשׁם הגדולים אשׁר בארץ׃
1Ch 17:9  ושׂמתי מקום לעמי ישׂראל ונטעתיהו ושׁכן תחתיו ולא ירגז עוד ולא־יוסיפו בני־עולה לבלתו כאשׁר בראשׁונה׃
1Ch 17:10  ולמימים אשׁר צויתי שׁפטים על־עמי ישׂראל והכנעתי את־כל־אויביך ואגד לך ובית יבנה־לך יהוה׃
1Ch 17:11  והיה כי־מלאו ימיך ללכת עם־אבתיך והקימותי את־זרעך אחריך אשׁר יהיה מבניך והכינותי את־מלכותו׃
1Ch 17:12  הוא יבנה־לי בית וכננתי את־כסאו עד־עולם׃
1Ch 17:13  אני אהיה־לו לאב והוא יהיה־לי לבן וחסדי לא־אסיר מעמו כאשׁר הסירותי מאשׁר היה לפניך׃
1Ch 17:14  והעמדתיהו בביתי ובמלכותי עד־העולם וכסאו יהיה נכון עד־עולם׃
1Ch 17:15  ככל הדברים האלה וככל החזון הזה כן דבר נתן אל־דויד׃
1Ch 17:16  ויבא המלך דויד וישׁב לפני יהוה ויאמר מי־אני יהוה אלהים ומי ביתי כי הביאתני עד־הלם׃
1Ch 17:17  ותקטן זאת בעיניך אלהים ותדבר על־בית־עבדך למרחוק וראיתני כתור האדם המעלה יהוה אלהים׃
1Ch 17:18  מה־יוסיף עוד דויד אליך לכבוד את־עבדך ואתה את־עבדך ידעת׃
1Ch 17:19  יהוה בעבור עבדך וכלבך עשׂית את כל־הגדולה הזאת להדיע את־כל־הגדלות׃
1Ch 17:20  יהוה אין כמוך ואין אלהים זולתך בכל אשׁר־שׁמענו באזנינו׃
1Ch 17:21  ומי כעמך ישׂראל גוי אחד בארץ אשׁר הלך האלהים לפדות לו עם לשׂום לך שׁם גדלות ונראות לגרשׁ מפני עמך אשׁר־פדית ממצרים גוים׃
1Ch 17:22  ותתן את־עמך ישׂראל לך לעם עד־עולם ואתה יהוה היית להם לאלהים׃
1Ch 17:23  ועתה יהוה הדבר אשׁר דברת על־עבדך ועל־ביתו יאמן עד־עולם ועשׂה כאשׁר דברת׃
1Ch 17:24  ויאמן ויגדל שׁמך עד־עולם לאמר יהוה צבאות אלהי ישׂראל אלהים לישׂראל ובית־דויד עבדך נכון לפניך׃
1Ch 17:25  כי אתה אלהי גלית את־אזן עבדך לבנות לו בית על־כן מצא עבדך להתפלל לפניך׃
1Ch 17:26  ועתה יהוה אתה־הוא האלהים ותדבר על־עבדך הטובה הזאת׃
1Ch 17:27  ועתה הואלת לברך את־בית עבדך להיות לעולם לפניך כי־אתה יהוה ברכת ומברך לעולם׃
1Ch 18:1  ויהי אחרי־כן ויך דויד את־פלשׁתים ויכניעם ויקח את־גת ובנתיה מיד פלשׁתים׃
1Ch 18:2  ויך את־מואב ויהיו מואב עבדים לדויד נשׂאי מנחה׃
1Ch 18:3  ויך דויד את־הדדעזר מלך־צובה חמתה בלכתו להציב ידו בנהר־פרת׃
1Ch 18:4  וילכד דויד ממנו אלף רכב ושׁבעת אלפים פרשׁים ועשׂרים אלף אישׁ רגלי ויעקר דויד את־כל־הרכב ויותר ממנו מאה רכב׃
1Ch 18:5  ויבא ארם דרמשׂק לעזור להדדעזר מלך צובה ויך דויד בארם עשׂרים־ושׁנים אלף אישׁ׃
1Ch 18:6  וישׂם דויד בארם דרמשׂק ויהי ארם לדויד עבדים נשׂאי מנחה ויושׁע יהוה לדויד בכל אשׁר הלך׃
1Ch 18:7  ויקח דויד את שׁלטי הזהב אשׁר היו על עבדי הדדעזר ויביאם ירושׁלם׃
1Ch 18:8  ומטבחת ומכון ערי הדדעזר לקח דויד נחשׁת רבה מאד בה עשׂה שׁלמה את־ים הנחשׁת ואת־העמודים ואת כלי הנחשׁת׃
1Ch 18:9  וישׁמע תעו מלך חמת כי הכה דויד את־כל־חיל הדדעזר מלך־צובה׃
1Ch 18:10  וישׁלח את־הדורם־בנו אל־המלך־דויד לשׁאול־לו לשׁלום ולברכו על אשׁר נלחם בהדדעזר ויכהו כי־אישׁ מלחמות תעו היה הדדעזר וכל כלי זהב וכסף ונחשׁת׃
1Ch 18:11  גם־אתם הקדישׁ המלך דויד ליהוה עם־הכסף והזהב אשׁר נשׂא מכל־הגוים מאדום וממואב ומבני עמון ומפלשׁתים ומעמלק׃
1Ch 18:12  ואבשׁי בן־צרויה הכה את־אדום בגיא המלח שׁמונה עשׂר אלף׃
1Ch 18:13  וישׂם באדום נציבים ויהיו כל־אדום עבדים לדויד ויושׁע יהוה את־דויד בכל אשׁר הלך׃
1Ch 18:14  וימלך דויד על־כל־ישׂראל ויהי עשׂה משׁפט וצדקה לכל־עמו׃
1Ch 18:15  ויואב בן־צרויה על־הצבא ויהושׁפט בן־אחילוד מזכיר׃
1Ch 18:16  וצדוק בן־אחיטוב ואבימלך בן־אביתר כהנים ושׁושׁא סופר׃
1Ch 18:17  ובניהו בן־יהוידע על־הכרתי והפלתי ובני־דויד הראשׁנים ליד המלך׃
1Ch 19:1  ויהי אחרי־כן וימת נחשׁ מלך בני־עמון וימלך בנו תחתיו׃
1Ch 19:2  ויאמר דויד אעשׂה־חסד עם־חנון בן־נחשׁ כי־עשׂה אביו עמי חסד וישׁלח דויד מלאכים לנחמו על־אביו ויבאו עבדי דויד אל־ארץ בני־עמון אל־חנון לנחמו׃
1Ch 19:3  ויאמרו שׂרי בני־עמון לחנון המכבד דויד את־אביך בעיניך כי־שׁלח לך מנחמים הלא בעבור לחקר ולהפך ולרגל הארץ באו עבדיו אליך׃
1Ch 19:4  ויקח חנון את־עבדי דויד ויגלחם ויכרת את־מדויהם בחצי עד־המפשׂעה וישׁלחם׃
1Ch 19:5  וילכו ויגידו לדויד על־האנשׁים וישׁלח לקראתם כי־היו האנשׁים נכלמים מאד ויאמר המלך שׁבו בירחו עד אשׁר־יצמח זקנכם ושׁבתם׃
1Ch 19:6  ויראו בני עמון כי התבאשׁו עם־דויד וישׁלח חנון ובני עמון אלף ככר־כסף לשׂכר להם מן־ארם נהרים ומן־ארם מעכה ומצובה רכב ופרשׁים׃
1Ch 19:7  וישׂכרו להם שׁנים ושׁלשׁים אלף רכב ואת־מלך מעכה ואת־עמו ויבאו ויחנו לפני מידבא ובני עמון נאספו מעריהם ויבאו למלחמה׃
1Ch 19:8  וישׁמע דויד וישׁלח את־יואב ואת כל־צבא הגבורים׃
1Ch 19:9  ויצאו בני עמון ויערכו מלחמה פתח העיר והמלכים אשׁר־באו לבדם בשׂדה׃
1Ch 19:10  וירא יואב כי־היתה פני־המלחמה אליו פנים ואחור ויבחר מכל־בחור בישׂראל ויערך לקראת ארם׃
1Ch 19:11  ואת יתר העם נתן ביד אבשׁי אחיו ויערכו לקראת בני עמון׃
1Ch 19:12  ויאמר אם־תחזק ממני ארם והיית לי לתשׁועה ואם־בני עמון יחזקו ממך והושׁעתיך׃
1Ch 19:13  חזק ונתחזקה בעד־עמנו ובעד ערי אלהינו ויהוה הטוב בעיניו יעשׂה׃
1Ch 19:14  ויגשׁ יואב והעם אשׁר־עמו לפני ארם למלחמה וינוסו מפניו׃
1Ch 19:15  ובני עמון ראו כי־נס ארם וינוסו גם־הם מפני אבשׁי אחיו ויבאו העירה ויבא יואב ירושׁלם׃
1Ch 19:16  וירא ארם כי נגפו לפני ישׂראל וישׁלחו מלאכים ויוציאו את־ארם אשׁר מעבר הנהר ושׁופך שׂר־צבא הדדעזר לפניהם׃
1Ch 19:17  ויגד לדויד ויאסף את־כל־ישׂראל ויעבר הירדן ויבא אלהם ויערך אלהם ויערך דויד לקראת ארם מלחמה וילחמו עמו׃
1Ch 19:18  וינס ארם מלפני ישׂראל ויהרג דויד מארם שׁבעת אלפים רכב וארבעים אלף אישׁ רגלי ואת שׁופך שׂר־הצבא המית׃
1Ch 19:19  ויראו עבדי הדדעזר כי נגפו לפני ישׂראל וישׁלימו עם־דויד ויעבדהו ולא־אבה ארם להושׁיע את־בני־עמון עוד׃
1Ch 20:1  ויהי לעת תשׁובת השׁנה לעת צאת המלכים וינהג יואב את־חיל הצבא וישׁחת את־ארץ בני־עמון ויבא ויצר את־רבה ודויד ישׁב בירושׁלם ויך יואב את־רבה ויהרסה׃
1Ch 20:2  ויקח דויד את־עטרת־מלכם מעל ראשׁו וימצאה משׁקל ככר־זהב ובה אבן יקרה ותהי על־ראשׁ דויד ושׁלל העיר הוציא הרבה מאד׃
1Ch 20:3  ואת־העם אשׁר־בה הוציא וישׂר במגרה ובחריצי הברזל ובמגרות וכן יעשׂה דויד לכל ערי בני־עמון וישׁב דויד וכל־העם ירושׁלם׃
1Ch 20:4  ויהי אחריכן ותעמד מלחמה בגזר עם־פלשׁתים אז הכה סבכי החשׁתי את־ספי מילדי הרפאים ויכנעו׃
1Ch 20:5  ותהי־עוד מלחמה את־פלשׁתים ויך אלחנן בן־יעור את־לחמי אחי גלית הגתי ועץ חניתו כמנור ארגים׃
1Ch 20:6  ותהי־עוד מלחמה בגת ויהי אישׁ מדה ואצבעתיו שׁשׁ־ושׁשׁ עשׂרים וארבע וגם־הוא נולד להרפא׃
1Ch 20:7  ויחרף את־ישׂראל ויכהו יהונתן בן־שׁמעא אחי דויד׃
1Ch 20:8  אל נולדו להרפא בגת ויפלו ביד־דויד וביד־עבדיו׃
1Ch 21:1  ויעמד שׂטן על־ישׂראל ויסת את־דויד למנות את־ישׂראל׃
1Ch 21:2  ויאמר דויד אל־יואב ואל־שׂרי העם לכו ספרו את־ישׂראל מבאר שׁבע ועד־דן והביאו אלי ואדעה את־מספרם׃
1Ch 21:3  ויאמר יואב יוסף יהוה על־עמו כהם מאה פעמים הלא אדני המלך כלם לאדני לעבדים למה יבקשׁ זאת אדני למה יהיה לאשׁמה לישׂראל׃
1Ch 21:4  ודבר־המלך חזק על־יואב ויצא יואב ויתהלך בכל־ישׂראל ויבא ירושׁלם׃
1Ch 21:5  ויתן יואב את־מספר מפקד־העם אל־דויד ויהי כל־ישׂראל אלף אלפים ומאה אלף אישׁ שׁלף חרב ויהודה ארבע מאות ושׁבעים אלף אישׁ שׁלף חרב׃
1Ch 21:6  ולוי ובנימן לא פקד בתוכם כי־נתעב דבר־המלך את־יואב׃
1Ch 21:7  וירע בעיני האלהים על־הדבר הזה ויך את־ישׂראל׃
1Ch 21:8  ויאמר דויד אל־האלהים חטאתי מאד אשׁר עשׂיתי את־הדבר הזה ועתה העבר־נא את־עוון עבדך כי נסכלתי מאד׃
1Ch 21:9  וידבר יהוה אל־גד חזה דויד לאמר׃
1Ch 21:10  לך ודברת אל־דויד לאמר כה אמר יהוה שׁלושׁ אני נטה עליך בחר־לך אחת מהנה ואעשׂה־לך׃
1Ch 21:11  ויבא גד אל־דויד ויאמר לו כה־אמר יהוה קבל־לך׃
1Ch 21:12  אם־שׁלושׁ שׁנים רעב ואם־שׁלשׁה חדשׁים נספה מפני־צריך וחרב אויבך למשׂגת ואם־שׁלשׁת ימים חרב יהוה ודבר בארץ ומלאך יהוה משׁחית בכל־גבול ישׂראל ועתה ראה מה־אשׁיב את־שׁלחי דבר׃
1Ch 21:13  ויאמר דויד אל־גד צר־לי מאד אפלה־נא ביד־יהוה כי־רבים רחמיו מאד וביד־אדם אל־אפל׃
1Ch 21:14  ויתן יהוה דבר בישׂראל ויפל מישׂראל שׁבעים אלף אישׁ׃
1Ch 21:15  וישׁלח האלהים מלאך לירושׁלם להשׁחיתה וכהשׁחית ראה יהוה וינחם על־הרעה ויאמר למלאך המשׁחית רב עתה הרף ידך ומלאך יהוה עמד עם־גרן ארנן היבוסי׃
1Ch 21:16  וישׂא דויד את־עיניו וירא את־מלאך יהוה עמד בין הארץ ובין השׁמים וחרבו שׁלופה בידו נטויה על־ירושׁלם ויפל דויד והזקנים מכסים בשׂקים על־פניהם׃
1Ch 21:17  ויאמר דויד אל־האלהים הלא אני אמרתי למנות בעם ואני־הוא אשׁר־חטאתי והרע הרעותי ואלה הצאן מה עשׂו יהוה אלהי תהי נא ידך בי ובבית אבי ובעמך לא למגפה׃
1Ch 21:18  ומלאך יהוה אמר אל־גד לאמר לדויד כי יעלה דויד להקים מזבח ליהוה בגרן ארנן היבסי׃
1Ch 21:19  ויעל דויד בדבר־גד אשׁר דבר בשׁם יהוה׃
1Ch 21:20  וישׁב ארנן וירא את־המלאך וארבעת בניו עמו מתחבאים וארנן דשׁ חטים׃
1Ch 21:21  ויבא דויד עד־ארנן ויבט ארנן וירא את־דויד ויצא מן־הגרן וישׁתחו לדויד אפים ארצה׃
1Ch 21:22  ויאמר דויד אל־ארנן תנה־לי מקום הגרן ואבנה־בו מזבח ליהוה בכסף מלא תנהו לי ותעצר המגפה מעל העם׃
1Ch 21:23  ויאמר ארנן אל־דויד קח־לך ויעשׂ אדני המלך הטוב בעיניו ראה נתתי הבקר לעלות והמורגים לעצים והחטים למנחה הכל נתתי׃
1Ch 21:24  ויאמר המלך דויד לארנן לא כי־קנה אקנה בכסף מלא כי לא־אשׂא אשׁר־לך ליהוה והעלות עולה חנם׃
1Ch 21:25  ויתן דויד לארנן במקום שׁקלי זהב משׁקל שׁשׁ מאות׃
1Ch 21:26  ויבן שׁם דויד מזבח ליהוה ויעל עלות ושׁלמים ויקרא אל־יהוה ויענהו באשׁ מן־השׁמים על מזבח העלה׃
1Ch 21:27  ויאמר יהוה למלאך וישׁב חרבו אל־נדנה׃
1Ch 21:28  בעת ההיא בראות דויד כי־ענהו יהוה בגרן ארנן היבוסי ויזבח שׁם׃
1Ch 21:29  ומשׁכן יהוה אשׁר־עשׂה משׁה במדבר ומזבח העולה בעת ההיא בבמה בגבעון׃
1Ch 21:30  ולא־יכל דויד ללכת לפניו לדרשׁ אלהים כי נבעת מפני חרב מלאך יהוה׃
1Ch 22:1  ויאמר דויד זה הוא בית יהוה האלהים וזה־מזבח לעלה לישׂראל׃
1Ch 22:2  ויאמר דויד לכנוס את־הגרים אשׁר בארץ ישׂראל ויעמד חצבים לחצוב אבני גזית לבנות בית האלהים׃
1Ch 22:3  וברזל לרב למסמרים לדלתות השׁערים ולמחברות הכין דויד ונחשׁת לרב אין משׁקל׃
1Ch 22:4  ועצי ארזים לאין מספר כי הביאו הצידנים והצרים עצי ארזים לרב לדויד׃
1Ch 22:5  ויאמר דויד שׁלמה בני נער ורך והבית לבנות ליהוה להגדיל למעלה לשׁם ולתפארת לכל־הארצות אכינה נא לו ויכן דויד לרב לפני מותו׃
1Ch 22:6  ויקרא לשׁלמה בנו ויצוהו לבנות בית ליהוה אלהי ישׂראל׃
1Ch 22:7  ויאמר דויד לשׁלמה בנו אני היה עם־לבבי לבנות בית לשׁם יהוה אלהי׃
1Ch 22:8  ויהי עלי דבר־יהוה לאמר דם לרב שׁפכת ומלחמות גדלות עשׂית לא־תבנה בית לשׁמי כי דמים רבים שׁפכת ארצה לפני׃
1Ch 22:9  הנה־בן נולד לך הוא יהיה אישׁ מנוחה והנחותי לו מכל־אויביו מסביב כי שׁלמה יהיה שׁמו ושׁלום ושׁקט אתן על־ישׂראל בימיו׃
1Ch 22:10  הוא־יבנה בית לשׁמי והוא יהיה־לי לבן ואני־לו לאב והכינותי כסא מלכותו על־ישׂראל עד־עולם׃
1Ch 22:11  עתה בני יהי יהוה עמך והצלחת ובנית בית יהוה אלהיך כאשׁר דבר עליך׃
1Ch 22:12  אך יתן־לך יהוה שׂכל ובינה ויצוך על־ישׂראל ולשׁמור את־תורת יהוה אלהיך׃
1Ch 22:13  אז תצליח אם־תשׁמור לעשׂות את־החקים ואת־המשׁפטים אשׁר צוה יהוה את־משׁה על־ישׂראל חזק ואמץ אל־תירא ואל־תחת׃
1Ch 22:14  והנה בעניי הכינותי לבית־יהוה זהב ככרים מאה־אלף וכסף אלף אלפים ככרים ולנחשׁת ולברזל אין משׁקל כי לרב היה ועצים ואבנים הכינותי ועליהם תוסיף׃
1Ch 22:15  ועמך לרב עשׂי מלאכה חצבים וחרשׁי אבן ועץ וכל־חכם בכל־מלאכה׃
1Ch 22:16  לזהב לכסף ולנחשׁת ולברזל אין מספר קום ועשׂה ויהי יהוה עמך׃
1Ch 22:17  ויצו דויד לכל־שׂרי ישׂראל לעזר לשׁלמה בנו׃
1Ch 22:18  הלא יהוה אלהיכם עמכם והניח לכם מסביב כי נתן בידי את ישׁבי הארץ ונכבשׁה הארץ לפני יהוה ולפני עמו׃
1Ch 22:19  עתה תנו לבבכם ונפשׁכם לדרושׁ ליהוה אלהיכם וקומו ובנו את־מקדשׁ יהוה האלהים להביא את־ארון ברית־יהוה וכלי קדשׁ האלהים לבית הנבנה לשׁם־יהוה׃
1Ch 23:1  ודויד זקן ושׂבע ימים וימלך את־שׁלמה בנו על־ישׂראל׃
1Ch 23:2  ויאסף את־כל־שׂרי ישׂראל והכהנים והלוים׃
1Ch 23:3  ויספרו הלוים מבן שׁלשׁים שׁנה ומעלה ויהי מספרם לגלגלתם לגברים שׁלשׁים ושׁמונה אלף׃
1Ch 23:4  מאלה לנצח על־מלאכת בית־יהוה עשׂרים וארבעה אלף ושׁטרים ושׁפטים שׁשׁת אלפים׃
1Ch 23:5  וארבעת אלפים שׁערים וארבעת אלפים מהללים ליהוה בכלים אשׁר עשׂיתי להלל׃
1Ch 23:6  ויחלקם דויד מחלקות לבני לוי לגרשׁון קהת ומררי׃
1Ch 23:7  לגרשׁני לעדן ושׁמעי׃
1Ch 23:8  בני לעדן הראשׁ יחיאל וזתם ויואל שׁלשׁה׃
1Ch 23:9  בני שׁמעי שׁלמות וחזיאל והרן שׁלשׁה אלה ראשׁי האבות ללעדן׃
1Ch 23:10  ובני שׁמעי יחת זינא ויעושׁ ובריעה אלה בני־שׁמעי ארבעה׃
1Ch 23:11  ויהי־יחת הראשׁ וזיזה השׁני ויעושׁ ובריעה לא־הרבו בנים ויהיו לבית אב לפקדה אחת׃
1Ch 23:12  בני קהת עמרם יצהר חברון ועזיאל ארבעה׃
1Ch 23:13  בני עמרם אהרן ומשׁה ויבדל אהרן להקדישׁו קדשׁ קדשׁים הוא־ובניו עד־עולם להקטיר לפני יהוה לשׁרתו ולברך בשׁמו עד־עולם׃
1Ch 23:14  ומשׁה אישׁ האלהים בניו יקראו על־שׁבט הלוי׃
1Ch 23:15  בני משׁה גרשׁם ואליעזר׃
1Ch 23:16  בני גרשׁום שׁבואל הראשׁ׃
1Ch 23:17  ויהיו בני־אליעזר רחביה הראשׁ ולא־היה לאליעזר בנים אחרים ובני רחביה רבו למעלה׃
1Ch 23:18  בני יצהר שׁלמית הראשׁ׃
1Ch 23:19  בני חברון יריהו הראשׁ אמריה השׁני יחזיאל השׁלישׁי ויקמעם הרביעי׃
1Ch 23:20  בני עזיאל מיכה הראשׁ וישׁיה השׁני׃
1Ch 23:21  בני מררי מחלי ומושׁי בני מחלי אלעזר וקישׁ׃
1Ch 23:22  וימת אלעזר ולא־היו לו בנים כי אם־בנות וישׂאום בני־קישׁ אחיהם׃
1Ch 23:23  בני מושׁי מחלי ועדר וירמות שׁלשׁה׃
1Ch 23:24  אלה בני־לוי לבית אבתיהם ראשׁי האבות לפקודיהם במספר שׁמות לגלגלתם עשׂה המלאכה לעבדת בית יהוה מבן עשׂרים שׁנה ומעלה׃
1Ch 23:25  כי אמר דויד הניח יהוה אלהי־ישׂראל לעמו וישׁכן בירושׁלם עד־לעולם׃
1Ch 23:26  וגם ללוים אין־לשׂאת את־המשׁכן ואת־כל־כליו לעבדתו׃
1Ch 23:27  כי בדברי דויד האחרנים המה מספר בני־לוי מבן עשׂרים שׁנה ולמעלה׃
1Ch 23:28  כי מעמדם ליד־בני אהרן לעבדת בית יהוה על־החצרות ועל־הלשׁכות ועל־טהרת לכל־קדשׁ ומעשׂה עבדת בית האלהים׃
1Ch 23:29  וללחם המערכת ולסלת למנחה ולרקיקי המצות ולמחבת ולמרבכת ולכל־משׂורה ומדה׃
1Ch 23:30  ולעמד בבקר בבקר להדות ולהלל ליהוה וכן לערב׃
1Ch 23:31  ולכל העלות עלות ליהוה לשׁבתות לחדשׁים ולמעדים במספר כמשׁפט עליהם תמיד לפני יהוה׃
1Ch 23:32  ושׁמרו את־משׁמרת אהל־מועד ואת משׁמרת הקדשׁ ומשׁמרת בני אהרן אחיהם לעבדת בית יהוה׃
1Ch 24:1  ולבני אהרן מחלקותם בני אהרן נדב ואביהוא אלעזר ואיתמר׃
1Ch 24:2  וימת נדב ואביהוא לפני אביהם ובנים לא־היו להם ויכהנו אלעזר ואיתמר׃
1Ch 24:3  ויחלקם דויד וצדוק מן־בני אלעזר ואחימלך מן־בני איתמר לפקדתם בעבדתם׃
1Ch 24:4  וימצאו בני־אלעזר רבים לראשׁי הגברים מן־בני איתמר ויחלקום לבני אלעזר ראשׁים לבית־אבות שׁשׁה עשׂר ולבני איתמר לבית אבותם שׁמונה׃
1Ch 24:5  ויחלקום בגורלות אלה עם־אלה כי־היו שׂרי־קדשׁ ושׂרי האלהים מבני אלעזר ובבני איתמר׃
1Ch 24:6  ויכתבם שׁמעיה בן־נתנאל הסופר מן־הלוי לפני המלך והשׂרים וצדוק הכהן ואחימלך בן־אביתר וראשׁי האבות לכהנים וללוים בית־אב אחד אחז לאלעזר ואחז אחז לאיתמר׃
1Ch 24:7  ויצא הגורל הראשׁון ליהויריב לידעיה השׁני׃
1Ch 24:8  לחרם השׁלישׁי לשׂערים הרבעי׃
1Ch 24:9  למלכיה החמישׁי למימן השׁשׁי׃
1Ch 24:10  להקוץ השׁבעי לאביה השׁמיני׃
1Ch 24:11  לישׁוע התשׁעי לשׁכניהו העשׂרי׃
1Ch 24:12  לאלישׁיב עשׁתי עשׂר ליקים שׁנים עשׂר׃
1Ch 24:13  לחפה שׁלשׁה עשׂר לישׁבאב ארבעה עשׂר׃
1Ch 24:14  לבלגה חמשׁה עשׂר לאמר שׁשׁה עשׂר׃
1Ch 24:15  לחזיר שׁבעה עשׂר להפצץ שׁמונה עשׂר׃
1Ch 24:16  לפתחיה תשׁעה עשׂר ליחזקאל העשׂרים׃
1Ch 24:17  ליכין אחד ועשׂרים לגמול שׁנים ועשׂרים׃
1Ch 24:18  לדליהו שׁלשׁה ועשׂרים למעזיהו ארבעה ועשׂרים׃
1Ch 24:19  אלה פקדתם לעבדתם לבוא לבית־יהוה כמשׁפטם ביד אהרן אביהם כאשׁר צוהו יהוה אלהי ישׂראל׃
1Ch 24:20  ולבני לוי הנותרים לבני עמרם שׁובאל לבני שׁובאל יחדיהו׃
1Ch 24:21  לרחביהו לבני רחביהו הראשׁ ישׁיה׃
1Ch 24:22  ליצהרי שׁלמות לבני שׁלמות יחת׃
1Ch 24:23  ובני יריהו אמריהו השׁני יחזיאל השׁלישׁי יקמעם הרביעי׃
1Ch 24:24  בני עזיאל מיכה לבני מיכה שׁמור׃
1Ch 24:25  אחי מיכה ישׁיה לבני ישׁיה זכריהו׃
1Ch 24:26  בני מררי מחלי ומושׁי בני יעזיהו בנו׃
1Ch 24:27  בני מררי ליעזיהו בנו ושׁהם וזכור ועברי׃
1Ch 24:28  למחלי אלעזר ולא־היה לו בנים׃
1Ch 24:29  לקישׁ בני־קישׁ ירחמאל׃
1Ch 24:30  ובני מושׁי מחלי ועדר וירימות אלה בני הלוים לבית אבתיהם׃
1Ch 24:31  ויפילו גם־הם גורלות לעמת אחיהם בני־אהרן לפני דויד המלך וצדוק ואחימלך וראשׁי האבות לכהנים וללוים אבות הראשׁ לעמת אחיו הקטן׃
1Ch 25:1  ויבדל דויד ושׂרי הצבא לעבדה לבני אסף והימן וידותון הנביאים בכנרות בנבלים ובמצלתים ויהי מספרם אנשׁי מלאכה לעבדתם׃
1Ch 25:2  לבני אסף זכור ויוסף ונתניה ואשׂראלה בני אסף על יד־אסף הנבא על־ידי המלך׃
1Ch 25:3  לידותון בני ידותון גדליהו וצרי וישׁעיהו חשׁביהו ומתתיהו שׁשׁה על ידי אביהם ידותון בכנור הנבא על־הדות והלל ליהוה׃
1Ch 25:4  להימן בני הימן בקיהו מתניהו עזיאל שׁבואל וירימות חנניה חנני אליאתה גדלתי ורממתי עזר ישׁבקשׁה מלותי הותיר מחזיאות׃
1Ch 25:5  כל־אלה בנים להימן חזה המלך בדברי האלהים להרים קרן ויתן האלהים להימן בנים ארבעה עשׂר ובנות שׁלושׁ׃
1Ch 25:6  כל־אלה על־ידי אביהם בשׁיר בית יהוה במצלתים נבלים וכנרות לעבדת בית האלהים על ידי המלך אסף וידותון והימן׃
1Ch 25:7  ויהי מספרם עם־אחיהם מלמדי־שׁיר ליהוה כל־המבין מאתים שׁמונים ושׁמונה׃
1Ch 25:8  ויפילו גורלות משׁמרת לעמת כקטן כגדול מבין עם־תלמיד׃
1Ch 25:9  ויצא הגורל הראשׁון לאסף ליוסף גדליהו השׁני הוא־ואחיו ובניו שׁנים עשׂר׃
1Ch 25:10  השׁלשׁי זכור בניו ואחיו שׁנים עשׂר׃
1Ch 25:11  הרביעי ליצרי בניו ואחיו שׁנים עשׂר׃
1Ch 25:12  החמישׁי נתניהו בניו ואחיו שׁנים עשׂר׃
1Ch 25:13  השׁשׁי בקיהו בניו ואחיו שׁנים עשׂר׃
1Ch 25:14  השׁבעי ישׂראלה בניו ואחיו שׁנים עשׂר׃
1Ch 25:15  השׁמיני ישׁעיהו בניו ואחיו שׁנים עשׂר׃
1Ch 25:16  התשׁיעי מתניהו בניו ואחיו שׁנים עשׂר׃
1Ch 25:17  העשׂירי שׁמעי בניו ואחיו שׁנים עשׂר׃
1Ch 25:18  עשׁתי־עשׂר עזראל בניו ואחיו שׁנים עשׂר׃
1Ch 25:19  השׁנים עשׂר לחשׁביה בניו ואחיו שׁנים עשׂר׃
1Ch 25:20  לשׁלשׁה עשׂר שׁובאל בניו ואחיו שׁנים עשׂר׃
1Ch 25:21  לארבעה עשׂר מתתיהו בניו ואחיו שׁנים עשׂר׃
1Ch 25:22  לחמשׁה עשׂר לירמות בניו ואחיו שׁנים עשׂר׃
1Ch 25:23  לשׁשׁה עשׂר לחנניהו בניו ואחיו שׁנים עשׂר׃
1Ch 25:24  לשׁבעה עשׂר לישׁבקשׁה בניו ואחיו שׁנים עשׂר׃
1Ch 25:25  לשׁמונה עשׂר לחנני בניו ואחיו שׁנים עשׂר׃
1Ch 25:26  לתשׁעה עשׂר למלותי בניו ואחיו שׁנים עשׂר׃
1Ch 25:27  לעשׂרים לאליתה בניו ואחיו שׁנים עשׂר׃
1Ch 25:28  לאחד ועשׂרים להותיר בניו ואחיו שׁנים עשׂר׃
1Ch 25:29  לשׁנים ועשׂרים לגדלתי בניו ואחיו שׁנים עשׂר׃
1Ch 25:30  לשׁלשׁה ועשׂרים למחזיאות בניו ואחיו שׁנים עשׂר׃
1Ch 25:31  לארבעה ועשׂרים לרוממתי עזר בניו ואחיו שׁנים עשׂר׃
1Ch 26:1  למחלקות לשׁערים לקרחים משׁלמיהו בן־קרא מן־בני אסף׃
1Ch 26:2  ולמשׁלמיהו בנים זכריהו הבכור ידיעאל השׁני זבדיהו השׁלישׁי יתניאל הרביעי׃
1Ch 26:3  עילם החמישׁי יהוחנן השׁשׁי אליהועיני השׁביעי׃
1Ch 26:4  ולעבד אדם בנים שׁמעיה הבכור יהוזבד השׁני יואח השׁלשׁי ושׂכר הרביעי ונתנאל החמישׁי׃
1Ch 26:5  עמיאל השׁשׁי ישׂשכר השׁביעי פעלתי השׁמיני כי ברכו אלהים׃
1Ch 26:6  ולשׁמעיה בנו נולד בנים הממשׁלים לבית אביהם כי־גבורי חיל המה׃
1Ch 26:7  בני שׁמעיה עתני ורפאל ועובד אלזבד אחיו בני־חיל אליהו וסמכיהו׃
1Ch 26:8  כל־אלה מבני עבד אדם המה ובניהם ואחיהם אישׁ־חיל בכח לעבדה שׁשׁים ושׁנים לעבד אדם׃
1Ch 26:9  ולמשׁלמיהו בנים ואחים בני־חיל שׁמונה עשׂר׃
1Ch 26:10  ולחסה מן־בני־מררי בנים שׁמרי הראשׁ כי לא־היה בכור וישׂימהו אביהו לראשׁ׃
1Ch 26:11  חלקיהו השׁני טבליהו השׁלשׁי זכריהו הרבעי כל־בנים ואחים לחסה שׁלשׁה עשׂר׃
1Ch 26:12  לאלה מחלקות השׁערים לראשׁי הגברים משׁמרות לעמת אחיהם לשׁרת בבית יהוה׃
1Ch 26:13  ויפילו גורלות כקטן כגדול לבית אבותם לשׁער ושׁער׃
1Ch 26:14  ויפל הגורל מזרחה לשׁלמיהו וזכריהו בנו יועץ בשׂכל הפילו גורלות ויצא גורלו צפונה׃
1Ch 26:15  לעבד אדם נגבה ולבניו בית האספים׃
1Ch 26:16  לשׁפים ולחסה למערב עם שׁער שׁלכת במסלה העולה משׁמר לעמת משׁמר׃
1Ch 26:17  למזרח הלוים שׁשׁה לצפונה ליום ארבעה לנגבה ליום ארבעה ולאספים שׁנים שׁנים׃
1Ch 26:18  לפרבר למערב ארבעה למסלה שׁנים לפרבר׃
1Ch 26:19  אלה מחלקות השׁערים לבני הקרחי ולבני מררי׃
1Ch 26:20  והלוים אחיה על־אוצרות בית האלהים ולאצרות הקדשׁים׃
1Ch 26:21  בני לעדן בני הגרשׁני ללעדן ראשׁי האבות ללעדן הגרשׁני יחיאלי׃
1Ch 26:22  בני יחיאלי זתם ויואל אחיו על־אצרות בית יהוה׃
1Ch 26:23  לעמרמי ליצהרי לחברוני לעזיאלי׃
1Ch 26:24  ושׁבאל בן־גרשׁום בן־משׁה נגיד על־האצרות׃
1Ch 26:25  ואחיו לאליעזר רחביהו בנו וישׁעיהו בנו וירם בנו וזכרי בנו ושׁלמות בנו׃
1Ch 26:26  הוא שׁלמות ואחיו על כל־אצרות הקדשׁים אשׁר הקדישׁ דויד המלך וראשׁי האבות לשׂרי־האלפים והמאות ושׂרי הצבא׃
1Ch 26:27  מן־המלחמות ומן־השׁלל הקדישׁו לחזק לבית יהוה׃
1Ch 26:28  וכל ההקדישׁ שׁמואל הראה ושׁאול בן־קישׁ ואבנר בן־נר ויואב בן־צרויה כל המקדישׁ על יד־שׁלמית ואחיו׃
1Ch 26:29  ליצהרי כנניהו ובניו למלאכה החיצונה על־ישׂראל לשׁטרים ולשׁפטים׃
1Ch 26:30  לחברוני חשׁביהו ואחיו בני־חיל אלף ושׁבע־מאות על פקדת ישׂראל מעבר לירדן מערבה לכל מלאכת יהוה ולעבדת המלך׃
1Ch 26:31  לחברוני יריה הראשׁ לחברוני לתלדתיו לאבות בשׁנת הארבעים למלכות דויד נדרשׁו וימצא בהם גבורי חיל ביעזיר גלעד׃
1Ch 26:32  ואחיו בני־חיל אלפים ושׁבע מאות ראשׁי האבות ויפקידם דויד המלך על־הראובני והגדי וחצי שׁבט המנשׁי לכל־דבר האלהים ודבר המלך׃
1Ch 27:1  ובני ישׂראל למספרם ראשׁי האבות ושׂרי האלפים והמאות ושׁטריהם המשׁרתים את־המלך לכל דבר המחלקות הבאה והיצאת חדשׁ בחדשׁ לכל חדשׁי השׁנה המחלקת האחת עשׂרים וארבעה אלף׃
1Ch 27:2  על המחלקת הראשׁונה לחדשׁ הראשׁון ישׁבעם בן־זבדיאל ועל מחלקתו עשׂרים וארבעה אלף׃
1Ch 27:3  מן־בני־פרץ הראשׁ לכל־שׂרי הצבאות לחדשׁ הראשׁון׃
1Ch 27:4  ועל מחלקת החדשׁ השׁני דודי האחוחי ומחלקתו ומקלות הנגיד ועל מחלקתו עשׂרים וארבעה אלף׃
1Ch 27:5  שׂר הצבא השׁלישׁי לחדשׁ השׁלישׁי בניהו בן־יהוידע הכהן ראשׁ ועל מחלקתו עשׂרים וארבעה אלף׃
1Ch 27:6  הוא בניהו גבור השׁלשׁים ועל־השׁלשׁים ומחלקתו עמיזבד בנו׃
1Ch 27:7  הרביעי לחדשׁ הרביעי עשׂה־אל אחי יואב וזבדיה בנו אחריו ועל מחלקתו עשׂרים וארבעה אלף׃
1Ch 27:8  החמישׁי לחדשׁ החמישׁי השׂר שׁמהות היזרח ועל מחלקתו עשׂרים וארבעה אלף׃
1Ch 27:9  השׁשׁי לחדשׁ השׁשׁי עירא בן־עקשׁ התקועי ועל מחלקתו עשׂרים וארבעה אלף׃
1Ch 27:10  השׁביעי לחדשׁ השׁביעי חלץ הפלוני מן־בני אפרים ועל מחלקתו עשׂרים וארבעה אלף׃
1Ch 27:11  השׁמיני לחדשׁ השׁמיני סבכי החשׁתי לזרחי ועל מחלקתו עשׂרים וארבעה אלף׃
1Ch 27:12  התשׁיעי לחדשׁ התשׁיעי אביעזר הענתתי לבנימיני ועל מחלקתו עשׂרים וארבעה אלף׃
1Ch 27:13  העשׂירי לחדשׁ העשׂירי מהרי הנטופתי לזרחי ועל מחלקתו עשׂרים וארבעה אלף׃
1Ch 27:14  עשׁתי־עשׂר לעשׁתי־עשׂר החדשׁ בניה הפרעתוני מן־בני אפרים ועל מחלקתו עשׂרים וארבעה אלף׃
1Ch 27:15  השׁנים עשׂר לשׁנים עשׂר החדשׁ חלדי הנטופתי לעתניאל ועל מחלקתו עשׂרים וארבעה אלף׃
1Ch 27:16  ועל שׁבטי ישׂראל לראובני נגיד אליעזר בן־זכרי לשׁמעוני שׁפטיהו בן־מעכה׃
1Ch 27:17  ללוי חשׁביה בן־קמואל לאהרן צדוק׃
1Ch 27:18  ליהודה אליהו מאחי דויד לישׂשכר עמרי בן־מיכאל׃
1Ch 27:19  לזבולן ישׁמעיהו בן־עבדיהו לנפתלי ירימות בן־עזריאל׃
1Ch 27:20  לבני אפרים הושׁע בן־עזזיהו לחצי שׁבט מנשׁה יואל בן־פדיהו׃
1Ch 27:21  לחצי המנשׁה גלעדה ידו בן־זכריהו לבנימן יעשׂיאל בן־אבנר׃
1Ch 27:22  לדן עזראל בן־ירחם אלה שׂרי שׁבטי ישׂראל׃
1Ch 27:23  ולא־נשׂא דויד מספרם למבן עשׂרים שׁנה ולמטה כי אמר יהוה להרבות את־ישׂראל ככוכבי השׁמים׃
1Ch 27:24  יואב בן־צרויה החל למנות ולא כלה ויהי בזאת קצף על־ישׂראל ולא עלה המספר במספר דברי־הימים למלך דויד׃
1Ch 27:25  ועל אצרות המלך עזמות בן־עדיאל ועל האצרות בשׂדה בערים ובכפרים ובמגדלות יהונתן בן־עזיהו׃
1Ch 27:26  ועל עשׂי מלאכת השׂדה לעבדת האדמה עזרי בן־כלוב׃
1Ch 27:27  ועל־הכרמים שׁמעי הרמתי ועל שׁבכרמים לאצרות היין זבדי השׁפמי׃
1Ch 27:28  ועל־הזיתים והשׁקמים אשׁר בשׁפלה בעל חנן הגדרי ועל־אצרות השׁמן יועשׁ׃
1Ch 27:29  ועל־הבקר הרעים בשׁרון שׁטרי השׁרוני ועל־הבקר בעמקים שׁפט בן־עדלי׃
1Ch 27:30  ועל־הגמלים אוביל הישׁמעלי ועל־האתנות יחדיהו המרנתי׃
1Ch 27:31  ועל־הצאן יזיז ההגרי כל־אלה שׂרי הרכושׁ אשׁר למלך דויד׃
1Ch 27:32  ויהונתן דוד־דויד יועץ אישׁ־מבין וסופר הוא ויחיאל בן־חכמוני עם־בני המלך׃
1Ch 27:33  ואחיתפל יועץ למלך וחושׁי הארכי רע המלך׃
1Ch 27:34  ואחרי אחיתפל יהוידע בן־בניהו ואביתר ושׂר־צבא למלך יואב׃
1Ch 28:1  ויקהל דויד את־כל־שׂרי ישׂראל שׂרי השׁבטים ושׂרי המחלקות המשׁרתים את־המלך ושׂרי האלפים ושׂרי המאות ושׂרי כל־רכושׁ־ומקנה למלך ולבניו עם־הסריסים והגבורים ולכל־גבור חיל אל־ירושׁלם׃
1Ch 28:2  ויקם דויד המלך על־רגליו ויאמר שׁמעוני אחי ועמי אני עם־לבבי לבנות בית מנוחה לארון ברית־יהוה ולהדם רגלי אלהינו והכינותי לבנות׃
1Ch 28:3  והאלהים אמר לי לא־תבנה בית לשׁמי כי אישׁ מלחמות אתה ודמים שׁפכת׃
1Ch 28:4  ויבחר יהוה אלהי ישׂראל בי מכל בית־אבי להיות למלך על־ישׂראל לעולם כי ביהודה בחר לנגיד ובבית יהודה בית אבי ובבני אבי בי רצה להמליך על־כל־ישׂראל׃
1Ch 28:5  ומכל־בני כי רבים בנים נתן לי יהוה ויבחר בשׁלמה בני לשׁבת על־כסא מלכות יהוה על־ישׂראל׃
1Ch 28:6  ויאמר לי שׁלמה בנך הוא־יבנה ביתי וחצרותי כי־בחרתי בו לי לבן ואני אהיה־לו לאב׃
1Ch 28:7  והכינותי את־מלכותו עד־לעולם אם־יחזק לעשׂות מצותי ומשׁפטי כיום הזה׃
1Ch 28:8  ועתה לעיני כל־ישׂראל קהל־יהוה ובאזני אלהינו שׁמרו ודרשׁו כל־מצות יהוה אלהיכם למען תירשׁו את־הארץ הטובה והנחלתם לבניכם אחריכם עד־עולם׃
1Ch 28:9  ואתה שׁלמה־בני דע את־אלהי אביך ועבדהו בלב שׁלם ובנפשׁ חפצה כי כל־לבבות דורשׁ יהוה וכל־יצר מחשׁבות מבין אם־תדרשׁנו ימצא לך ואם־תעזבנו יזניחך לעד׃
1Ch 28:10  ראה עתה כי־יהוה בחר בך לבנות־בית למקדשׁ חזק ועשׂה׃
1Ch 28:11  ויתן דויד לשׁלמה בנו את־תבנית האולם ואת־בתיו וגנזכיו ועליתיו וחדריו הפנימים ובית הכפרת׃
1Ch 28:12  ותבנית כל אשׁר היה ברוח עמו לחצרות בית־יהוה ולכל־הלשׁכות סביב לאצרות בית האלהים ולאצרות הקדשׁים׃
1Ch 28:13  ולמחלקות הכהנים והלוים ולכל־מלאכת עבודת בית־יהוה ולכל־כלי עבודת בית־יהוה׃
1Ch 28:14  לזהב במשׁקל לזהב לכל־כלי עבודה ועבודה לכל כלי הכסף במשׁקל לכל־כלי עבודה ועבודה׃
1Ch 28:15  ומשׁקל למנרות הזהב ונרתיהם זהב במשׁקל־מנורה ומנורה ונרתיה ולמנרות הכסף במשׁקל למנורה ונרתיה כעבודת מנורה ומנורה׃
1Ch 28:16  ואת־הזהב משׁקל לשׁלחנות המערכת לשׁלחן ושׁלחן וכסף לשׁלחנות הכסף׃
1Ch 28:17  והמזלגות והמזרקות והקשׂות זהב טהור ולכפורי הזהב במשׁקל לכפור וכפור ולכפורי הכסף במשׁקל לכפור וכפור׃
1Ch 28:18  ולמזבח הקטרת זהב מזקק במשׁקל ולתבנית המרכבה הכרבים זהב לפרשׂים וסככים על־ארון ברית־יהוה׃
1Ch 28:19  הכל בכתב מיד יהוה עלי השׂכיל כל מלאכות התבנית׃
1Ch 28:20  ויאמר דויד לשׁלמה בנו חזק ואמץ ועשׂה אל־תירא ואל־תחת כי יהוה אלהים אלהי עמך לא ירפך ולא יעזבך עד־לכלות כל־מלאכת עבודת בית־יהוה׃
1Ch 28:21  והנה מחלקות הכהנים והלוים לכל־עבודת בית האלהים ועמך בכל־מלאכה לכל־נדיב בחכמה לכל־עבודה והשׂרים וכל־העם לכל־דבריך׃
1Ch 29:1  ויאמר דויד המלך לכל־הקהל שׁלמה בני אחד בחר־בו אלהים נער ורך והמלאכה גדולה כי לא לאדם הבירה כי ליהוה אלהים׃
1Ch 29:2  וככל־כחי הכינותי לבית־אלהי הזהב לזהב והכסף לכסף והנחשׁת לנחשׁת הברזל לברזל והעצים לעצים אבני־שׁהם ומלואים אבני־פוך ורקמה וכל אבן יקרה ואבני־שׁישׁ לרב׃
1Ch 29:3  ועוד ברצותי בבית אלהי ישׁ־לי סגלה זהב וכסף נתתי לבית־אלהי למעלה מכל־הכינותי לבית הקדשׁ׃
1Ch 29:4  שׁלשׁת אלפים ככרי זהב מזהב אופיר ושׁבעת אלפים ככר־כסף מזקק לטוח קירות הבתים׃
1Ch 29:5  לזהב לזהב ולכסף לכסף ולכל־מלאכה ביד חרשׁים ומי מתנדב למלאות ידו היום ליהוה׃
1Ch 29:6  ויתנדבו שׂרי האבות ושׂרי שׁבטי ישׂראל ושׂרי האלפים והמאות ולשׂרי מלאכת המלך׃
1Ch 29:7  ויתנו לעבודת בית־האלהים זהב ככרים חמשׁת־אלפים ואדרכנים רבו וכסף ככרים עשׂרת אלפים ונחשׁת רבו ושׁמונת אלפים ככרים וברזל מאה־אלף ככרים׃
1Ch 29:8  והנמצא אתו אבנים נתנו לאוצר בית־יהוה על יד־יחיאל הגרשׁני׃
1Ch 29:9  וישׂמחו העם על־התנדבם כי בלב שׁלם התנדבו ליהוה וגם דויד המלך שׂמח שׂמחה גדולה׃
1Ch 29:10  ויברך דויד את־יהוה לעיני כל־הקהל ויאמר דויד ברוך אתה יהוה אלהי ישׂראל אבינו מעולם ועד־עולם׃
1Ch 29:11  לך יהוה הגדלה והגבורה והתפארת והנצח וההוד כי־כל בשׁמים ובארץ לך יהוה הממלכה והמתנשׂא לכל לראשׁ׃
1Ch 29:12  והעשׁר והכבוד מלפניך ואתה מושׁל בכל ובידך כח וגבורה ובידך לגדל ולחזק לכל׃
1Ch 29:13  ועתה אלהינו מודים אנחנו לך ומהללים לשׁם תפארתך׃
1Ch 29:14  וכי מי אני ומי עמי כי־נעצר כח להתנדב כזאת כי־ממך הכל ומידך נתנו לך׃
1Ch 29:15  כי־גרים אנחנו לפניך ותושׁבים ככל־אבתינו כצל ימינו על־הארץ ואין מקוה׃
1Ch 29:16  יהוה אלהינו כל ההמון הזה אשׁר הכיננו לבנות־לך בית לשׁם קדשׁך מידך היא ולך הכל׃
1Ch 29:17  וידעתי אלהי כי אתה בחן לבב ומישׁרים תרצה אני בישׁר לבבי התנדבתי כל־אלה ועתה עמך הנמצאו־פה ראיתי בשׂמחה להתנדב־לך׃
1Ch 29:18  יהוה אלהי אברהם יצחק וישׂראל אבתינו שׁמרה־זאת לעולם ליצר מחשׁבות לבב עמך והכן לבבם אליך׃
1Ch 29:19  ולשׁלמה בני תן לבב שׁלם לשׁמור מצותיך עדותיך וחקיך ולעשׂות הכל ולבנות הבירה אשׁר־הכינותי׃
1Ch 29:20  ויאמר דויד לכל־הקהל ברכו־נא את־יהוה אלהיכם ויברכו כל־הקהל ליהוה אלהי אבתיהם ויקדו וישׁתחוו ליהוה ולמלך׃
1Ch 29:21  ויזבחו ליהוה זבחים ויעלו עלות ליהוה למחרת היום ההוא פרים אלף אילים אלף כבשׂים אלף ונסכיהם וזבחים לרב לכל־ישׂראל׃
1Ch 29:22  ויאכלו וישׁתו לפני יהוה ביום ההוא בשׂמחה גדולה וימליכו שׁנית לשׁלמה בן־דויד וימשׁחו ליהוה לנגיד ולצדוק לכהן׃
1Ch 29:23  וישׁב שׁלמה על־כסא יהוה למלך תחת־דויד אביו ויצלח וישׁמעו אליו כל־ישׂראל׃
1Ch 29:24  וכל־השׂרים והגברים וגם כל־בני המלך דויד נתנו יד תחת שׁלמה המלך׃
1Ch 29:25  ויגדל יהוה את־שׁלמה למעלה לעיני כל־ישׂראל ויתן עליו הוד מלכות אשׁר לא־היה על־כל־מלך לפניו על־ישׂראל׃
1Ch 29:26  ודויד בן־ישׁי מלך על־כל־ישׂראל׃
1Ch 29:27  והימים אשׁר מלך על־ישׂראל ארבעים שׁנה בחברון מלך שׁבע שׁנים ובירושׁלם מלך שׁלשׁים ושׁלושׁ׃
1Ch 29:28  וימת בשׂיבה טובה שׂבע ימים עשׁר וכבוד וימלך שׁלמה בנו תחתיו׃
1Ch 29:29  ודברי דויד המלך הראשׁנים והאחרנים הנם כתובים על־דברי שׁמואל הראה ועל־דברי נתן הנביא ועל־דברי גד החזה׃
1Ch 29:30  עם כל־מלכותו וגבורתו והעתים אשׁר עברו עליו ועל־ישׂראל ועל כל־ממלכות הארצות׃


\end{document}