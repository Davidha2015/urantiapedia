\begin{document}

\title{דברי הימים ב׳}


\chapter{1}

\par 1 ויתחזק שׁלמה בן־דויד על־מלכותו ויהוה אלהיו עמו ויגדלהו למעלה׃
\par 2 ויאמר שׁלמה לכל־ישׂראל לשׂרי האלפים והמאות ולשׁפטים ולכל נשׂיא לכל־ישׂראל ראשׁי האבות׃
\par 3 וילכו שׁלמה וכל־הקהל עמו לבמה אשׁר בגבעון כי־שׁם היה אהל מועד האלהים אשׁר עשׂה משׁה עבד־יהוה במדבר׃
\par 4 אבל ארון האלהים העלה דויד מקרית יערים בהכין לו דויד כי נטה־לו אהל בירושׁלם׃
\par 5 ומזבח הנחשׁת אשׁר עשׂה בצלאל בן־אורי בן־חור שׂם לפני משׁכן יהוה וידרשׁהו שׁלמה והקהל׃
\par 6 ויעל שׁלמה שׁם על־מזבח הנחשׁת לפני יהוה אשׁר לאהל מועד ויעל עליו עלות אלף׃
\par 7 בלילה ההוא נראה אלהים לשׁלמה ויאמר לו שׁאל מה אתן־לך׃
\par 8 ויאמר שׁלמה לאלהים אתה עשׂית עם־דויד אבי חסד גדול והמלכתני תחתיו׃
\par 9 עתה יהוה אלהים יאמן דברך עם דויד אבי כי אתה המלכתני על־עם רב כעפר הארץ׃
\par 10 עתה חכמה ומדע תן־לי ואצאה לפני העם־הזה ואבואה כי־מי ישׁפט את־עמך הזה הגדול׃
\par 11 ויאמר־אלהים לשׁלמה יען אשׁר היתה זאת עם־לבבך ולא־שׁאלת עשׁר נכסים וכבוד ואת נפשׁ שׂנאיך וגם־ימים רבים לא שׁאלת ותשׁאל־לך חכמה ומדע אשׁר תשׁפוט את־עמי אשׁר המלכתיך עליו׃
\par 12 החכמה והמדע נתון לך ועשׁר ונכסים וכבוד אתן־לך אשׁר לא־היה כן למלכים אשׁר לפניך ואחריך לא יהיה־כן׃
\par 13 ויבא שׁלמה לבמה אשׁר־בגבעון ירושׁלם מלפני אהל מועד וימלך על־ישׂראל׃
\par 14 ויאסף שׁלמה רכב ופרשׁים ויהי־לו אלף וארבע־מאות רכב ושׁנים־עשׂר אלף פרשׁים ויניחם בערי הרכב ועם־המלך בירושׁלם׃
\par 15 ויתן המלך את־הכסף ואת־הזהב בירושׁלם כאבנים ואת הארזים נתן כשׁקמים אשׁר־בשׁפלה לרב׃
\par 16 ומוצא הסוסים אשׁר לשׁלמה ממצרים ומקוא סחרי המלך מקוא יקחו במחיר׃
\par 17 ויעלו ויוציאו ממצרים מרכבה בשׁשׁ מאות כסף וסוס בחמשׁים ומאה וכן לכל־מלכי החתים ומלכי ארם בידם יוציאו׃
\par 18 ויאמר שׁלמה לבנות בית לשׁם יהוה ובית למלכותו׃

\chapter{2}

\par 1 ויספר שׁלמה שׁבעים אלף אישׁ סבל ושׁמונים אלף אישׁ חצב בהר ומנצחים עליהם שׁלשׁת אלפים ושׁשׁ מאות׃
\par 2 וישׁלח שׁלמה אל־חורם מלך־צר לאמר כאשׁר עשׂית עם־דויד אבי ותשׁלח־לו ארזים לבנות־לו בית לשׁבת בו׃
\par 3 הנה אני בונה־בית לשׁם יהוה אלהי להקדישׁ לו להקטיר לפניו קטרת־סמים ומערכת תמיד ועלות לבקר ולערב לשׁבתות ולחדשׁים ולמועדי יהוה אלהינו לעולם זאת על־ישׂראל׃
\par 4 והבית אשׁר־אני בונה גדול כי־גדול אלהינו מכל־האלהים׃
\par 5 ומי יעצר־כח לבנות־לו בית כי השׁמים ושׁמי השׁמים לא יכלכלהו ומי אני אשׁר אבנה־לו בית כי אם־להקטיר לפניו׃
\par 6 ועתה שׁלח־לי אישׁ־חכם לעשׂות בזהב ובכסף ובנחשׁת ובברזל ובארגון וכרמיל ותכלת וידע לפתח פתוחים עם־החכמים אשׁר עמי ביהודה ובירושׁלם אשׁר הכין דויד אבי׃
\par 7 ושׁלח־לי עצי ארזים ברושׁים ואלגומים מהלבנון כי אני ידעתי אשׁר עבדיך יודעים לכרות עצי לבנון והנה עבדי עם־עבדיך׃
\par 8 ולהכין לי עצים לרב כי הבית אשׁר־אני בונה גדול והפלא׃
\par 9 והנה לחטבים לכרתי העצים נתתי חטים מכות לעבדיך כרים עשׂרים אלף ושׂערים כרים עשׂרים אלף ויין בתים עשׂרים אלף ושׁמן בתים עשׂרים אלף׃
\par 10 ויאמר חורם מלך־צר בכתב וישׁלח אל־שׁלמה באהבת יהוה את־עמו נתנך עליהם מלך׃
\par 11 ויאמר חורם ברוך יהוה אלהי ישׂראל אשׁר עשׂה את־השׁמים ואת־הארץ אשׁר נתן לדויד המלך בן חכם יודע שׂכל ובינה אשׁר יבנה־בית ליהוה ובית למלכותו׃
\par 12 ועתה שׁלחתי אישׁ־חכם יודע בינה לחורם אבי׃
\par 13 בן־אשׁה מן־בנות דן ואביו אישׁ־צרי יודע לעשׂות בזהב־ובכסף בנחשׁת בברזל באבנים ובעצים בארגמן בתכלת ובבוץ ובכרמיל ולפתח כל־פתוח ולחשׁב כל־מחשׁבת אשׁר ינתן־לו עם־חכמיך וחכמי אדני דויד אביך׃
\par 14 ועתה החטים והשׂערים השׁמן והיין אשׁר אמר אדני ישׁלח לעבדיו׃
\par 15 ואנחנו נכרת עצים מן־הלבנון ככל־צרכך ונביאם לך רפסדות על־ים יפו ואתה תעלה אתם ירושׁלם׃
\par 16 ויספר שׁלמה כל־האנשׁים הגירים אשׁר בארץ ישׂראל אחרי הספר אשׁר ספרם דויד אביו וימצאו מאה וחמשׁים אלף ושׁלשׁת אלפים ושׁשׁ מאות׃
\par 17 ויעשׂ מהם שׁבעים אלף סבל ושׁמנים אלף חצב בהר ושׁלשׁת אלפים ושׁשׁ מאות מנצחים להעביד את־העם׃

\chapter{3}

\par 1 ויחל שׁלמה לבנות את־בית־יהוה בירושׁלם בהר המוריה אשׁר נראה לדויד אביהו אשׁר הכין במקום דויד בגרן ארנן היבוסי׃
\par 2 ויחל לבנות בחדשׁ השׁני בשׁני בשׁנת ארבע למלכותו׃
\par 3 ואלה הוסד שׁלמה לבנות את־בית האלהים הארך אמות במדה הראשׁונה אמות שׁשׁים ורחב אמות עשׂרים׃
\par 4 והאולם אשׁר על־פני הארך על־פני רחב־הבית אמות עשׂרים והגבה מאה ועשׂרים ויצפהו מפנימה זהב טהור׃
\par 5 ואת הבית הגדול חפה עץ ברושׁים ויחפהו זהב טוב ויעל עליו תמרים ושׁרשׁרות׃
\par 6 ויצף את־הבית אבן יקרה לתפארת והזהב זהב פרוים׃
\par 7 ויחף את־הבית הקרות הספים וקירותיו ודלתותיו זהב ופתח כרובים על־הקירות׃
\par 8 ויעשׂ את־בית־קדשׁ הקדשׁים ארכו על־פני רחב־הבית אמות עשׂרים ורחבו אמות עשׂרים ויחפהו זהב טוב לככרים שׁשׁ מאות׃
\par 9 ומשׁקל למסמרות לשׁקלים חמשׁים זהב והעליות חפה זהב׃
\par 10 ויעשׂ בבית־קדשׁ הקדשׁים כרובים שׁנים מעשׂה צעצעים ויצפו אתם זהב׃
\par 11 וכנפי הכרובים ארכם אמות עשׂרים כנף האחד לאמות חמשׁ מגעת לקיר הבית והכנף האחרת אמות חמשׁ מגיע לכנף הכרוב האחר׃
\par 12 וכנף הכרוב האחד אמות חמשׁ מגיע לקיר הבית והכנף האחרת אמות חמשׁ דבקה לכנף הכרוב האחר׃
\par 13 כנפי הכרובים האלה פרשׂים אמות עשׂרים והם עמדים על־רגליהם ופניהם לבית׃
\par 14 ויעשׂ את־הפרכת תכלת וארגמן וכרמיל ובוץ ויעל עליו כרובים׃
\par 15 ויעשׂ לפני הבית עמודים שׁנים אמות שׁלשׁים וחמשׁ ארך והצפת אשׁר־על־ראשׁו אמות חמשׁ׃
\par 16 ויעשׂ שׁרשׁרות בדביר ויתן על־ראשׁ העמדים ויעשׂ רמונים מאה ויתן בשׁרשׁרות׃
\par 17 ויקם את־העמודים על־פני ההיכל אחד מימין ואחד מהשׂמאול ויקרא שׁם־הימיני יכין ושׁם השׂמאלי בעז׃

\chapter{4}

\par 1 ויעשׂ מזבח נחשׁת עשׂרים אמה ארכו ועשׂרים אמה רחבו ועשׂר אמות קומתו׃
\par 2 ויעשׂ את־הים מוצק עשׂר באמה משׂפתו אל־שׂפתו עגול סביב וחמשׁ באמה קומתו וקו שׁלשׁים באמה יסב אתו סביב׃
\par 3 ודמות בקרים תחת לו סביב סביב סובבים אתו עשׂר באמה מקיפים את־הים סביב שׁנים טורים הבקר יצוקים במצקתו׃
\par 4 עומד על־שׁנים עשׂר בקר שׁלשׁה פנים צפונה ושׁלושׁה פנים ימה ושׁלשׁה פנים נגבה ושׁלשׁה פנים מזרחה והים עליהם מלמעלה וכל־אחריהם ביתה׃
\par 5 ועביו טפח ושׂפתו כמעשׂה שׂפת־כוס פרח שׁושׁנה מחזיק בתים שׁלשׁת אלפים יכיל׃
\par 6 ויעשׂ כיורים עשׂרה ויתן חמשׁה מימין וחמשׁה משׂמאול לרחצה בהם את־מעשׂה העולה ידיחו בם והים לרחצה לכהנים בו׃
\par 7 ויעשׂ את־מנרות הזהב עשׂר כמשׁפטם ויתן בהיכל חמשׁ מימין וחמשׁ משׂמאול׃
\par 8 ויעשׂ שׁלחנות עשׂרה וינח בהיכל חמשׁה מימין וחמשׁה משׂמאול ויעשׂ מזרקי זהב מאה׃
\par 9 ויעשׂ חצר הכהנים והעזרה הגדולה ודלתות לעזרה ודלתותיהם צפה נחשׁת׃
\par 10 ואת־הים נתן מכתף הימנית קדמה ממול נגבה׃
\par 11 ויעשׂ חורם את־הסירות ואת־היעים ואת־המזרקות ויכל חירם לעשׂות את־המלאכה אשׁר עשׂה למלך שׁלמה בבית האלהים׃
\par 12 עמודים שׁנים והגלות והכתרות על־ראשׁ העמודים שׁתים והשׂבכות שׁתים לכסות את־שׁתי גלות הכתרות אשׁר על־ראשׁ העמודים׃
\par 13 ואת־הרמונים ארבע מאות לשׁתי השׂבכות שׁנים טורים רמונים לשׂבכה האחת לכסות את־שׁתי גלות הכתרות אשׁר על־פני העמודים׃
\par 14 ואת־המכנות עשׂה ואת־הכירות עשׂה על־המכנות׃
\par 15 את־הים אחד ואת־הבקר שׁנים־עשׂר תחתיו׃
\par 16 ואת־הסירות ואת־היעים ואת־המזלגות ואת־כל־כליהם עשׂה חורם אביו למלך שׁלמה לבית יהוה נחשׁת מרוק׃
\par 17 בככר הירדן יצקם המלך בעבי האדמה בין סכות ובין צרדתה׃
\par 18 ויעשׂ שׁלמה כל־הכלים האלה לרב מאד כי לא נחקר משׁקל הנחשׁת׃
\par 19 ויעשׂ שׁלמה את כל־הכלים אשׁר בית האלהים ואת מזבח הזהב ואת־השׁלחנות ועליהם לחם הפנים׃
\par 20 ואת־המנרות ונרתיהם לבערם כמשׁפט לפני הדביר זהב סגור׃
\par 21 והפרח והנרות והמלקחים זהב הוא מכלות זהב׃
\par 22 והמזמרות והמזרקות והכפות והמחתות זהב סגור ופתח הבית דלתותיו הפנימיות לקדשׁ הקדשׁים ודלתי הבית להיכל זהב׃

\chapter{5}

\par 1 ותשׁלם כל־המלאכה אשׁר־עשׂה שׁלמה לבית יהוה ויבא שׁלמה את־קדשׁי דויד אביו ואת־הכסף ואת־הזהב ואת־כל־הכלים נתן באצרות בית האלהים׃
\par 2 אז יקהיל שׁלמה את־זקני ישׂראל ואת־כל־ראשׁי המטות נשׂיאי האבות לבני ישׂראל אל־ירושׁלם להעלות את־ארון ברית־יהוה מעיר דויד היא ציון׃
\par 3 ויקהלו אל־המלך כל־אישׁ ישׂראל בחג הוא החדשׁ השׁבעי׃
\par 4 ויבאו כל זקני ישׂראל וישׂאו הלוים את־הארון׃
\par 5 ויעלו את־הארון ואת־אהל מועד ואת־כל־כלי הקדשׁ אשׁר באהל העלו אתם הכהנים הלוים׃
\par 6 והמלך שׁלמה וכל־עדת ישׂראל הנועדים עליו לפני הארון מזבחים צאן ובקר אשׁר לא־יספרו ולא ימנו מרב׃
\par 7 ויביאו הכהנים את־ארון ברית־יהוה אל־מקומו אל־דביר הבית אל־קדשׁ הקדשׁים אל־תחת כנפי הכרובים׃
\par 8 ויהיו הכרובים פרשׂים כנפים על־מקום הארון ויכסו הכרובים על־הארון ועל־בדיו מלמעלה׃
\par 9 ויאריכו הבדים ויראו ראשׁי הבדים מן־הארון על־פני הדביר ולא יראו החוצה ויהי־שׁם עד היום הזה׃
\par 10 אין בארון רק שׁני הלחות אשׁר־נתן משׁה בחרב אשׁר כרת יהוה עם־בני ישׂראל בצאתם ממצרים׃
\par 11 ויהי בצאת הכהנים מן־הקדשׁ כי כל־הכהנים הנמצאים התקדשׁו אין לשׁמור למחלקות׃
\par 12 והלוים המשׁררים לכלם לאסף להימן לידתון ולבניהם ולאחיהם מלבשׁים בוץ במצלתים ובנבלים וכנרות עמדים מזרח למזבח ועמהם כהנים למאה ועשׂרים מחצררים בחצצרות׃
\par 13 ויהי כאחד למחצצרים ולמשׁררים להשׁמיע קול־אחד להלל ולהדות ליהוה וכהרים קול בחצצרות ובמצלתים ובכלי השׁיר ובהלל ליהוה כי טוב כי לעולם חסדו והבית מלא ענן בית יהוה׃
\par 14 ולא־יכלו הכהנים לעמוד לשׁרת מפני הענן כי־מלא כבוד־יהוה את־בית האלהים׃

\chapter{6}

\par 1 אז אמר שׁלמה יהוה אמר לשׁכון בערפל׃
\par 2 ואני בניתי בית־זבל לך ומכון לשׁבתך עולמים׃
\par 3 ויסב המלך את־פניו ויברך את כל־קהל ישׂראל וכל־קהל ישׂראל עומד׃
\par 4 ויאמר ברוך יהוה אלהי ישׂראל אשׁר דבר בפיו את דויד אבי ובידיו מלא לאמר׃
\par 5 מן־היום אשׁר הוצאתי את־עמי מארץ מצרים לא־בחרתי בעיר מכל שׁבטי ישׂראל לבנות בית להיות שׁמי שׁם ולא־בחרתי באישׁ להיות נגיד על־עמי ישׂראל׃
\par 6 ואבחר בירושׁלם להיות שׁמי שׁם ואבחר בדויד להיות על־עמי ישׂראל׃
\par 7 ויהי עם־לבב דויד אבי לבנות בית לשׁם יהוה אלהי ישׂראל׃
\par 8 ויאמר יהוה אל־דויד אבי יען אשׁר היה עם־לבבך לבנות בית לשׁמי הטיבות כי היה עם־לבבך׃
\par 9 רק אתה לא תבנה הבית כי בנך היוצא מחלציך הוא־יבנה הבית לשׁמי׃
\par 10 ויקם יהוה את־דברו אשׁר דבר ואקום תחת דויד אבי ואשׁב על־כסא ישׂראל כאשׁר דבר יהוה ואבנה הבית לשׁם יהוה אלהי ישׂראל׃
\par 11 ואשׂים שׁם את־הארון אשׁר־שׁם ברית יהוה אשׁר כרת עם־בני ישׂראל׃
\par 12 ויעמד לפני מזבח יהוה נגד כל־קהל ישׂראל ויפרשׂ כפיו׃
\par 13 כי־עשׂה שׁלמה כיור נחשׁת ויתנהו בתוך העזרה חמשׁ אמות ארכו וחמשׁ אמות רחבו ואמות שׁלושׁ קומתו ויעמד עליו ויברך על־ברכיו נגד כל־קהל ישׂראל ויפרשׂ כפיו השׁמימה׃
\par 14 ויאמר יהוה אלהי ישׂראל אין־כמוך אלהים בשׁמים ובארץ שׁמר הברית והחסד לעבדיך ההלכים לפניך בכל־לבם׃
\par 15 אשׁר שׁמרת לעבדך דויד אבי את אשׁר־דברת לו ותדבר בפיך ובידך מלאת כיום הזה׃
\par 16 ועתה יהוה אלהי ישׂראל שׁמר לעבדך דויד אבי את אשׁר דברת לו לאמר לא־יכרת לך אישׁ מלפני יושׁב על־כסא ישׂראל רק אם־ישׁמרו בניך את־דרכם ללכת בתורתי כאשׁר הלכת לפני׃
\par 17 ועתה יהוה אלהי ישׂראל יאמן דברך אשׁר דברת לעבדך לדויד׃
\par 18 כי האמנם ישׁב אלהים את־האדם על־הארץ הנה שׁמים ושׁמי השׁמים לא יכלכלוך אף כי־הבית הזה אשׁר בניתי׃
\par 19 ופנית אל־תפלת עבדך ואל־תחנתו יהוה אלהי לשׁמע אל־הרנה ואל־התפלה אשׁר עבדך מתפלל לפניך׃
\par 20 להיות עיניך פתחות אל־הבית הזה יומם ולילה אל־המקום אשׁר אמרת לשׂום שׁמך שׁם לשׁמוע אל־התפלה אשׁר יתפלל עבדך אל־המקום הזה׃
\par 21 ושׁמעת אל־תחנוני עבדך ועמך ישׂראל אשׁר יתפללו אל־המקום הזה ואתה תשׁמע ממקום שׁבתך מן־השׁמים ושׁמעת וסלחת׃
\par 22 אם־יחטא אישׁ לרעהו ונשׁא־בו אלה להאלתו ובא אלה לפני מזבחך בבית הזה׃
\par 23 ואתה תשׁמע מן־השׁמים ועשׂית ושׁפטת את־עבדיך להשׁיב לרשׁע לתת דרכו בראשׁו ולהצדיק צדיק לתת לו כצדקתו׃
\par 24 ואם־ינגף עמך ישׂראל לפני אויב כי יחטאו־לך ושׁבו והודו את־שׁמך והתפללו והתחננו לפניך בבית הזה׃
\par 25 ואתה תשׁמע מן־השׁמים וסלחת לחטאת עמך ישׂראל והשׁיבותם אל־האדמה אשׁר־נתתה להם ולאבתיהם׃
\par 26 בהעצר השׁמים ולא־יהיה מטר כי יחטאו־לך והתפללו אל־המקום הזה והודו את־שׁמך מחטאתם ישׁובון כי תענם׃
\par 27 ואתה תשׁמע השׁמים וסלחת לחטאת עבדיך ועמך ישׂראל כי תורם אל־הדרך הטובה אשׁר ילכו־בה ונתתה מטר על־ארצך אשׁר־נתתה לעמך לנחלה׃
\par 28 רעב כי־יהיה בארץ דבר כי־יהיה שׁדפון וירקון ארבה וחסיל כי יהיה כי יצר־לו אויביו בארץ שׁעריו כל־נגע וכל־מחלה׃
\par 29 כל־תפלה כל־תחנה אשׁר יהיה לכל־האדם ולכל עמך ישׂראל אשׁר ידעו אישׁ נגעו ומכאבו ופרשׂ כפיו אל־הבית הזה׃
\par 30 ואתה תשׁמע מן־השׁמים מכון שׁבתך וסלחת ונתתה לאישׁ ככל־דרכיו אשׁר תדע את־לבבו כי אתה לבדך ידעת את־לבב בני האדם׃
\par 31 למען ייראוך ללכת בדרכיך כל־הימים אשׁר־הם חיים על־פני האדמה אשׁר נתתה לאבתינו׃
\par 32 וגם אל־הנכרי אשׁר לא מעמך ישׂראל הוא ובא מארץ רחוקה למען שׁמך הגדול וידך החזקה וזרועך הנטויה ובאו והתפללו אל־הבית הזה׃
\par 33 ואתה תשׁמע מן־השׁמים ממכון שׁבתך ועשׂית ככל אשׁר־יקרא אליך הנכרי למען ידעו כל־עמי הארץ את־שׁמך וליראה אתך כעמך ישׂראל ולדעת כי־שׁמך נקרא על־הבית הזה אשׁר בניתי׃
\par 34 כי־יצא עמך למלחמה על־אויביו בדרך אשׁר תשׁלחם והתפללו אליך דרך העיר הזאת אשׁר בחרת בה והבית אשׁר־בניתי לשׁמך׃
\par 35 ושׁמעת מן־השׁמים את־תפלתם ואת־תחנתם ועשׂית משׁפטם׃
\par 36 כי יחטאו־לך כי אין אדם אשׁר לא־יחטא ואנפת בם ונתתם לפני אויב ושׁבום שׁוביהם אל־ארץ רחוקה או קרובה׃
\par 37 והשׁיבו אל־לבבם בארץ אשׁר נשׁבו־שׁם ושׁבו והתחננו אליך בארץ שׁבים לאמר חטאנו העוינו ורשׁענו׃
\par 38 ושׁבו אליך בכל־לבם ובכל־נפשׁם בארץ שׁבים אשׁר־שׁבו אתם והתפללו דרך ארצם אשׁר נתתה לאבותם והעיר אשׁר בחרת ולבית אשׁר־בניתי לשׁמך׃
\par 39 ושׁמעת מן־השׁמים ממכון שׁבתך את־תפלתם ואת־תחנתיהם ועשׂית משׁפטם וסלחת לעמך אשׁר חטאו־לך׃
\par 40 עתה אלהי יהיו־נא עיניך פתחות ואזניך קשׁבות לתפלת המקום הזה׃
\par 41 ועתה קומה יהוה אלהים לנוחך אתה וארון עזך כהניך יהוה אלהים ילבשׁו תשׁועה וחסידיך ישׂמחו בטוב׃
\par 42 יהוה אלהים אל־תשׁב פני משׁיחיך זכרה לחסדי דויד עבדך׃

\chapter{7}

\par 1 וככלות שׁלמה להתפלל והאשׁ ירדה מהשׁמים ותאכל העלה והזבחים וכבוד יהוה מלא את־הבית׃
\par 2 ולא יכלו הכהנים לבוא אל־בית יהוה כי־מלא כבוד־יהוה את־בית יהוה׃
\par 3 וכל בני ישׂראל ראים ברדת האשׁ וכבוד יהוה על־הבית ויכרעו אפים ארצה על־הרצפה וישׁתחוו והודות ליהוה כי טוב כי לעולם חסדו׃
\par 4 והמלך וכל־העם זבחים זבח לפני יהוה׃
\par 5 ויזבח המלך שׁלמה את־זבח הבקר עשׂרים ושׁנים אלף וצאן מאה ועשׂרים אלף ויחנכו את־בית האלהים המלך וכל־העם׃
\par 6 והכהנים על־משׁמרותם עמדים והלוים בכלי־שׁיר יהוה אשׁר עשׂה דויד המלך להדות ליהוה כי־לעולם חסדו בהלל דויד בידם והכהנים מחצצרים נגדם וכל־ישׂראל עמדים׃
\par 7 ויקדשׁ שׁלמה את־תוך החצר אשׁר לפני בית־יהוה כי־עשׂה שׁם העלות ואת חלבי השׁלמים כי־מזבח הנחשׁת אשׁר עשׂה שׁלמה לא יכול להכיל את־העלה ואת־המנחה ואת־החלבים׃
\par 8 ויעשׂ שׁלמה את־החג בעת ההיא שׁבעת ימים וכל־ישׂראל עמו קהל גדול מאד מלבוא חמת עד־נחל מצרים׃
\par 9 ויעשׂו ביום השׁמיני עצרת כי חנכת המזבח עשׂו שׁבעת ימים והחג שׁבעת ימים׃
\par 10 וביום עשׂרים ושׁלשׁה לחדשׁ השׁביעי שׁלח את־העם לאהליהם שׂמחים וטובי לב על־הטובה אשׁר עשׂה יהוה לדויד ולשׁלמה ולישׂראל עמו׃
\par 11 ויכל שׁלמה את־בית יהוה ואת־בית המלך ואת כל־הבא על־לב שׁלמה לעשׂות בבית־יהוה ובביתו הצליח׃
\par 12 וירא יהוה אל־שׁלמה בלילה ויאמר לו שׁמעתי את־תפלתך ובחרתי במקום הזה לי לבית זבח׃
\par 13 הן אעצר השׁמים ולא־יהיה מטר והן־אצוה על־חגב לאכול הארץ ואם־אשׁלח דבר בעמי׃
\par 14 ויכנעו עמי אשׁר נקרא־שׁמי עליהם ויתפללו ויבקשׁו פני וישׁבו מדרכיהם הרעים ואני אשׁמע מן־השׁמים ואסלח לחטאתם וארפא את־ארצם׃
\par 15 עתה עיני יהיו פתחות ואזני קשׁבות לתפלת המקום הזה׃
\par 16 ועתה בחרתי והקדשׁתי את־הבית הזה להיות־שׁמי שׁם עד־עולם והיו עיני ולבי שׁם כל־הימים׃
\par 17 ואתה אם־תלך לפני כאשׁר הלך דויד אביך ולעשׂות ככל אשׁר צויתיך וחקי ומשׁפטי תשׁמור׃
\par 18 והקימותי את כסא מלכותך כאשׁר כרתי לדויד אביך לאמר לא־יכרת לך אישׁ מושׁל בישׂראל׃
\par 19 ואם־תשׁובון אתם ועזבתם חקותי ומצותי אשׁר נתתי לפניכם והלכתם ועבדתם אלהים אחרים והשׁתחויתם להם׃
\par 20 ונתשׁתים מעל אדמתי אשׁר נתתי להם ואת־הבית הזה אשׁר הקדשׁתי לשׁמי אשׁליך מעל פני ואתננו למשׁל ולשׁנינה בכל־העמים׃
\par 21 והבית הזה אשׁר היה עליון לכל־עבר עליו ישׁם ואמר במה עשׂה יהוה ככה לארץ הזאת ולבית הזה׃
\par 22 ואמרו על אשׁר עזבו את־יהוה אלהי אבתיהם אשׁר הוציאם מארץ מצרים ויחזיקו באלהים אחרים וישׁתחוו להם ויעבדום על־כן הביא עליהם את כל־הרעה הזאת׃

\chapter{8}

\par 1 ויהי מקץ עשׂרים שׁנה אשׁר בנה שׁלמה את־בית יהוה ואת־ביתו׃
\par 2 והערים אשׁר נתן חורם לשׁלמה בנה שׁלמה אתם ויושׁב שׁם את־בני ישׂראל׃
\par 3 וילך שׁלמה חמת צובה ויחזק עליה׃
\par 4 ויבן את־תדמר במדבר ואת כל־ערי המסכנות אשׁר בנה בחמת׃
\par 5 ויבן את־בית חורון העליון ואת־בית חורון התחתון ערי מצור חומות דלתים ובריח׃
\par 6 ואת־בעלת ואת כל־ערי המסכנות אשׁר היו לשׁלמה ואת כל־ערי הרכב ואת ערי הפרשׁים ואת כל־חשׁק שׁלמה אשׁר חשׁק לבנות בירושׁלם ובלבנון ובכל ארץ ממשׁלתו׃
\par 7 כל־העם הנותר מן־החתי והאמרי והפרזי והחוי והיבוסי אשׁר לא מישׂראל המה׃
\par 8 מן־בניהם אשׁר נותרו אחריהם בארץ אשׁר לא־כלום בני ישׂראל ויעלם שׁלמה למס עד היום הזה׃
\par 9 ומן־בני ישׂראל אשׁר לא־נתן שׁלמה לעבדים למלאכתו כי־המה אנשׁי מלחמה ושׂרי שׁלישׁיו ושׂרי רכבו ופרשׁיו׃
\par 10 ואלה שׂרי הנציבים אשׁר־למלך שׁלמה חמשׁים ומאתים הרדים בעם׃
\par 11 ואת־בת־פרעה העלה שׁלמה מעיר דויד לבית אשׁר בנה־לה כי אמר לא־תשׁב אשׁה לי בבית דויד מלך־ישׂראל כי־קדשׁ המה אשׁר־באה אליהם ארון יהוה׃
\par 12 אז העלה שׁלמה עלות ליהוה על מזבח יהוה אשׁר בנה לפני האולם׃
\par 13 ובדבר־יום ביום להעלות כמצות משׁה לשׁבתות ולחדשׁים ולמועדות שׁלושׁ פעמים בשׁנה בחג המצות ובחג השׁבעות ובחג הסכות׃
\par 14 ויעמד כמשׁפט דויד־אביו את־מחלקות הכהנים על־עבדתם והלוים על־משׁמרותם להלל ולשׁרת נגד הכהנים לדבר־יום ביומו והשׁוערים במחלקותם לשׁער ושׁער כי כן מצות דויד אישׁ־האלהים׃
\par 15 ולא סרו מצות המלך על־הכהנים והלוים לכל־דבר ולאצרות׃
\par 16 ותכן כל־מלאכת שׁלמה עד־היום מוסד בית־יהוה ועד־כלתו שׁלם בית יהוה׃
\par 17 אז הלך שׁלמה לעציון־גבר ואל־אילות על־שׂפת הים בארץ אדום׃
\par 18 וישׁלח־לו חורם ביד־עבדיו אוניות ועבדים יודעי ים ויבאו עם־עבדי שׁלמה אופירה ויקחו משׁם ארבע־מאות וחמשׁים ככר זהב ויביאו אל־המלך שׁלמה׃

\chapter{9}

\par 1 ומלכת־שׁבא שׁמעה את־שׁמע שׁלמה ותבוא לנסות את־שׁלמה בחידות בירושׁלם בחיל כבד מאד וגמלים נשׂאים בשׂמים וזהב לרב ואבן יקרה ותבוא אל־שׁלמה ותדבר עמו את כל־אשׁר היה עם־לבבה׃
\par 2 ויגד־לה שׁלמה את־כל־דבריה ולא־נעלם דבר משׁלמה אשׁר לא הגיד לה׃
\par 3 ותרא מלכת־שׁבא את חכמת שׁלמה והבית אשׁר בנה׃
\par 4 ומאכל שׁלחנו ומושׁב עבדיו ומעמד משׁרתיו ומלבושׁיהם ומשׁקיו ומלבושׁיהם ועליתו אשׁר יעלה בית יהוה ולא־היה עוד בה רוח׃
\par 5 ותאמר אל־המלך אמת הדבר אשׁר שׁמעתי בארצי על־דבריך ועל־חכמתך׃
\par 6 ולא־האמנתי לדבריהם עד אשׁר־באתי ותראינה עיני והנה לא הגד־לי חצי מרבית חכמתך יספת על־השׁמועה אשׁר שׁמעתי׃
\par 7 אשׁרי אנשׁיך ואשׁרי עבדיך אלה העמדים לפניך תמיד ושׁמעים את־חכמתך׃
\par 8 יהי יהוה אלהיך ברוך אשׁר חפץ בך לתתך על־כסאו למלך ליהוה אלהיך באהבת אלהיך את־ישׂראל להעמידו לעולם ויתנך עליהם למלך לעשׂות משׁפט וצדקה׃
\par 9 ותתן למלך מאה ועשׂרים ככר זהב ובשׂמים לרב מאד ואבן יקרה ולא היה כבשׂם ההוא אשׁר־נתנה מלכת־שׁבא למלך שׁלמה׃
\par 10 וגם־עבדי חירם ועבדי שׁלמה אשׁר־הביאו זהב מאופיר הביאו עצי אלגומים ואבן יקרה׃
\par 11 ויעשׂ המלך את־עצי האלגומים מסלות לבית־יהוה ולבית המלך וכנרות ונבלים לשׁרים ולא־נראו כהם לפנים בארץ יהודה׃
\par 12 והמלך שׁלמה נתן למלכת־שׁבא את־כל־חפצה אשׁר שׁאלה מלבד אשׁר־הביאה אל־המלך ותהפך ותלך לארצה היא ועבדיה׃
\par 13 ויהי משׁקל הזהב אשׁר־בא לשׁלמה בשׁנה אחת שׁשׁ מאות ושׁשׁים ושׁשׁ ככרי זהב׃
\par 14 לבד מאנשׁי התרים והסחרים מביאים וכל־מלכי ערב ופחות הארץ מביאים זהב וכסף לשׁלמה׃
\par 15 ויעשׂ המלך שׁלמה מאתים צנה זהב שׁחוט שׁשׁ מאות זהב שׁחוט יעלה על־הצנה האחת׃
\par 16 ושׁלשׁ־מאות מגנים זהב שׁחוט שׁלשׁ מאות זהב יעלה על־המגן האחת ויתנם המלך בבית יער הלבנון׃
\par 17 ויעשׂ המלך כסא־שׁן גדול ויצפהו זהב טהור׃
\par 18 ושׁשׁ מעלות לכסא וכבשׁ בזהב לכסא מאחזים וידות מזה ומזה על־מקום השׁבת ושׁנים אריות עמדים אצל הידות׃
\par 19 ושׁנים עשׂר אריות עמדים שׁם על־שׁשׁ המעלות מזה ומזה לא־נעשׂה כן לכל־ממלכה׃
\par 20 וכל כלי משׁקה המלך שׁלמה זהב וכל כלי בית־יער הלבנון זהב סגור אין כסף נחשׁב בימי שׁלמה למאומה׃
\par 21 כי־אניות למלך הלכות תרשׁישׁ עם עבדי חורם אחת לשׁלושׁ שׁנים תבואנה אניות תרשׁישׁ נשׂאות זהב וכסף שׁנהבים וקופים ותוכיים׃
\par 22 ויגדל המלך שׁלמה מכל מלכי הארץ לעשׁר וחכמה׃
\par 23 וכל מלכי הארץ מבקשׁים את־פני שׁלמה לשׁמע את־חכמתו אשׁר־נתן האלהים בלבו׃
\par 24 והם מביאים אישׁ מנחתו כלי כסף וכלי זהב ושׂלמות נשׁק ובשׂמים סוסים ופרדים דבר־שׁנה בשׁנה׃
\par 25 ויהי לשׁלמה ארבעת אלפים אריות סוסים ומרכבות ושׁנים־עשׂר אלף פרשׁים ויניחם בערי הרכב ועם־המלך בירושׁלם׃
\par 26 ויהי מושׁל בכל־המלכים מן־הנהר ועד־ארץ פלשׁתים ועד גבול מצרים׃
\par 27 ויתן המלך את־הכסף בירושׁלם כאבנים ואת הארזים נתן כשׁקמים אשׁר־בשׁפלה לרב׃
\par 28 ומוציאים סוסים ממצרים לשׁלמה ומכל־הארצות׃
\par 29 ושׁאר דברי שׁלמה הראשׁנים והאחרונים הלא־הם כתובים על־דברי נתן הנביא ועל־נבואת אחיה השׁילוני ובחזות יעדי החזה על־ירבעם בן־נבט׃
\par 30 וימלך שׁלמה בירושׁלם על־כל־ישׂראל ארבעים שׁנה׃
\par 31 וישׁכב שׁלמה עם־אבתיו ויקברהו בעיר דויד אביו וימלך רחבעם בנו תחתיו׃

\chapter{10}

\par 1 וילך רחבעם שׁכמה כי שׁכם באו כל־ישׂראל להמליך אתו׃
\par 2 ויהי כשׁמע ירבעם בן־נבט והוא במצרים אשׁר ברח מפני שׁלמה המלך וישׁב ירבעם ממצרים׃
\par 3 וישׁלחו ויקראו־לו ויבא ירבעם וכל־ישׂראל וידברו אל־רחבעם לאמר׃
\par 4 אביך הקשׁה את־עלנו ועתה הקל מעבדת אביך הקשׁה ומעלו הכבד אשׁר־נתן עלינו ונעבדך׃
\par 5 ויאמר אלהם עוד שׁלשׁת ימים ושׁובו אלי וילך העם׃
\par 6 ויועץ המלך רחבעם את־הזקנים אשׁר־היו עמדים לפני שׁלמה אביו בהיתו חי לאמר איך אתם נועצים להשׁיב לעם־הזה דבר׃
\par 7 וידברו אליו לאמר אם־תהיה לטוב להעם הזה ורציתם ודברת אלהם דברים טובים והיו לך עבדים כל־הימים׃
\par 8 ויעזב את־עצת הזקנים אשׁר יעצהו ויועץ את־הילדים אשׁר גדלו אתו העמדים לפניו׃
\par 9 ויאמר אלהם מה אתם נועצים ונשׁיב דבר את־העם הזה אשׁר דברו אלי לאמר הקל מן־העל אשׁר־נתן אביך עלינו׃
\par 10 וידברו אתו הילדים אשׁר גדלו אתו לאמר כה־תאמר לעם אשׁר־דברו אליך לאמר אביך הכביד את־עלנו ואתה הקל מעלינו כה תאמר אלהם קטני עבה ממתני אבי׃
\par 11 ועתה אבי העמיס עליכם על כבד ואני אסיף על־עלכם אבי יסר אתכם בשׁוטים ואני בעקרבים׃
\par 12 ויבא ירבעם וכל־העם אל־רחבעם ביום השׁלשׁי כאשׁר דבר המלך לאמר שׁובו אלי ביום השׁלשׁי׃
\par 13 ויענם המלך קשׁה ויעזב המלך רחבעם את עצת הזקנים׃
\par 14 וידבר אלהם כעצת הילדים לאמר אכביד את־עלכם ואני אסיף עליו אבי יסר אתכם בשׁוטים ואני בעקרבים׃
\par 15 ולא־שׁמע המלך אל־העם כי־היתה נסבה מעם האלהים למען הקים יהוה את־דברו אשׁר דבר ביד אחיהו השׁלוני אל־ירבעם בן־נבט׃
\par 16 וכל־ישׂראל כי לא־שׁמע המלך להם וישׁיבו העם את־המלך לאמר מה־לנו חלק בדויד ולא־נחלה בבן־ישׁי אישׁ לאהליך ישׂראל עתה ראה ביתך דויד וילך כל־ישׂראל לאהליו׃
\par 17 ובני ישׂראל הישׁבים בערי יהודה וימלך עליהם רחבעם׃
\par 18 וישׁלח המלך רחבעם את־הדרם אשׁר על־המס וירגמו־בו בני־ישׂראל אבן וימת והמלך רחבעם התאמץ לעלות במרכבה לנוס ירושׁלם׃
\par 19 ויפשׁעו ישׂראל בבית דויד עד היום הזה׃

\chapter{11}

\par 1 ויבא רחבעם ירושׁלם ויקהל את־בית יהודה ובנימן מאה ושׁמונים אלף בחור עשׂה מלחמה להלחם עם־ישׂראל להשׁיב את־הממלכה לרחבעם׃
\par 2 ויהי דבר־יהוה אל־שׁמעיהו אישׁ־האלהים לאמר׃
\par 3 אמר אל־רחבעם בן־שׁלמה מלך יהודה ואל כל־ישׂראל ביהודה ובנימן לאמר׃
\par 4 כה אמר יהוה לא־תעלו ולא־תלחמו עם־אחיכם שׁובו אישׁ לביתו כי מאתי נהיה הדבר הזה וישׁמעו את־דברי יהוה וישׁבו מלכת אל־ירבעם׃
\par 5 וישׁב רחבעם בירושׁלם ויבן ערים למצור ביהודה׃
\par 6 ויבן את־בית־לחם ואת־עיטם ואת־תקוע׃
\par 7 ואת־בית־צור ואת־שׂוכו ואת־עדלם׃
\par 8 ואת־גת ואת־מרשׁה ואת־זיף׃
\par 9 ואת־אדורים ואת־לכישׁ ואת־עזקה׃
\par 10 ואת־צרעה ואת־אילון ואת־חברון אשׁר ביהודה ובבנימן ערי מצרות׃
\par 11 ויחזק את־המצרות ויתן בהם נגידים ואצרות מאכל ושׁמן ויין׃
\par 12 ובכל־עיר ועיר צנות ורמחים ויחזקם להרבה מאד ויהי־לו יהודה ובנימן׃
\par 13 והכהנים והלוים אשׁר בכל־ישׂראל התיצבו עליו מכל־גבולם׃
\par 14 כי־עזבו הלוים את־מגרשׁיהם ואחזתם וילכו ליהודה ולירושׁלם כי־הזניחם ירבעם ובניו מכהן ליהוה׃
\par 15 ויעמד־לו כהנים לבמות ולשׂעירים ולעגלים אשׁר עשׂה׃
\par 16 ואחריהם מכל שׁבטי ישׂראל הנתנים את־לבבם לבקשׁ את־יהוה אלהי ישׂראל באו ירושׁלם לזבוח ליהוה אלהי אבותיהם׃
\par 17 ויחזקו את־מלכות יהודה ויאמצו את־רחבעם בן־שׁלמה לשׁנים שׁלושׁ כי הלכו בדרך דויד ושׁלמה לשׁנים שׁלושׁ׃
\par 18 ויקח־לו רחבעם אשׁה את־מחלת בן־ירימות בן־דויד אביהיל בת־אליאב בן־ישׁי׃
\par 19 ותלד לו בנים את־יעושׁ ואת־שׁמריה ואת־זהם׃
\par 20 ואחריה לקח את־מעכה בת־אבשׁלום ותלד לו את־אביה ואת־עתי ואת־זיזא ואת־שׁלמית׃
\par 21 ויאהב רחבעם את־מעכה בת־אבשׁלום מכל־נשׁיו ופילגשׁיו כי נשׁים שׁמונה־עשׂרה נשׂא ופילגשׁים שׁשׁים ויולד עשׂרים ושׁמונה בנים ושׁשׁים בנות׃
\par 22 ויעמד לראשׁ רחבעם את־אביה בן־מעכה לנגיד באחיו כי להמליכו׃
\par 23 ויבן ויפרץ מכל־בניו לכל־ארצות יהודה ובנימן לכל ערי המצרות ויתן להם המזון לרב וישׁאל המון נשׁים׃

\chapter{12}

\par 1 ויהי כהכין מלכות רחבעם וכחזקתו עזב את־תורת יהוה וכל־ישׂראל עמו׃
\par 2 ויהי בשׁנה החמישׁית למלך רחבעם עלה שׁישׁק מלך־מצרים על־ירושׁלם כי מעלו ביהוה׃
\par 3 באלף ומאתים רכב ובשׁשׁים אלף פרשׁים ואין מספר לעם אשׁר־באו עמו ממצרים לובים סכיים וכושׁים׃
\par 4 וילכד את־ערי המצרות אשׁר ליהודה ויבא עד־ירושׁלם׃
\par 5 ושׁמעיה הנביא בא אל־רחבעם ושׂרי יהודה אשׁר־נאספו אל־ירושׁלם מפני שׁישׁק ויאמר להם כה־אמר יהוה אתם עזבתם אתי ואף־אני עזבתי אתכם ביד־שׁישׁק׃
\par 6 ויכנעו שׂרי־ישׂראל והמלך ויאמרו צדיק יהוה׃
\par 7 ובראות יהוה כי נכנעו היה דבר־יהוה אל־שׁמעיה לאמר נכנעו לא אשׁחיתם ונתתי להם כמעט לפליטה ולא־תתך חמתי בירושׁלם ביד־שׁישׁק׃
\par 8 כי יהיו־לו לעבדים וידעו עבודתי ועבודת ממלכות הארצות׃
\par 9 ויעל שׁישׁק מלך־מצרים על־ירושׁלם ויקח את־אצרות בית־יהוה ואת־אצרות בית המלך את־הכל לקח ויקח את־מגני הזהב אשׁר עשׂה שׁלמה׃
\par 10 ויעשׂ המלך רחבעם תחתיהם מגני נחשׁת והפקיד על־יד שׂרי הרצים השׁמרים פתח בית המלך׃
\par 11 ויהי מדי־בוא המלך בית יהוה באו הרצים ונשׂאום והשׁבום אל־תא הרצים׃
\par 12 ובהכנעו שׁב ממנו אף־יהוה ולא להשׁחית לכלה וגם ביהודה היה דברים טובים׃
\par 13 ויתחזק המלך רחבעם בירושׁלם וימלך כי בן־ארבעים ואחת שׁנה רחבעם במלכו ושׁבע עשׂרה שׁנה מלך בירושׁלם העיר אשׁר־בחר יהוה לשׂום את־שׁמו שׁם מכל שׁבטי ישׂראל ושׁם אמו נעמה העמנית׃
\par 14 ויעשׂ הרע כי לא הכין לבו לדרושׁ את־יהוה׃
\par 15 ודברי רחבעם הראשׁנים והאחרונים הלא־הם כתובים בדברי שׁמעיה הנביא ועדו החזה להתיחשׂ ומלחמות רחבעם וירבעם כל־הימים׃
\par 16 וישׁכב רחבעם עם־אבתיו ויקבר בעיר דויד וימלך אביה בנו תחתיו׃

\chapter{13}

\par 1 בשׁנת שׁמונה עשׂרה למלך ירבעם וימלך אביה על־יהודה׃
\par 2 שׁלושׁ שׁנים מלך בירושׁלם ושׁם אמו מיכיהו בת־אוריאל מן־גבעה ומלחמה היתה בין אביה ובין ירבעם׃
\par 3 ויאסר אביה את־המלחמה בחיל גבורי מלחמה ארבע־מאות אלף אישׁ בחור וירבעם ערך עמו מלחמה בשׁמונה מאות אלף אישׁ בחור גבור חיל׃
\par 4 ויקם אביה מעל להר צמרים אשׁר בהר אפרים ויאמר שׁמעוני ירבעם וכל־ישׂראל׃
\par 5 הלא לכם לדעת כי יהוה אלהי ישׂראל נתן ממלכה לדויד על־ישׂראל לעולם לו ולבניו ברית מלח׃
\par 6 ויקם ירבעם בן־נבט עבד שׁלמה בן־דויד וימרד על־אדניו׃
\par 7 ויקבצו עליו אנשׁים רקים בני בליעל ויתאמצו על־רחבעם בן־שׁלמה ורחבעם היה נער ורך־לבב ולא התחזק לפניהם׃
\par 8 ועתה אתם אמרים להתחזק לפני ממלכת יהוה ביד בני דויד ואתם המון רב ועמכם עגלי זהב אשׁר עשׂה לכם ירבעם לאלהים׃
\par 9 הלא הדחתם את־כהני יהוה את־בני אהרן והלוים ותעשׂו לכם כהנים כעמי הארצות כל־הבא למלא ידו בפר בן־בקר ואילם שׁבעה והיה כהן ללא אלהים׃
\par 10 ואנחנו יהוה אלהינו ולא עזבנהו וכהנים משׁרתים ליהוה בני אהרן והלוים במלאכת׃
\par 11 ומקטרים ליהוה עלות בבקר־בבקר ובערב־בערב וקטרת־סמים ומערכת לחם על־השׁלחן הטהור ומנורת הזהב ונרתיה לבער בערב בערב כי־שׁמרים אנחנו את־משׁמרת יהוה אלהינו ואתם עזבתם אתו׃
\par 12 והנה עמנו בראשׁ האלהים וכהניו וחצצרות התרועה להריע עליכם בני ישׂראל אל־תלחמו עם־יהוה אלהי־אבתיכם כי־לא תצליחו׃
\par 13 וירבעם הסב את־המארב לבוא מאחריהם ויהיו לפני יהודה והמארב מאחריהם׃
\par 14 ויפנו יהודה והנה להם המלחמה פנים ואחור ויצעקו ליהוה והכהנים מחצצרים בחצצרות׃
\par 15 ויריעו אישׁ יהודה ויהי בהריע אישׁ יהודה והאלהים נגף את־ירבעם וכל־ישׂראל לפני אביה ויהודה׃
\par 16 וינוסו בני־ישׂראל מפני יהודה ויתנם אלהים בידם׃
\par 17 ויכו בהם אביה ועמו מכה רבה ויפלו חללים מישׂראל חמשׁ־מאות אלף אישׁ בחור׃
\par 18 ויכנעו בני־ישׂראל בעת ההיא ויאמצו בני יהודה כי נשׁענו על־יהוה אלהי אבותיהם׃
\par 19 וירדף אביה אחרי ירבעם וילכד ממנו ערים את־בית־אל ואת־בנותיה ואת־ישׁנה ואת־בנותיה ואת־עפרון ובנתיה׃
\par 20 ולא־עצר כח־ירבעם עוד בימי אביהו ויגפהו יהוה וימת׃
\par 21 ויתחזק אביהו וישׂא־לו נשׁים ארבע עשׂרה ויולד עשׂרים ושׁנים בנים ושׁשׁ עשׂרה בנות׃
\par 22 ויתר דברי אביה ודרכיו ודבריו כתובים במדרשׁ הנביא עדו׃
\par 23 וישׁכב אביה עם־אבתיו ויקברו אתו בעיר דויד וימלך אסא בנו תחתיו בימיו שׁקטה הארץ עשׂר שׁנים׃

\chapter{14}

\par 1 ויעשׂ אסא הטוב והישׁר בעיני יהוה אלהיו׃
\par 2 ויסר את־מזבחות הנכר והבמות וישׁבר את־המצבות ויגדע את־האשׁרים׃
\par 3 ויאמר ליהודה לדרושׁ את־יהוה אלהי אבותיהם ולעשׂות התורה והמצוה׃
\par 4 ויסר מכל־ערי יהודה את־הבמות ואת־החמנים ותשׁקט הממלכה לפניו׃
\par 5 ויבן ערי מצורה ביהודה כי־שׁקטה הארץ ואין־עמו מלחמה בשׁנים האלה כי־הניח יהוה לו׃
\par 6 ויאמר ליהודה נבנה את־הערים האלה ונסב חומה ומגדלים דלתים ובריחים עודנו הארץ לפנינו כי דרשׁנו את־יהוה אלהינו דרשׁנו וינח לנו מסביב ויבנו ויצליחו׃
\par 7 ויהי לאסא חיל נשׂא צנה ורמח מיהודה שׁלשׁ מאות אלף ומבנימן נשׂאי מגן ודרכי קשׁת מאתים ושׁמונים אלף כל־אלה גבורי חיל׃
\par 8 ויצא אליהם זרח הכושׁי בחיל אלף אלפים ומרכבות שׁלשׁ מאות ויבא עד־מרשׁה׃
\par 9 ויצא אסא לפניו ויערכו מלחמה בגיא צפתה למרשׁה׃
\par 10 ויקרא אסא אל־יהוה אלהיו ויאמר יהוה אין־עמך לעזור בין רב לאין כח עזרנו יהוה אלהינו כי־עליך נשׁענו ובשׁמך באנו על־ההמון הזה יהוה אלהינו אתה אל־יעצר עמך אנושׁ׃
\par 11 ויגף יהוה את־הכושׁים לפני אסא ולפני יהודה וינסו הכושׁים׃
\par 12 וירדפם אסא והעם אשׁר־עמו עד־לגרר ויפל מכושׁים לאין להם מחיה כי־נשׁברו לפני־יהוה ולפני מחנהו וישׂאו שׁלל הרבה מאד׃
\par 13 ויכו את כל־הערים סביבות גרר כי־היה פחד־יהוה עליהם ויבזו את־כל־הערים כי־בזה רבה היתה בהם׃
\par 14 וגם־אהלי מקנה הכו וישׁבו צאן לרב וגמלים וישׁבו ירושׁלם׃

\chapter{15}

\par 1 ועזריהו בן־עודד היתה עליו רוח אלהים׃
\par 2 ויצא לפני אסא ויאמר לו שׁמעוני אסא וכל־יהודה ובנימן יהוה עמכם בהיותכם עמו ואם־תדרשׁהו ימצא לכם ואם־תעזבהו יעזב אתכם׃
\par 3 וימים רבים לישׂראל ללא אלהי אמת וללא כהן מורה וללא תורה׃
\par 4 וישׁב בצר־לו על־יהוה אלהי ישׂראל ויבקשׁהו וימצא להם׃
\par 5 ובעתים ההם אין שׁלום ליוצא ולבא כי מהומת רבות על כל־יושׁבי הארצות׃
\par 6 וכתתו גוי־בגוי ועיר בעיר כי־אלהים הממם בכל־צרה׃
\par 7 ואתם חזקו ואל־ירפו ידיכם כי ישׁ שׂכר לפעלתכם׃
\par 8 וכשׁמע אסא הדברים האלה והנבואה עדד הנביא התחזק ויעבר השׁקוצים מכל־ארץ יהודה ובנימן ומן־הערים אשׁר לכד מהר אפרים ויחדשׁ את־מזבח יהוה אשׁר לפני אולם יהוה׃
\par 9 ויקבץ את־כל־יהודה ובנימן והגרים עמהם מאפרים ומנשׁה ומשׁמעון כי־נפלו עליו מישׂראל לרב בראתם כי־יהוה אלהיו עמו׃
\par 10 ויקבצו ירושׁלם בחדשׁ השׁלישׁי לשׁנת חמשׁ־עשׂרה למלכות אסא׃
\par 11 ויזבחו ליהוה ביום ההוא מן־השׁלל הביאו בקר שׁבע מאות וצאן שׁבעת אלפים׃
\par 12 ויבאו בברית לדרושׁ את־יהוה אלהי אבותיהם בכל־לבבם ובכל־נפשׁם׃
\par 13 וכל אשׁר לא־ידרשׁ ליהוה אלהי־ישׂראל יומת למן־קטן ועד־גדול למאישׁ ועד־אשׁה׃
\par 14 וישׁבעו ליהוה בקול גדול ובתרועה ובחצצרות ובשׁופרות׃
\par 15 וישׂמחו כל־יהודה על־השׁבועה כי בכל־לבבם נשׁבעו ובכל־רצונם בקשׁהו וימצא להם וינח יהוה להם מסביב׃
\par 16 וגם־מעכה אם אסא המלך הסירה מגבירה אשׁר־עשׂתה לאשׁרה מפלצת ויכרת אסא את־מפלצתה וידק וישׂרף בנחל קדרון׃
\par 17 והבמות לא־סרו מישׂראל רק לבב־אסא היה שׁלם כל־ימיו׃
\par 18 ויבא את־קדשׁי אביו וקדשׁיו בית האלהים כסף וזהב וכלים׃
\par 19 ומלחמה לא היתה עד שׁנת־שׁלשׁים וחמשׁ למלכות אסא׃

\chapter{16}

\par 1 בשׁנת שׁלשׁים ושׁשׁ למלכות אסא עלה בעשׁא מלך־ישׂראל על־יהודה ויבן את־הרמה לבלתי תת יוצא ובא לאסא מלך יהודה׃
\par 2 ויצא אסא כסף וזהב מאצרות בית יהוה ובית המלך וישׁלח אל־בן־הדד מלך ארם היושׁב בדרמשׂק לאמר׃
\par 3 ברית ביני ובינך ובין אבי ובין אביך הנה שׁלחתי לך כסף וזהב לך הפר בריתך את־בעשׁא מלך ישׂראל ויעלה מעלי׃
\par 4 וישׁמע בן הדד אל־המלך אסא וישׁלח את־שׂרי החילים אשׁר־לו אל־ערי ישׂראל ויכו את־עיון ואת־דן ואת אבל מים ואת כל־מסכנות ערי נפתלי׃
\par 5 ויהי כשׁמע בעשׁא ויחדל מבנות את־הרמה וישׁבת את־מלאכתו׃
\par 6 ואסא המלך לקח את־כל־יהודה וישׂאו את־אבני הרמה ואת־עציה אשׁר בנה בעשׁא ויבן בהם את־גבע ואת־המצפה׃
\par 7 ובעת ההיא בא חנני הראה אל־אסא מלך יהודה ויאמר אליו בהשׁענך על־מלך ארם ולא נשׁענת על־יהוה אלהיך על־כן נמלט חיל מלך־ארם מידך׃
\par 8 הלא הכושׁים והלובים היו לחיל לרב לרכב ולפרשׁים להרבה מאד ובהשׁענך על־יהוה נתנם בידך׃
\par 9 כי יהוה עיניו משׁטטות בכל־הארץ להתחזק עם־לבבם שׁלם אליו נסכלת על־זאת כי מעתה ישׁ עמך מלחמות׃
\par 10 ויכעס אסא אל־הראה ויתנהו בית המהפכת כי־בזעף עמו על־זאת וירצץ אסא מן־העם בעת ההיא׃
\par 11 והנה דברי אסא הראשׁונים והאחרונים הנם כתובים על־ספר המלכים ליהודה וישׂראל׃
\par 12 ויחלא אסא בשׁנת שׁלושׁים ותשׁע למלכותו ברגליו עד־למעלה חליו וגם־בחליו לא־דרשׁ את־יהוה כי ברפאים׃
\par 13 וישׁכב אסא עם־אבתיו וימת בשׁנת ארבעים ואחת למלכו׃
\par 14 ויקברהו בקברתיו אשׁר כרה־לו בעיר דויד וישׁכיבהו במשׁכב אשׁר מלא בשׂמים וזנים מרקחים במרקחת מעשׂה וישׂרפו־לו שׂרפה גדולה עד־למאד׃

\chapter{17}

\par 1 וימלך יהושׁפט בנו תחתיו ויתחזק על־ישׂראל׃
\par 2 ויתן־חיל בכל־ערי יהודה הבצרות ויתן נציבים בארץ יהודה ובערי אפרים אשׁר לכד אסא אביו׃
\par 3 ויהי יהוה עם־יהושׁפט כי הלך בדרכי דויד אביו הראשׁנים ולא דרשׁ לבעלים׃
\par 4 כי לאלהי אביו דרשׁ ובמצותיו הלך ולא כמעשׂה ישׂראל׃
\par 5 ויכן יהוה את־הממלכה בידו ויתנו כל־יהודה מנחה ליהושׁפט ויהי־לו עשׁר־וכבוד לרב׃
\par 6 ויגבה לבו בדרכי יהוה ועוד הסיר את־הבמות ואת־האשׁרים מיהודה׃
\par 7 ובשׁנת שׁלושׁ למלכו שׁלח לשׂריו לבן־חיל ולעבדיה ולזכריה ולנתנאל ולמיכיהו ללמד בערי יהודה׃
\par 8 ועמהם הלוים שׁמעיהו ונתניהו וזבדיהו ועשׂהאל ושׁמרימות ויהונתן ואדניהו וטוביהו וטוב אדוניה הלוים ועמהם אלישׁמע ויהורם הכהנים׃
\par 9 וילמדו ביהודה ועמהם ספר תורת יהוה ויסבו בכל־ערי יהודה וילמדו בעם׃
\par 10 ויהי פחד יהוה על כל־ממלכות הארצות אשׁר סביבות יהודה ולא נלחמו עם־יהושׁפט׃
\par 11 ומן־פלשׁתים מביאים ליהושׁפט מנחה וכסף משׂא גם הערביאים מביאים לו צאן אילים שׁבעת אלפים ושׁבע מאות ותישׁים שׁבעת אלפים ושׁבע מאות׃
\par 12 ויהי יהושׁפט הלך וגדל עד־למעלה ויבן ביהודה בירניות וערי מסכנות׃
\par 13 ומלאכה רבה היה לו בערי יהודה ואנשׁי מלחמה גבורי חיל בירושׁלם׃
\par 14 ואלה פקדתם לבית אבותיהם ליהודה שׂרי אלפים עדנה השׂר ועמו גבורי חיל שׁלשׁ מאות אלף׃
\par 15 ועל־ידו יהוחנן השׂר ועמו מאתים ושׁמונים אלף׃
\par 16 ועל־ידו עמסיה בן־זכרי המתנדב ליהוה ועמו מאתים אלף גבור חיל׃
\par 17 ומן־בנימן גבור חיל אלידע ועמו נשׁקי־קשׁת ומגן מאתים אלף׃
\par 18 ועל־ידו יהוזבד ועמו מאה־ושׁמונים אלף חלוצי צבא׃
\par 19 אלה המשׁרתים את־המלך מלבד אשׁר־נתן המלך בערי המבצר בכל־יהודה׃

\chapter{18}

\par 1 ויהי ליהושׁפט עשׁר וכבוד לרב ויתחתן לאחאב׃
\par 2 וירד לקץ שׁנים אל־אחאב לשׁמרון ויזבח־לו אחאב צאן ובקר לרב ולעם אשׁר עמו ויסיתהו לעלות אל־רמות גלעד׃
\par 3 ויאמר אחאב מלך־ישׂראל אל־יהושׁפט מלך יהודה התלך עמי רמת גלעד ויאמר לו כמוני כמוך וכעמך עמי ועמך במלחמה׃
\par 4 ויאמר יהושׁפט אל־מלך ישׂראל דרשׁ־נא כיום את־דבר יהוה׃
\par 5 ויקבץ מלך־ישׂראל את־הנבאים ארבע מאות אישׁ ויאמר אלהם הנלך אל־רמת גלעד למלחמה אם־אחדל ויאמרו עלה ויתן האלהים ביד המלך׃
\par 6 ויאמר יהושׁפט האין פה נביא ליהוה עוד ונדרשׁה מאתו׃
\par 7 ויאמר מלך־ישׂראל אל־יהושׁפט עוד אישׁ־אחד לדרושׁ את־יהוה מאתו ואני שׂנאתיהו כי־איננו מתנבא עלי לטובה כי כל־ימיו לרעה הוא מיכיהו בן־ימלא ויאמר יהושׁפט אל־יאמר המלך כן׃
\par 8 ויקרא מלך ישׂראל אל־סריס אחד ויאמר מהר מיכהו בן־ימלא׃
\par 9 ומלך ישׂראל ויהושׁפט מלך־יהודה יושׁבים אישׁ על־כסאו מלבשׁים בגדים וישׁבים בגרן פתח שׁער שׁמרון וכל־הנביאים מתנבאים לפניהם׃
\par 10 ויעשׂ לו צדקיהו בן־כנענה קרני ברזל ויאמר כה־אמר יהוה באלה תנגח את־ארם עד־כלותם׃
\par 11 וכל־הנבאים נבאים כן לאמר עלה רמת גלעד והצלח ונתן יהוה ביד המלך׃
\par 12 והמלאך אשׁר־הלך לקרא למיכיהו דבר אליו לאמר הנה דברי הנבאים פה־אחד טוב אל־המלך ויהי־נא דברך כאחד מהם ודברת טוב׃
\par 13 ויאמר מיכיהו חי־יהוה כי את־אשׁר־יאמר אלהי אתו אדבר׃
\par 14 ויבא אל־המלך ויאמר המלך אליו מיכה הנלך אל־רמת גלעד למלחמה אם־אחדל ויאמר עלו והצליחו וינתנו בידכם׃
\par 15 ויאמר אליו המלך עד־כמה פעמים אני משׁביעך אשׁר לא־תדבר אלי רק־אמת בשׁם יהוה׃
\par 16 ויאמר ראיתי את־כל־ישׂראל נפוצים על־ההרים כצאן אשׁר אין־להן רעה ויאמר יהוה לא־אדנים לאלה ישׁובו אישׁ־לביתו בשׁלום׃
\par 17 ויאמר מלך־ישׂראל אל־יהושׁפט הלא אמרתי אליך לא־יתנבא עלי טוב כי אם־לרע׃
\par 18 ויאמר לכן שׁמעו דבר־יהוה ראיתי את־יהוה יושׁב על־כסאו וכל־צבא השׁמים עמדים על־ימינו ושׂמאלו׃
\par 19 ויאמר יהוה מי יפתה את־אחאב מלך־ישׂראל ויעל ויפל ברמות גלעד ויאמר זה אמר ככה וזה אמר ככה׃
\par 20 ויצא הרוח ויעמד לפני יהוה ויאמר אני אפתנו ויאמר יהוה אליו במה׃
\par 21 ויאמר אצא והייתי לרוח שׁקר בפי כל־נביאיו ויאמר תפתה וגם־תוכל צא ועשׂה־כן׃
\par 22 ועתה הנה נתן יהוה רוח שׁקר בפי נביאיך אלה ויהוה דבר עליך רעה׃
\par 23 ויגשׁ צדקיהו בן־כנענה ויך את־מיכיהו על־הלחי ויאמר אי זה הדרך עבר רוח־יהוה מאתי לדבר אתך׃
\par 24 ויאמר מיכיהו הנך ראה ביום ההוא אשׁר תבוא חדר בחדר להחבא׃
\par 25 ויאמר מלך ישׂראל קחו את־מיכיהו והשׁיבהו אל־אמון שׂר־העיר ואל־יואשׁ בן־המלך׃
\par 26 ואמרתם כה אמר המלך שׂימו זה בית הכלא והאכלהו לחם לחץ ומים לחץ עד שׁובי בשׁלום׃
\par 27 ויאמר מיכיהו אם־שׁוב תשׁוב בשׁלום לא־דבר יהוה בי ויאמר שׁמעו עמים כלם׃
\par 28 ויעל מלך־ישׂראל ויהושׁפט מלך־יהודה אל־רמת גלעד׃
\par 29 ויאמר מלך ישׂראל אל־יהושׁפט התחפשׂ ובוא במלחמה ואתה לבשׁ בגדיך ויתחפשׂ מלך ישׂראל ויבאו במלחמה׃
\par 30 ומלך ארם צוה את־שׂרי הרכב אשׁר־לו לאמר לא תלחמו את־הקטן את־הגדול כי אם־את־מלך ישׂראל לבדו׃
\par 31 ויהי כראות שׂרי הרכב את־יהושׁפט והמה אמרו מלך ישׂראל הוא ויסבו עליו להלחם ויזעק יהושׁפט ויהוה עזרו ויסיתם אלהים ממנו׃
\par 32 ויהי כראות שׂרי הרכב כי לא־היה מלך ישׂראל וישׁבו מאחריו׃
\par 33 ואישׁ משׁך בקשׁת לתמו ויך את־מלך ישׂראל בין הדבקים ובין השׁרין ויאמר לרכב הפך ידיך והוצאתני מן־המחנה כי החליתי׃
\par 34 ותעל המלחמה ביום ההוא ומלך ישׂראל היה מעמיד במרכבה נכח ארם עד־הערב וימת לעת בוא השׁמשׁ׃

\chapter{19}

\par 1 וישׁב יהושׁפט מלך־יהודה אל־ביתו בשׁלום לירושׁלם׃
\par 2 ויצא אל־פניו יהוא בן־חנני החזה ויאמר אל־המלך יהושׁפט הלרשׁע לעזר ולשׂנאי יהוה תאהב ובזאת עליך קצף מלפני יהוה׃
\par 3 אבל דברים טובים נמצאו עמך כי־בערת האשׁרות מן־הארץ והכינות לבבך לדרשׁ האלהים׃
\par 4 וישׁב יהושׁפט בירושׁלם וישׁב ויצא בעם מבאר שׁבע עד־הר אפרים וישׁיבם אל־יהוה אלהי אבותיהם׃
\par 5 ויעמד שׁפטים בארץ בכל־ערי יהודה הבצרות לעיר ועיר׃
\par 6 ויאמר אל־השׁפטים ראו מה־אתם עשׂים כי לא לאדם תשׁפטו כי ליהוה ועמכם בדבר משׁפט׃
\par 7 ועתה יהי פחד־יהוה עליכם שׁמרו ועשׂו כי־אין עם־יהוה אלהינו עולה ומשׂא פנים ומקח־שׁחד׃
\par 8 וגם בירושׁלם העמיד יהושׁפט מן־הלוים והכהנים ומראשׁי האבות לישׂראל למשׁפט יהוה ולריב וישׁבו ירושׁלם׃
\par 9 ויצו עליהם לאמר כה תעשׂון ביראת יהוה באמונה ובלבב שׁלם׃
\par 10 וכל־ריב אשׁר־יבוא עליכם מאחיכם הישׁבים בעריהם בין־דם לדם בין־תורה למצוה לחקים ולמשׁפטים והזהרתם אתם ולא יאשׁמו ליהוה והיה־קצף עליכם ועל־אחיכם כה תעשׂון ולא תאשׁמו׃
\par 11 והנה אמריהו כהן הראשׁ עליכם לכל דבר־יהוה וזבדיהו בן־ישׁמעאל הנגיד לבית־יהודה לכל דבר־המלך ושׁטרים הלוים לפניכם חזקו ועשׂו ויהי יהוה עם־הטוב׃

\chapter{20}

\par 1 ויהי אחריכן באו בני־מואב ובני עמון ועמהם מהעמונים על־יהושׁפט למלחמה׃
\par 2 ויבאו ויגידו ליהושׁפט לאמר בא עליך המון רב מעבר לים מארם והנם בחצצון תמר היא עין גדי׃
\par 3 וירא ויתן יהושׁפט את־פניו לדרושׁ ליהוה ויקרא־צום על־כל־יהודה׃
\par 4 ויקבצו יהודה לבקשׁ מיהוה גם מכל־ערי יהודה באו לבקשׁ את־יהוה׃
\par 5 ויעמד יהושׁפט בקהל יהודה וירושׁלם בבית יהוה לפני החצר החדשׁה׃
\par 6 ויאמר יהוה אלהי אבתינו הלא אתה־הוא אלהים בשׁמים ואתה מושׁל בכל ממלכות הגוים ובידך כח וגבורה ואין עמך להתיצב׃
\par 7 הלא אתה אלהינו הורשׁת את־ישׁבי הארץ הזאת מלפני עמך ישׂראל ותתנה לזרע אברהם אהבך לעולם׃
\par 8 וישׁבו־בה ויבנו לך בה מקדשׁ לשׁמך לאמר׃
\par 9 אם־תבוא עלינו רעה חרב שׁפוט ודבר ורעב נעמדה לפני הבית הזה ולפניך כי שׁמך בבית הזה ונזעק אליך מצרתנו ותשׁמע ותושׁיע׃
\par 10 ועתה הנה בני־עמון ומואב והר־שׂעיר אשׁר לא־נתתה לישׂראל לבוא בהם בבאם מארץ מצרים כי סרו מעליהם ולא השׁמידום׃
\par 11 והנה־הם גמלים עלינו לבוא לגרשׁנו מירשׁתך אשׁר הורשׁתנו׃
\par 12 אלהינו הלא תשׁפט־בם כי אין בנו כח לפני ההמון הרב הזה הבא עלינו ואנחנו לא נדע מה־נעשׂה כי עליך עינינו׃
\par 13 וכל־יהודה עמדים לפני יהוה גם־טפם נשׁיהם ובניהם׃
\par 14 ויחזיאל בן־זכריהו בן־בניה בן־יעיאל בן־מתניה הלוי מן־בני אסף היתה עליו רוח יהוה בתוך הקהל׃
\par 15 ויאמר הקשׁיבו כל־יהודה וישׁבי ירושׁלם והמלך יהושׁפט כה־אמר יהוה לכם אתם אל־תיראו ואל־תחתו מפני ההמון הרב הזה כי לא לכם המלחמה כי לאלהים׃
\par 16 מחר רדו עליהם הנם עלים במעלה הציץ ומצאתם אתם בסוף הנחל פני מדבר ירואל׃
\par 17 לא לכם להלחם בזאת התיצבו עמדו וראו את־ישׁועת יהוה עמכם יהודה וירושׁלם אל־תיראו ואל־תחתו מחר צאו לפניהם ויהוה עמכם׃
\par 18 ויקד יהושׁפט אפים ארצה וכל־יהודה וישׁבי ירושׁלם נפלו לפני יהוה להשׁתחות ליהוה׃
\par 19 ויקמו הלוים מן־בני הקהתים ומן־בני הקרחים להלל ליהוה אלהי ישׂראל בקול גדול למעלה׃
\par 20 וישׁכימו בבקר ויצאו למדבר תקוע ובצאתם עמד יהושׁפט ויאמר שׁמעוני יהודה וישׁבי ירושׁלם האמינו ביהוה אלהיכם ותאמנו האמינו בנביאיו והצליחו׃
\par 21 ויועץ אל־העם ויעמד משׁררים ליהוה ומהללים להדרת־קדשׁ בצאת לפני החלוץ ואמרים הודו ליהוה כי לעולם חסדו׃
\par 22 ובעת החלו ברנה ותהלה נתן יהוה מארבים על־בני עמון מואב והר־שׂעיר הבאים ליהודה וינגפו׃
\par 23 ויעמדו בני עמון ומואב על־ישׁבי הר־שׂעיר להחרים ולהשׁמיד וככלותם ביושׁבי שׂעיר עזרו אישׁ־ברעהו למשׁחית׃
\par 24 ויהודה בא על־המצפה למדבר ויפנו אל־ההמון והנם פגרים נפלים ארצה ואין פליטה׃
\par 25 ויבא יהושׁפט ועמו לבז את־שׁללם וימצאו בהם לרב ורכושׁ ופגרים וכלי חמדות וינצלו להם לאין משׂא ויהיו ימים שׁלושׁה בזזים את־השׁלל כי רב־הוא׃
\par 26 וביום הרבעי נקהלו לעמק ברכה כי־שׁם ברכו את־יהוה על־כן קראו את־שׁם המקום ההוא עמק ברכה עד־היום׃
\par 27 וישׁבו כל־אישׁ יהודה וירושׁלם ויהושׁפט בראשׁם לשׁוב אל־ירושׁלם בשׂמחה כי־שׂמחם יהוה מאויביהם׃
\par 28 ויבאו ירושׁלם בנבלים ובכנרות ובחצצרות אל־בית יהוה׃
\par 29 ויהי פחד אלהים על כל־ממלכות הארצות בשׁמעם כי נלחם יהוה עם אויבי ישׂראל׃
\par 30 ותשׁקט מלכות יהושׁפט וינח לו אלהיו מסביב׃
\par 31 וימלך יהושׁפט על־יהודה בן־שׁלשׁים וחמשׁ שׁנה במלכו ועשׂרים וחמשׁ שׁנה מלך בירושׁלם ושׁם אמו עזובה בת־שׁלחי׃
\par 32 וילך בדרך אביו אסא ולא־סר ממנה לעשׂות הישׁר בעיני יהוה׃
\par 33 אך הבמות לא־סרו ועוד העם לא־הכינו לבבם לאלהי אבתיהם׃
\par 34 ויתר דברי יהושׁפט הראשׁנים והאחרנים הנם כתובים בדברי יהוא בן־חנני אשׁר העלה על־ספר מלכי ישׂראל׃
\par 35 ואחריכן אתחבר יהושׁפט מלך־יהודה עם אחזיה מלך־ישׂראל הוא הרשׁיע לעשׂות׃
\par 36 ויחברהו עמו לעשׂות אניות ללכת תרשׁישׁ ויעשׂו אניות בעציון גבר׃
\par 37 ויתנבא אליעזר בן־דדוהו ממרשׁה על־יהושׁפט לאמר כהתחברך עם־אחזיהו פרץ יהוה את־מעשׂיך וישׁברו אניות ולא עצרו ללכת אל־תרשׁישׁ׃

\chapter{21}

\par 1 וישׁכב יהושׁפט עם־אבתיו ויקבר עם־אבתיו בעיר דויד וימלך יהורם בנו תחתיו׃
\par 2 ולו־אחים בני יהושׁפט עזריה ויחיאל וזכריהו ועזריהו ומיכאל ושׁפטיהו כל־אלה בני יהושׁפט מלך־ישׂראל׃
\par 3 ויתן להם אביהם מתנות רבות לכסף ולזהב ולמגדנות עם־ערי מצרות ביהודה ואת־הממלכה נתן ליהורם כי־הוא הבכור׃
\par 4 ויקם יהורם על־ממלכת אביו ויתחזק ויהרג את־כל־אחיו בחרב וגם משׂרי ישׂראל׃
\par 5 בן־שׁלשׁים ושׁתים שׁנה יהורם במלכו ושׁמונה שׁנים מלך בירושׁלם׃
\par 6 וילך בדרך מלכי ישׂראל כאשׁר עשׂו בית אחאב כי בת־אחאב היתה לו אשׁה ויעשׂ הרע בעיני יהוה׃
\par 7 ולא־אבה יהוה להשׁחית את־בית דויד למען הברית אשׁר כרת לדויד וכאשׁר אמר לתת לו ניר ולבניו כל־הימים׃
\par 8 בימיו פשׁע אדום מתחת יד־יהודה וימליכו עליהם מלך׃
\par 9 ויעבר יהורם עם־שׂריו וכל־הרכב עמו ויהי קם לילה ויך את־אדום הסובב אליו ואת שׂרי הרכב׃
\par 10 ויפשׁע אדום מתחת יד־יהודה עד היום הזה אז תפשׁע לבנה בעת ההיא מתחת ידו כי עזב את־יהוה אלהי אבתיו׃
\par 11 גם־הוא עשׂה־במות בהרי יהודה ויזן את־ישׁבי ירושׁלם וידח את־יהודה׃
\par 12 ויבא אליו מכתב מאליהו הנביא לאמר כה אמר יהוה אלהי דויד אביך תחת אשׁר לא־הלכת בדרכי יהושׁפט אביך ובדרכי אסא מלך־יהודה׃
\par 13 ותלך בדרך מלכי ישׂראל ותזנה את־יהודה ואת־ישׁבי ירושׁלם כהזנות בית אחאב וגם את־אחיך בית־אביך הטובים ממך הרגת׃
\par 14 הנה יהוה נגף מגפה גדולה בעמך ובבניך ובנשׁיך ובכל־רכושׁך׃
\par 15 ואתה בחליים רבים במחלה מעיך עד־יצאו מעיך מן־החלי ימים על־ימים׃
\par 16 ויער יהוה על־יהורם את רוח הפלשׁתים והערבים אשׁר על־יד כושׁים׃
\par 17 ויעלו ביהודה ויבקעוה וישׁבו את כל־הרכושׁ הנמצא לבית־המלך וגם־בניו ונשׁיו ולא נשׁאר־לו בן כי אם־יהואחז קטן בניו׃
\par 18 ואחרי כל־זאת נגפו יהוה במעיו לחלי לאין מרפא׃
\par 19 ויהי לימים מימים וכעת צאת הקץ לימים שׁנים יצאו מעיו עם־חליו וימת בתחלאים רעים ולא־עשׂו לו עמו שׂרפה כשׂרפת אבתיו׃
\par 20 בן־שׁלשׁים ושׁתים היה במלכו ושׁמונה שׁנים מלך בירושׁלם וילך בלא חמדה ויקברהו בעיר דויד ולא בקברות המלכים׃

\chapter{22}

\par 1 וימליכו יושׁבי ירושׁלם את־אחזיהו בנו הקטן תחתיו כי כל־הראשׁנים הרג הגדוד הבא בערבים למחנה וימלך אחזיהו בן־יהורם מלך יהודה׃
\par 2 בן־ארבעים ושׁתים שׁנה אחזיהו במלכו ושׁנה אחת מלך בירושׁלם ושׁם אמו עתליהו בת־עמרי׃
\par 3 גם־הוא הלך בדרכי בית אחאב כי אמו היתה יועצתו להרשׁיע׃
\par 4 ויעשׂ הרע בעיני יהוה כבית אחאב כי־המה היו־לו יועצים אחרי מות אביו למשׁחית לו׃
\par 5 גם בעצתם הלך וילך את־יהורם בן־אחאב מלך ישׂראל למלחמה על־חזאל מלך־ארם ברמות גלעד ויכו הרמים את־יורם׃
\par 6 וישׁב להתרפא ביזרעאל כי המכים אשׁר הכהו ברמה בהלחמו את־חזהאל מלך ארם ועזריהו בן־יהורם מלך יהודה ירד לראות את־יהורם בן־אחאב ביזרעאל כי־חלה הוא׃
\par 7 ומאלהים היתה תבוסת אחזיהו לבוא אל־יורם ובבאו יצא עם־יהורם אל־יהוא בן־נמשׁי אשׁר משׁחו יהוה להכרית את־בית אחאב׃
\par 8 ויהי כהשׁפט יהוא עם־בית אחאב וימצא את־שׂרי יהודה ובני אחי אחזיהו משׁרתים לאחזיהו ויהרגם׃
\par 9 ויבקשׁ את־אחזיהו וילכדהו והוא מתחבא בשׁמרון ויבאהו אל־יהוא וימתהו ויקברהו כי אמרו בן־יהושׁפט הוא אשׁר־דרשׁ את־יהוה בכל־לבבו ואין לבית אחזיהו לעצר כח לממלכה׃
\par 10 ועתליהו אם אחזיהו ראתה כי מת בנה ותקם ותדבר את־כל־זרע הממלכה לבית יהודה׃
\par 11 ותקח יהושׁבעת בת־המלך את־יואשׁ בן־אחזיהו ותגנב אתו מתוך בני־המלך המומתים ותתן אתו ואת־מינקתו בחדר המטות ותסתירהו יהושׁבעת בת־המלך יהורם אשׁת יהוידע הכהן כי היא היתה אחות אחזיהו מפני עתליהו ולא המיתתהו׃
\par 12 ויהי אתם בבית האלהים מתחבא שׁשׁ שׁנים ועתליה מלכת על־הארץ׃

\chapter{23}

\par 1 ובשׁנה השׁבעית התחזק יהוידע ויקח את־שׂרי המאות לעזריהו בן־ירחם ולישׁמעאל בן־יהוחנן ולעזריהו בן־עובד ואת־מעשׂיהו בן־עדיהו ואת־אלישׁפט בן־זכרי עמו בברית׃
\par 2 ויסבו ביהודה ויקבצו את־הלוים מכל־ערי יהודה וראשׁי האבות לישׂראל ויבאו אל־ירושׁלם׃
\par 3 ויכרת כל־הקהל ברית בבית האלהים עם־המלך ויאמר להם הנה בן־המלך ימלך כאשׁר דבר יהוה על־בני דויד׃
\par 4 זה הדבר אשׁר תעשׂו השׁלשׁית מכם באי השׁבת לכהנים וללוים לשׁערי הספים׃
\par 5 והשׁלשׁית בבית המלך והשׁלשׁית בשׁער היסוד וכל־העם בחצרות בית יהוה׃
\par 6 ואל־יבוא בית־יהוה כי אם־הכהנים והמשׁרתים ללוים המה יבאו כי־קדשׁ המה וכל־העם ישׁמרו משׁמרת יהוה׃
\par 7 והקיפו הלוים את־המלך סביב אישׁ וכליו בידו והבא אל־הבית יומת והיו את־המלך בבאו ובצאתו׃
\par 8 ויעשׂו הלוים וכל־יהודה ככל אשׁר־צוה יהוידע הכהן ויקחו אישׁ את־אנשׁיו באי השׁבת עם יוצאי השׁבת כי לא פטר יהוידע הכהן את־המחלקות׃
\par 9 ויתן יהוידע הכהן לשׂרי המאות את־החניתים ואת־המגנות ואת־השׁלטים אשׁר למלך דויד אשׁר בית האלהים׃
\par 10 ויעמד את־כל־העם ואישׁ שׁלחו בידו מכתף הבית הימנית עד־כתף הבית השׂמאלית למזבח ולבית על־המלך סביב׃
\par 11 ויוציאו את־בן־המלך ויתנו עליו את־הנזר ואת־העדות וימליכו אתו וימשׁחהו יהוידע ובניו ויאמרו יחי המלך׃
\par 12 ותשׁמע עתליהו את־קול העם הרצים והמהללים את־המלך ותבוא אל־העם בית יהוה׃
\par 13 ותרא והנה המלך עומד על־עמודו במבוא והשׂרים והחצצרות על־המלך וכל־עם הארץ שׂמח ותוקע בחצצרות והמשׁוררים בכלי השׁיר ומודיעים להלל ותקרע עתליהו את־בגדיה ותאמר קשׁר קשׁר׃
\par 14 ויוצא יהוידע הכהן את־שׂרי המאות פקודי החיל ויאמר אלהם הוציאוה אל־מבית השׂדרות והבא אחריה יומת בחרב כי אמר הכהן לא תמיתוה בית יהוה׃
\par 15 וישׂימו לה ידים ותבוא אל־מבוא שׁער־הסוסים בית המלך וימיתוה שׁם׃
\par 16 ויכרת יהוידע ברית בינו ובין כל־העם ובין המלך להיות לעם ליהוה׃
\par 17 ויבאו כל־העם בית־הבעל ויתצהו ואת־מזבחתיו ואת־צלמיו שׁברו ואת מתן כהן הבעל הרגו לפני המזבחות׃
\par 18 וישׂם יהוידע פקדת בית יהוה ביד הכהנים הלוים אשׁר חלק דויד על־בית יהוה להעלות עלות יהוה ככתוב בתורת משׁה בשׂמחה ובשׁיר על ידי דויד׃
\par 19 ויעמד השׁוערים על־שׁערי בית יהוה ולא־יבא טמא לכל־דבר׃
\par 20 ויקח את־שׂרי המאות ואת־האדירים ואת־המושׁלים בעם ואת כל־עם הארץ ויורד את־המלך מבית יהוה ויבאו בתוך־שׁער העליון בית המלך ויושׁיבו את־המלך על כסא הממלכה׃
\par 21 וישׂמחו כל־עם־הארץ והעיר שׁקטה ואת־עתליהו המיתו בחרב׃

\chapter{24}

\par 1 בן־שׁבע שׁנים יאשׁ במלכו וארבעים שׁנה מלך בירושׁלם ושׁם אמו צביה מבאר שׁבע׃
\par 2 ויעשׂ יואשׁ הישׁר בעיני יהוה כל־ימי יהוידע הכהן׃
\par 3 וישׂא־לו יהוידע נשׁים שׁתים ויולד בנים ובנות׃
\par 4 ויהי אחריכן היה עם־לב יואשׁ לחדשׁ את־בית יהוה׃
\par 5 ויקבץ את־הכהנים והלוים ויאמר להם צאו לערי יהודה וקבצו מכל־ישׂראל כסף לחזק את־בית אלהיכם מדי שׁנה בשׁנה ואתם תמהרו לדבר ולא מהרו הלוים׃
\par 6 ויקרא המלך ליהוידע הראשׁ ויאמר לו מדוע לא־דרשׁת על־הלוים להביא מיהודה ומירושׁלם את־משׂאת משׁה עבד־יהוה והקהל לישׂראל לאהל העדות׃
\par 7 כי עתליהו המרשׁעת בניה פרצו את־בית האלהים וגם כל־קדשׁי בית־יהוה עשׂו לבעלים׃
\par 8 ויאמר המלך ויעשׂו ארון אחד ויתנהו בשׁער בית־יהוה חוצה׃
\par 9 ויתנו־קול ביהודה ובירושׁלם להביא ליהוה משׂאת משׁה עבד־האלהים על־ישׂראל במדבר׃
\par 10 וישׂמחו כל־השׂרים וכל־העם ויביאו וישׁליכו לארון עד־לכלה׃
\par 11 ויהי בעת יביא את־הארון אל־פקדת המלך ביד הלוים וכראותם כי־רב הכסף ובא סופר המלך ופקיד כהן הראשׁ ויערו את־הארון וישׂאהו וישׁיבהו אל־מקמו כה עשׂו ליום ביום ויאספו־כסף לרב׃
\par 12 ויתנהו המלך ויהוידע אל־עושׂה מלאכת עבודת בית־יהוה ויהיו שׂכרים חצבים וחרשׁים לחדשׁ בית יהוה וגם לחרשׁי ברזל ונחשׁת לחזק את־בית יהוה׃
\par 13 ויעשׂו עשׂי המלאכה ותעל ארוכה למלאכה בידם ויעמידו את־בית האלהים על־מתכנתו ויאמצהו׃
\par 14 וככלותם הביאו לפני המלך ויהוידע את־שׁאר הכסף ויעשׂהו כלים לבית־יהוה כלי שׁרת והעלות וכפות וכלי זהב וכסף ויהיו מעלים עלות בבית־יהוה תמיד כל ימי יהוידע׃
\par 15 ויזקן יהוידע וישׂבע ימים וימת בן־מאה ושׁלשׁים שׁנה במותו׃
\par 16 ויקברהו בעיר־דויד עם־המלכים כי־עשׂה טובה בישׂראל ועם האלהים וביתו׃
\par 17 ואחרי מות יהוידע באו שׂרי יהודה וישׁתחוו למלך אז שׁמע המלך אליהם׃
\par 18 ויעזבו את־בית יהוה אלהי אבותיהם ויעבדו את־האשׁרים ואת־העצבים ויהי־קצף על־יהודה וירושׁלם באשׁמתם זאת׃
\par 19 וישׁלח בהם נבאים להשׁיבם אל־יהוה ויעידו בם ולא האזינו׃
\par 20 ורוח אלהים לבשׁה את־זכריה בן־יהוידע הכהן ויעמד מעל לעם ויאמר להם כה אמר האלהים למה אתם עברים את־מצות יהוה ולא תצליחו כי־עזבתם את־יהוה ויעזב אתכם׃
\par 21 ויקשׁרו עליו וירגמהו אבן במצות המלך בחצר בית יהוה׃
\par 22 ולא־זכר יואשׁ המלך החסד אשׁר עשׂה יהוידע אביו עמו ויהרג את־בנו וכמותו אמר ירא יהוה וידרשׁ׃
\par 23 ויהי לתקופת השׁנה עלה עליו חיל ארם ויבאו אל־יהודה וירושׁלם וישׁחיתו את־כל־שׂרי העם מעם וכל־שׁללם שׁלחו למלך דרמשׂק׃
\par 24 כי במצער אנשׁים באו חיל ארם ויהוה נתן בידם חיל לרב מאד כי עזבו את־יהוה אלהי אבותיהם ואת־יואשׁ עשׂו שׁפטים׃
\par 25 ובלכתם ממנו כי־עזבו אתו במחליים רבים התקשׁרו עליו עבדיו בדמי בני יהוידע הכהן ויהרגהו על־מטתו וימת ויקברהו בעיר דויד ולא קברהו בקברות המלכים׃
\par 26 ואלה המתקשׁרים עליו זבד בן־שׁמעת העמונית ויהוזבד בן־שׁמרית המואבית׃
\par 27 ובניו ורב המשׂא עליו ויסוד בית האלהים הנם כתובים על־מדרשׁ ספר המלכים וימלך אמציהו בנו תחתיו׃

\chapter{25}

\par 1 בן־עשׂרים וחמשׁ שׁנה מלך אמציהו ועשׂרים ותשׁע שׁנה מלך בירושׁלם ושׁם אמו יהועדן מירושׁלים׃
\par 2 ויעשׂ הישׁר בעיני יהוה רק לא בלבב שׁלם׃
\par 3 ויהי כאשׁר חזקה הממלכה עליו ויהרג את־עבדיו המכים את־המלך אביו׃
\par 4 ואת־בניהם לא המית כי ככתוב בתורה בספר משׁה אשׁר־צוה יהוה לאמר לא־ימותו אבות על־בנים ובנים לא־ימותו על־אבות כי אישׁ בחטאו ימותו׃
\par 5 ויקבץ אמציהו את־יהודה ויעמידם לבית־אבות לשׂרי האלפים ולשׂרי המאות לכל־יהודה ובנימן ויפקדם למבן עשׂרים שׁנה ומעלה וימצאם שׁלשׁ־מאות אלף בחור יוצא צבא אחז רמח וצנה׃
\par 6 וישׂכר מישׂראל מאה אלף גבור חיל במאה ככר־כסף׃
\par 7 ואישׁ האלהים בא אליו לאמר המלך אל־יבא עמך צבא ישׂראל כי אין יהוה עם־ישׂראל כל בני אפרים׃
\par 8 כי אם־בא אתה עשׂה חזק למלחמה יכשׁילך האלהים לפני אויב כי ישׁ־כח באלהים לעזור ולהכשׁיל׃
\par 9 ויאמר אמציהו לאישׁ האלהים ומה־לעשׂות למאת הככר אשׁר נתתי לגדוד ישׂראל ויאמר אישׁ האלהים ישׁ ליהוה לתת לך הרבה מזה׃
\par 10 ויבדילם אמציהו להגדוד אשׁר־בא אליו מאפרים ללכת למקומם ויחר אפם מאד ביהודה וישׁובו למקומם בחרי־אף׃
\par 11 ואמציהו התחזק וינהג את־עמו וילך גיא המלח ויך את־בני־שׂעיר עשׂרת אלפים׃
\par 12 ועשׂרת אלפים חיים שׁבו בני יהודה ויביאום לראשׁ הסלע וישׁליכום מראשׁ־הסלע וכלם נבקעו׃
\par 13 ובני הגדוד אשׁר השׁיב אמציהו מלכת עמו למלחמה ויפשׁטו בערי יהודה משׁמרון ועד־בית חורון ויכו מהם שׁלשׁת אלפים ויבזו בזה רבה׃
\par 14 ויהי אחרי בוא אמציהו מהכות את־אדומים ויבא את־אלהי בני שׂעיר ויעמידם לו לאלהים ולפניהם ישׁתחוה ולהם יקטר׃
\par 15 ויחר־אף יהוה באמציהו וישׁלח אליו נביא ויאמר לו למה דרשׁת את־אלהי העם אשׁר לא־הצילו את־עמם מידך׃
\par 16 ויהי בדברו אליו ויאמר לו הליועץ למלך נתנוך חדל־לך למה יכוך ויחדל הנביא ויאמר ידעתי כי־יעץ אלהים להשׁחיתך כי־עשׂית זאת ולא שׁמעת לעצתי׃
\par 17 ויועץ אמציהו מלך יהודה וישׁלח אל־יואשׁ בן־יהואחז בן־יהוא מלך ישׂראל לאמר לך נתראה פנים׃
\par 18 וישׁלח יואשׁ מלך־ישׂראל אל־אמציהו מלך־יהודה לאמר החוח אשׁר בלבנון שׁלח אל־הארז אשׁר בלבנון לאמר תנה־את־בתך לבני לאשׁה ותעבר חית השׂדה אשׁר בלבנון ותרמס את־החוח׃
\par 19 אמרת הנה הכית את־אדום ונשׂאך לבך להכביד עתה שׁבה בביתך למה תתגרה ברעה ונפלת אתה ויהודה עמך׃
\par 20 ולא־שׁמע אמציהו כי מהאלהים היא למען תתם ביד כי דרשׁו את אלהי אדום׃
\par 21 ויעל יואשׁ מלך־ישׂראל ויתראו פנים הוא ואמציהו מלך־יהודה בבית שׁמשׁ אשׁר ליהודה׃
\par 22 וינגף יהודה לפני ישׂראל וינסו אישׁ לאהליו׃
\par 23 ואת אמציהו מלך־יהודה בן־יואשׁ בן־יהואחז תפשׂ יואשׁ מלך־ישׂראל בבית שׁמשׁ ויביאהו ירושׁלם ויפרץ בחומת ירושׁלם משׁער אפרים עד־שׁער הפונה ארבע מאות אמה׃
\par 24 וכל־הזהב והכסף ואת כל־הכלים הנמצאים בבית־האלהים עם־עבד אדום ואת־אצרות בית המלך ואת בני התערבות וישׁב שׁמרון׃
\par 25 ויחי אמציהו בן־יואשׁ מלך יהודה אחרי מות יואשׁ בן־יהואחז מלך ישׂראל חמשׁ עשׂרה שׁנה׃
\par 26 ויתר דברי אמציהו הראשׁנים והאחרונים הלא הנם כתובים על־ספר מלכי־יהודה וישׂראל׃
\par 27 ומעת אשׁר־סר אמציהו מאחרי יהוה ויקשׁרו עליו קשׁר בירושׁלם וינס לכישׁה וישׁלחו אחריו לכישׁה וימיתהו שׁם׃
\par 28 וישׂאהו על־הסוסים ויקברו אתו עם־אבתיו בעיר יהודה׃

\chapter{26}

\par 1 ויקחו כל־עם יהודה את־עזיהו והוא בן־שׁשׁ עשׂרה שׁנה וימליכו אתו תחת אביו אמציהו׃
\par 2 הוא בנה את־אילות וישׁיבה ליהודה אחרי שׁכב־המלך עם־אבתיו׃
\par 3 בן־שׁשׁ עשׂרה שׁנה עזיהו במלכו וחמשׁים ושׁתים שׁנה מלך בירושׁלם ושׁם אמו יכיליה מן־ירושׁלם׃
\par 4 ויעשׂ הישׁר בעיני יהוה ככל אשׁר־עשׂה אמציהו אביו׃
\par 5 ויהי לדרשׁ אלהים בימי זכריהו המבין בראת האלהים ובימי דרשׁו את־יהוה הצליחו האלהים׃
\par 6 ויצא וילחם בפלשׁתים ויפרץ את־חומת גת ואת חומת יבנה ואת חומת אשׁדוד ויבנה ערים באשׁדוד ובפלשׁתים׃
\par 7 ויעזרהו האלהים על־פלשׁתים ועל־הערביים הישׁבים בגור־בעל והמעונים׃
\par 8 ויתנו העמונים מנחה לעזיהו וילך שׁמו עד־לבוא מצרים כי החזיק עד־למעלה׃
\par 9 ויבן עזיהו מגדלים בירושׁלם על־שׁער הפנה ועל־שׁער הגיא ועל־המקצוע ויחזקם׃
\par 10 ויבן מגדלים במדבר ויחצב ברות רבים כי מקנה־רב היה לו ובשׁפלה ובמישׁור אכרים וכרמים בהרים ובכרמל כי־אהב אדמה היה׃
\par 11 ויהי לעזיהו חיל עשׂה מלחמה יוצאי צבא לגדוד במספר פקדתם ביד יעואל הסופר ומעשׂיהו השׁוטר על יד־חנניהו משׂרי המלך׃
\par 12 כל מספר ראשׁי האבות לגבורי חיל אלפים ושׁשׁ מאות׃
\par 13 ועל־ידם חיל צבא שׁלשׁ מאות אלף ושׁבעת אלפים וחמשׁ מאות עושׂי מלחמה בכח חיל לעזר למלך על־האויב׃
\par 14 ויכן להם עזיהו לכל־הצבא מגנים ורמחים וכובעים ושׁרינות וקשׁתות ולאבני קלעים׃
\par 15 ויעשׂ בירושׁלם חשׁבנות מחשׁבת חושׁב להיות על־המגדלים ועל־הפנות לירוא בחצים ובאבנים גדלות ויצא שׁמו עד־למרחוק כי־הפליא להעזר עד כי־חזק׃
\par 16 וכחזקתו גבה לבו עד־להשׁחית וימעל ביהוה אלהיו ויבא אל־היכל יהוה להקטיר על־מזבח הקטרת׃
\par 17 ויבא אחריו עזריהו הכהן ועמו כהנים ליהוה שׁמונים בני־חיל׃
\par 18 ויעמדו על־עזיהו המלך ויאמרו לו לא־לך עזיהו להקטיר ליהוה כי לכהנים בני־אהרן המקדשׁים להקטיר צא מן־המקדשׁ כי מעלת ולא־לך לכבוד מיהוה אלהים׃
\par 19 ויזעף עזיהו ובידו מקטרת להקטיר ובזעפו עם־הכהנים והצרעת זרחה במצחו לפני הכהנים בבית יהוה מעל למזבח הקטרת׃
\par 20 ויפן אליו עזריהו כהן הראשׁ וכל־הכהנים והנה־הוא מצרע במצחו ויבהלוהו משׁם וגם־הוא נדחף לצאת כי נגעו יהוה׃
\par 21 ויהי עזיהו המלך מצרע עד־יום מותו וישׁב בית החפשׁות מצרע כי נגזר מבית יהוה ויותם בנו על־בית המלך שׁופט את־עם הארץ׃
\par 22 ויתר דברי עזיהו הראשׁנים והאחרנים כתב ישׁעיהו בן־אמוץ הנביא׃
\par 23 וישׁכב עזיהו עם־אבתיו ויקברו אתו עם־אבתיו בשׂדה הקבורה אשׁר למלכים כי אמרו מצורע הוא וימלך יותם בנו תחתיו׃

\chapter{27}

\par 1 בן־עשׂרים וחמשׁ שׁנה יותם במלכו ושׁשׁ־עשׂרה שׁנה מלך בירושׁלם ושׁם אמו ירושׁה בת־צדוק׃
\par 2 ויעשׂ הישׁר בעיני יהוה ככל אשׁר־עשׂה עזיהו אביו רק לא־בא אל־היכל יהוה ועוד העם משׁחיתים׃
\par 3 הוא בנה את־שׁער בית־יהוה העליון ובחומת העפל בנה לרב׃
\par 4 וערים בנה בהר־יהודה ובחרשׁים בנה בירניות ומגדלים׃
\par 5 והוא נלחם עם־מלך בני־עמון ויחזק עליהם ויתנו־לו בני־עמון בשׁנה ההיא מאה ככר־כסף ועשׂרת אלפים כרים חטים ושׂעורים עשׂרת אלפים זאת השׁיבו לו בני עמון ובשׁנה השׁנית והשׁלשׁית׃
\par 6 ויתחזק יותם כי הכין דרכיו לפני יהוה אלהיו׃
\par 7 ויתר דברי יותם וכל־מלחמתיו ודרכיו הנם כתובים על־ספר מלכי־ישׂראל ויהודה׃
\par 8 בן־עשׂרים וחמשׁ שׁנה היה במלכו ושׁשׁ־עשׂרה שׁנה מלך בירושׁלם׃
\par 9 וישׁכב יותם עם־אבתיו ויקברו אתו בעיר דויד וימלך אחז בנו תחתיו׃

\chapter{28}

\par 1 בן־עשׂרים שׁנה אחז במלכו ושׁשׁ־עשׂרה שׁנה מלך בירושׁלם ולא־עשׂה הישׁר בעיני יהוה כדויד אביו׃
\par 2 וילך בדרכי מלכי ישׂראל וגם מסכות עשׂה לבעלים׃
\par 3 והוא הקטיר בגיא בן־הנם ויבער את־בניו באשׁ כתעבות הגוים אשׁר הרישׁ יהוה מפני בני ישׂראל׃
\par 4 ויזבח ויקטר בבמות ועל־הגבעות ותחת כל־עץ רענן׃
\par 5 ויתנהו יהוה אלהיו ביד מלך ארם ויכו־בו וישׁבו ממנו שׁביה גדולה ויביאו דרמשׂק וגם ביד־מלך ישׂראל נתן ויך־בו מכה גדולה׃
\par 6 ויהרג פקח בן־רמליהו ביהודה מאה ועשׂרים אלף ביום אחד הכל בני־חיל בעזבם את־יהוה אלהי אבותם׃
\par 7 ויהרג זכרי גבור אפרים את־מעשׂיהו בן־המלך ואת־עזריקם נגיד הבית ואת־אלקנה משׁנה המלך׃
\par 8 וישׁבו בני־ישׂראל מאחיהם מאתים אלף נשׁים בנים ובנות וגם־שׁלל רב בזזו מהם ויביאו את־השׁלל לשׁמרון׃
\par 9 ושׁם היה נביא ליהוה עדד שׁמו ויצא לפני הצבא הבא לשׁמרון ויאמר להם הנה בחמת יהוה אלהי־אבותיכם על־יהודה נתנם בידכם ותהרגו־בם בזעף עד לשׁמים הגיע׃
\par 10 ועתה בני־יהודה וירושׁלם אתם אמרים לכבשׁ לעבדים ולשׁפחות לכם הלא רק־אתם עמכם אשׁמות ליהוה אלהיכם׃
\par 11 ועתה שׁמעוני והשׁיבו השׁביה אשׁר שׁביתם מאחיכם כי חרון אף־יהוה עליכם׃
\par 12 ויקמו אנשׁים מראשׁי בני־אפרים עזריהו בן־יהוחנן ברכיהו בן־משׁלמות ויחזקיהו בן־שׁלם ועמשׂא בן־חדלי על־הבאים מן־הצבא׃
\par 13 ויאמרו להם לא־תביאו את־השׁביה הנה כי לאשׁמת יהוה עלינו אתם אמרים להסיף על־חטאתינו ועל־אשׁמתינו כי־רבה אשׁמה לנו וחרון אף על־ישׂראל׃
\par 14 ויעזב החלוץ את־השׁביה ואת־הבזה לפני השׂרים וכל־הקהל׃
\par 15 ויקמו האנשׁים אשׁר־נקבו בשׁמות ויחזיקו בשׁביה וכל־מערמיהם הלבישׁו מן־השׁלל וילבשׁום וינעלום ויאכלום וישׁקום ויסכום וינהלום בחמרים לכל־כושׁל ויביאום ירחו עיר־התמרים אצל אחיהם וישׁובו שׁמרון׃
\par 16 בעת ההיא שׁלח המלך אחז על־מלכי אשׁור לעזר לו׃
\par 17 ועוד אדומים באו ויכו ביהודה וישׁבו־שׁבי׃
\par 18 ופלשׁתים פשׁטו בערי השׁפלה והנגב ליהודה וילכדו את־בית־שׁמשׁ ואת־אילון ואת־הגדרות ואת־שׂוכו ובנותיה ואת־תמנה ובנותיה ואת־גמזו ואת־בנתיה וישׁבו שׁם׃
\par 19 כי־הכניע יהוה את־יהודה בעבור אחז מלך־ישׂראל כי הפריע ביהודה ומעול מעל ביהוה׃
\par 20 ויבא עליו תלגת פלנאסר מלך אשׁור ויצר לו ולא חזקו׃
\par 21 כי־חלק אחז את־בית יהוה ואת־בית המלך והשׂרים ויתן למלך אשׁור ולא לעזרה לו׃
\par 22 ובעת הצר לו ויוסף למעול ביהוה הוא המלך אחז׃
\par 23 ויזבח לאלהי דרמשׂק המכים בו ויאמר כי אלהי מלכי־ארם הם מעזרים אותם להם אזבח ויעזרוני והם היו־לו להכשׁילו ולכל־ישׂראל׃
\par 24 ויאסף אחז את־כלי בית־האלהים ויקצץ את־כלי בית־האלהים ויסגר את־דלתות בית־יהוה ויעשׂ לו מזבחות בכל־פנה בירושׁלם׃
\par 25 ובכל־עיר ועיר ליהודה עשׂה במות לקטר לאלהים אחרים ויכעס את־יהוה אלהי אבתיו׃
\par 26 ויתר דבריו וכל־דרכיו הראשׁנים והאחרונים הנם כתובים על־ספר מלכי־יהודה וישׂראל׃
\par 27 וישׁכב אחז עם־אבתיו ויקברהו בעיר בירושׁלם כי לא הביאהו לקברי מלכי ישׂראל וימלך יחזקיהו בנו תחתיו׃

\chapter{29}

\par 1 יחזקיהו מלך בן־עשׂרים וחמשׁ שׁנה ועשׂרים ותשׁע שׁנה מלך בירושׁלם ושׁם אמו אביה בת־זכריהו׃
\par 2 ויעשׂ הישׁר בעיני יהוה ככל אשׁר־עשׂה דויד אביו׃
\par 3 הוא בשׁנה הראשׁונה למלכו בחדשׁ הראשׁון פתח את־דלתות בית־יהוה ויחזקם׃
\par 4 ויבא את־הכהנים ואת־הלוים ויאספם לרחוב המזרח׃
\par 5 ויאמר להם שׁמעוני הלוים עתה התקדשׁו וקדשׁו את־בית יהוה אלהי אבתיכם והוציאו את־הנדה מן־הקדשׁ׃
\par 6 כי־מעלו אבתינו ועשׂו הרע בעיני יהוה־אלהינו ויעזבהו ויסבו פניהם ממשׁכן יהוה ויתנו־ערף׃
\par 7 גם סגרו דלתות האולם ויכבו את־הנרות וקטרת לא הקטירו ועלה לא־העלו בקדשׁ לאלהי ישׂראל׃
\par 8 ויהי קצף יהוה על־יהודה וירושׁלם ויתנם לזועה לשׁמה ולשׁרקה כאשׁר אתם ראים בעיניכם׃
\par 9 והנה נפלו אבותינו בחרב ובנינו ובנותינו ונשׁינו בשׁבי על־זאת׃
\par 10 עתה עם־לבבי לכרות ברית ליהוה אלהי ישׂראל וישׁב ממנו חרון אפו׃
\par 11 בני עתה אל־תשׁלו כי־בכם בחר יהוה לעמד לפניו לשׁרתו ולהיות לו משׁרתים ומקטרים׃
\par 12 ויקמו הלוים מחת בן־עמשׂי ויואל בן־עזריהו מן־בני הקהתי ומן־בני מררי קישׁ בן־עבדי ועזריהו בן־יהללאל ומן־הגרשׁני יואח בן־זמה ועדן בן־יואח׃
\par 13 ומן־בני אליצפן שׁמרי ויעואל ומן־בני אסף זכריהו ומתניהו׃
\par 14 ומן־בני הימן יחואל ושׁמעי ומן־בני ידותון שׁמעיה ועזיאל׃
\par 15 ויאספו את־אחיהם ויתקדשׁו ויבאו כמצות־המלך בדברי יהוה לטהר בית יהוה׃
\par 16 ויבאו הכהנים לפנימה בית־יהוה לטהר ויוציאו את כל־הטמאה אשׁר מצאו בהיכל יהוה לחצר בית יהוה ויקבלו הלוים להוציא לנחל־קדרון חוצה׃
\par 17 ויחלו באחד לחדשׁ הראשׁון לקדשׁ וביום שׁמונה לחדשׁ באו לאולם יהוה ויקדשׁו את־בית־יהוה לימים שׁמונה וביום שׁשׁה עשׂר לחדשׁ הראשׁון כלו׃
\par 18 ויבואו פנימה אל־חזקיהו המלך ויאמרו טהרנו את־כל־בית יהוה את־מזבח העולה ואת־כל־כליו ואת־שׁלחן המערכת ואת־כל־כליו׃
\par 19 ואת כל־הכלים אשׁר הזניח המלך אחז במלכותו במעלו הכנו והקדשׁנו והנם לפני מזבח יהוה׃
\par 20 וישׁכם יחזקיהו המלך ויאסף את שׂרי העיר ויעל בית יהוה׃
\par 21 ויביאו פרים־שׁבעה ואילים שׁבעה וכבשׂים שׁבעה וצפירי עזים שׁבעה לחטאת על־הממלכה ועל־המקדשׁ ועל־יהודה ויאמר לבני אהרן הכהנים להעלות על־מזבח יהוה׃
\par 22 וישׁחטו הבקר ויקבלו הכהנים את־הדם ויזרקו המזבחה וישׁחטו האלים ויזרקו הדם המזבחה וישׁחטו הכבשׂים ויזרקו הדם המזבחה׃
\par 23 ויגישׁו את־שׂעירי החטאת לפני המלך והקהל ויסמכו ידיהם עליהם׃
\par 24 וישׁחטום הכהנים ויחטאו את־דמם המזבחה לכפר על־כל־ישׂראל כי לכל־ישׂראל אמר המלך העולה והחטאת׃
\par 25 ויעמד את־הלוים בית יהוה במצלתים בנבלים ובכנרות במצות דויד וגד חזה־המלך ונתן הנביא כי ביד־יהוה המצוה ביד־נביאיו׃
\par 26 ויעמדו הלוים בכלי דויד והכהנים בחצצרות׃
\par 27 ויאמר חזקיהו להעלות העלה להמזבח ובעת החל העולה החל שׁיר־יהוה והחצצרות ועל־ידי כלי דויד מלך־ישׂראל׃
\par 28 וכל־הקהל משׁתחוים והשׁיר משׁורר והחצצרות מחצצרים הכל עד לכלות העלה׃
\par 29 וככלות להעלות כרעו המלך וכל־הנמצאים אתו וישׁתחוו׃
\par 30 ויאמר יחזקיהו המלך והשׂרים ללוים להלל ליהוה בדברי דויד ואסף החזה ויהללו עד־לשׂמחה ויקדו וישׁתחוו׃
\par 31 ויען יחזקיהו ויאמר עתה מלאתם ידכם ליהוה גשׁו והביאו זבחים ותודות לבית יהוה ויביאו הקהל זבחים ותודות וכל־נדיב לב עלות׃
\par 32 ויהי מספר העלה אשׁר הביאו הקהל בקר שׁבעים אילים מאה כבשׂים מאתים לעלה ליהוה כל־אלה׃
\par 33 והקדשׁים בקר שׁשׁ מאות וצאן שׁלשׁת אלפים׃
\par 34 רק הכהנים היו למעט ולא יכלו להפשׁיט את־כל־העלות ויחזקום אחיהם הלוים עד־כלות המלאכה ועד יתקדשׁו הכהנים כי הלוים ישׁרי לבב להתקדשׁ מהכהנים׃
\par 35 וגם־עלה לרב בחלבי השׁלמים ובנסכים לעלה ותכון עבודת בית־יהוה׃
\par 36 וישׂמח יחזקיהו וכל־העם על ההכין האלהים לעם כי בפתאם היה הדבר׃

\chapter{30}

\par 1 וישׁלח יחזקיהו על־כל־ישׂראל ויהודה וגם־אגרות כתב על־אפרים ומנשׁה לבוא לבית־יהוה בירושׁלם לעשׂות פסח ליהוה אלהי ישׂראל׃
\par 2 ויועץ המלך ושׂריו וכל־הקהל בירושׁלם לעשׂות הפסח בחדשׁ השׁני׃
\par 3 כי לא יכלו לעשׂתו בעת ההיא כי הכהנים לא־התקדשׁו למדי והעם לא־נאספו לירושׁלם׃
\par 4 ויישׁר הדבר בעיני המלך ובעיני כל־הקהל׃
\par 5 ויעמידו דבר להעביר קול בכל־ישׂראל מבאר־שׁבע ועד־דן לבוא לעשׂות פסח ליהוה אלהי־ישׂראל בירושׁלם כי לא לרב עשׂו ככתוב׃
\par 6 וילכו הרצים באגרות מיד המלך ושׂריו בכל־ישׂראל ויהודה וכמצות המלך לאמר בני ישׂראל שׁובו אל־יהוה אלהי אברהם יצחק וישׂראל וישׁב אל־הפליטה הנשׁארת לכם מכף מלכי אשׁור׃
\par 7 ואל־תהיו כאבותיכם וכאחיכם אשׁר מעלו ביהוה אלהי אבותיהם ויתנם לשׁמה כאשׁר אתם ראים׃
\par 8 עתה אל־תקשׁו ערפכם כאבותיכם תנו־יד ליהוה ובאו למקדשׁו אשׁר הקדישׁ לעולם ועבדו את־יהוה אלהיכם וישׁב מכם חרון אפו׃
\par 9 כי בשׁובכם על־יהוה אחיכם ובניכם לרחמים לפני שׁוביהם ולשׁוב לארץ הזאת כי־חנון ורחום יהוה אלהיכם ולא־יסיר פנים מכם אם־תשׁובו אליו׃
\par 10 ויהיו הרצים עברים מעיר לעיר בארץ־אפרים ומנשׁה ועד־זבלון ויהיו משׂחיקים עליהם ומלעגים בם׃
\par 11 אך־אנשׁים מאשׁר ומנשׁה ומזבלון נכנעו ויבאו לירושׁלם׃
\par 12 גם ביהודה היתה יד האלהים לתת להם לב אחד לעשׂות מצות המלך והשׂרים בדבר יהוה׃
\par 13 ויאספו ירושׁלם עם־רב לעשׂות את־חג המצות בחדשׁ השׁני קהל לרב מאד׃
\par 14 ויקמו ויסירו את־המזבחות אשׁר בירושׁלם ואת כל־המקטרות הסירו וישׁליכו לנחל קדרון׃
\par 15 וישׁחטו הפסח בארבעה עשׂר לחדשׁ השׁני והכהנים והלוים נכלמו ויתקדשׁו ויביאו עלות בית יהוה׃
\par 16 ויעמדו על־עמדם כמשׁפטם כתורת משׁה אישׁ־האלהים הכהנים זרקים את־הדם מיד הלוים׃
\par 17 כי־רבת בקהל אשׁר לא־התקדשׁו והלוים על־שׁחיטת הפסחים לכל לא טהור להקדישׁ ליהוה׃
\par 18 כי מרבית העם רבת מאפרים ומנשׁה ישׂשכר וזבלון לא הטהרו כי־אכלו את־הפסח בלא ככתוב כי התפלל יחזקיהו עליהם לאמר יהוה הטוב יכפר בעד׃
\par 19 כל־לבבו הכין לדרושׁ האלהים יהוה אלהי אבותיו ולא כטהרת הקדשׁ׃
\par 20 וישׁמע יהוה אל־יחזקיהו וירפא את־העם׃
\par 21 ויעשׂו בני־ישׂראל הנמצאים בירושׁלם את־חג המצות שׁבעת ימים בשׂמחה גדולה ומהללים ליהוה יום ביום הלוים והכהנים בכלי־עז ליהוה׃
\par 22 וידבר יחזקיהו על־לב כל־הלוים המשׂכילים שׂכל־טוב ליהוה ויאכלו את־המועד שׁבעת הימים מזבחים זבחי שׁלמים ומתודים ליהוה אלהי אבותיהם׃
\par 23 ויועצו כל־הקהל לעשׂות שׁבעת ימים אחרים ויעשׂו שׁבעת־ימים שׂמחה׃
\par 24 כי חזקיהו מלך־יהודה הרים לקהל אלף פרים ושׁבעת אלפים צאן והשׂרים הרימו לקהל פרים אלף וצאן עשׂרת אלפים ויתקדשׁו כהנים לרב׃
\par 25 וישׂמחו כל־קהל יהודה והכהנים והלוים וכל־הקהל הבאים מישׂראל והגרים הבאים מארץ ישׂראל והיושׁבים ביהודה׃
\par 26 ותהי שׂמחה־גדולה בירושׁלם כי מימי שׁלמה בן־דויד מלך ישׂראל לא כזאת בירושׁלם׃
\par 27 ויקמו הכהנים הלוים ויברכו את־העם וישׁמע בקולם ותבוא תפלתם למעון קדשׁו לשׁמים׃

\chapter{31}

\par 1 וככלות כל־זאת יצאו כל־ישׂראל הנמצאים לערי יהודה וישׁברו המצבות ויגדעו האשׁרים וינתצו את־הבמות ואת־המזבחת מכל־יהודה ובנימן ובאפרים ומנשׁה עד־לכלה וישׁובו כל־בני ישׂראל אישׁ לאחזתו לעריהם׃
\par 2 ויעמד יחזקיהו את־מחלקות הכהנים והלוים על־מחלקותם אישׁ כפי עבדתו לכהנים וללוים לעלה ולשׁלמים לשׁרת ולהדות ולהלל בשׁערי מחנות יהוה׃
\par 3 ומנת המלך מן־רכושׁו לעלות לעלות הבקר והערב והעלות לשׁבתות ולחדשׁים ולמעדים ככתוב בתורת יהוה׃
\par 4 ויאמר לעם ליושׁבי ירושׁלם לתת מנת הכהנים והלוים למען יחזקו בתורת יהוה׃
\par 5 וכפרץ הדבר הרבו בני־ישׂראל ראשׁית דגן תירושׁ ויצהר ודבשׁ וכל תבואת שׂדה ומעשׂר הכל לרב הביאו׃
\par 6 ובני ישׂראל ויהודה היושׁבים בערי יהודה גם־הם מעשׂר בקר וצאן ומעשׂר קדשׁים המקדשׁים ליהוה אלהיהם הביאו ויתנו ערמות ערמות׃
\par 7 בחדשׁ השׁלשׁי החלו הערמות ליסוד ובחדשׁ השׁביעי כלו׃
\par 8 ויבאו יחזקיהו והשׂרים ויראו את־הערמות ויברכו את־יהוה ואת עמו ישׂראל׃
\par 9 וידרשׁ יחזקיהו על־הכהנים והלוים על־הערמות׃
\par 10 ויאמר אליו עזריהו הכהן הראשׁ לבית צדוק ויאמר מהחל התרומה לביא בית־יהוה אכול ושׂבוע והותר עד־לרוב כי יהוה ברך את־עמו והנותר את־ההמון הזה׃
\par 11 ויאמר יחזקיהו להכין לשׁכות בבית יהוה ויכינו׃
\par 12 ויביאו את־התרומה והמעשׂר והקדשׁים באמונה ועליהם נגיד כונניהו הלוי ושׁמעי אחיהו משׁנה׃
\par 13 ויחיאל ועזזיהו ונחת ועשׂהאל וירימות ויוזבד ואליאל ויסמכיהו ומחת ובניהו פקידים מיד כונניהו ושׁמעי אחיו במפקד יחזקיהו המלך ועזריהו נגיד בית־האלהים׃
\par 14 וקורא בן־ימנה הלוי השׁוער למזרחה על נדבות האלהים לתת תרומת יהוה וקדשׁי הקדשׁים׃
\par 15 ועל־ידו עדן ומנימן וישׁוע ושׁמעיהו אמריהו ושׁכניהו בערי הכהנים באמונה לתת לאחיהם במחלקות כגדול כקטן׃
\par 16 מלבד התיחשׂם לזכרים מבן שׁלושׁ שׁנים ולמעלה לכל־הבא לבית־יהוה לדבר־יום ביומו לעבודתם במשׁמרותם כמחלקותיהם׃
\par 17 ואת התיחשׂ הכהנים לבית אבותיהם והלוים מבן עשׂרים שׁנה ולמעלה במשׁמרותיהם במחלקותיהם׃
\par 18 ולהתיחשׂ בכל־טפם נשׁיהם ובניהם ובנותיהם לכל־קהל כי באמונתם יתקדשׁו־קדשׁ׃
\par 19 ולבני אהרן הכהנים בשׂדי מגרשׁ עריהם בכל־עיר ועיר אנשׁים אשׁר נקבו בשׁמות לתת מנות לכל־זכר בכהנים ולכל־התיחשׂ בלוים׃
\par 20 ויעשׂ כזאת יחזקיהו בכל־יהודה ויעשׂ הטוב והישׁר והאמת לפני יהוה אלהיו׃
\par 21 ובכל־מעשׂה אשׁר־החל בעבודת בית־האלהים ובתורה ובמצוה לדרשׁ לאלהיו בכל־לבבו עשׂה והצליח׃

\chapter{32}

\par 1 אחרי הדברים והאמת האלה בא סנחריב מלך־אשׁור ויבא ביהודה ויחן על־הערים הבצרות ויאמר לבקעם אליו׃
\par 2 וירא יחזקיהו כי־בא סנחריב ופניו למלחמה על־ירושׁלם׃
\par 3 ויועץ עם־שׂריו וגבריו לסתום את־מימי העינות אשׁר מחוץ לעיר ויעזרוהו׃
\par 4 ויקבצו עם־רב ויסתמו את־כל־המעינות ואת־הנחל השׁוטף בתוך־הארץ לאמר למה יבואו מלכי אשׁור ומצאו מים רבים׃
\par 5 ויתחזק ויבן את־כל־החומה הפרוצה ויעל על־המגדלות ולחוצה החומה אחרת ויחזק את־המלוא עיר דויד ויעשׂ שׁלח לרב ומגנים׃
\par 6 ויתן שׂרי מלחמות על־העם ויקבצם אליו אל־רחוב שׁער העיר וידבר על־לבבם לאמר׃
\par 7 חזקו ואמצו אל־תיראו ואל־תחתו מפני מלך אשׁור ומלפני כל־ההמון אשׁר־עמו כי־עמנו רב מעמו׃
\par 8 עמו זרוע בשׂר ועמנו יהוה אלהינו לעזרנו ולהלחם מלחמתנו ויסמכו העם על־דברי יחזקיהו מלך־יהודה׃
\par 9 אחר זה שׁלח סנחריב מלך־אשׁור עבדיו ירושׁלימה והוא על־לכישׁ וכל־ממשׁלתו עמו על־יחזקיהו מלך יהודה ועל־כל־יהודה אשׁר בירושׁלם לאמר׃
\par 10 כה אמר סנחריב מלך אשׁור על־מה אתם בטחים וישׁבים במצור בירושׁלם׃
\par 11 הלא יחזקיהו מסית אתכם לתת אתכם למות ברעב ובצמא לאמר יהוה אלהינו יצילנו מכף מלך אשׁור׃
\par 12 הלא־הוא יחזקיהו הסיר את־במתיו ואת־מזבחתיו ויאמר ליהודה ולירושׁלם לאמר לפני מזבח אחד תשׁתחוו ועליו תקטירו׃
\par 13 הלא תדעו מה עשׂיתי אני ואבותי לכל עמי הארצות היכול יכלו אלהי גוי הארצות להציל את־ארצם מידי׃
\par 14 מי בכל־אלהי הגוים האלה אשׁר החרימו אבותי אשׁר יכול להציל את־עמו מידי כי יוכל אלהיכם להציל אתכם מידי׃
\par 15 ועתה אל־ישׁיא אתכם חזקיהו ואל־יסית אתכם כזאת ואל־תאמינו לו כי־לא יוכל כל־אלוה כל־גוי וממלכה להציל עמו מידי ומיד אבותי אף כי אלהיכם לא־יצילו אתכם מידי׃
\par 16 ועוד דברו עבדיו על־יהוה האלהים ועל יחזקיהו עבדו׃
\par 17 וספרים כתב לחרף ליהוה אלהי ישׂראל ולאמר עליו לאמר כאלהי גוי הארצות אשׁר לא־הצילו עמם מידי כן לא־יציל אלהי יחזקיהו עמו מידי׃
\par 18 ויקראו בקול־גדול יהודית על־עם ירושׁלם אשׁר על־החומה ליראם ולבהלם למען ילכדו את־העיר׃
\par 19 וידברו אל־אלהי ירושׁלם כעל אלהי עמי הארץ מעשׂה ידי האדם׃
\par 20 ויתפלל יחזקיהו המלך וישׁעיהו בן־אמוץ הנביא על־זאת ויזעקו השׁמים׃
\par 21 וישׁלח יהוה מלאך ויכחד כל־גבור חיל ונגיד ושׂר במחנה מלך אשׁור וישׁב בבשׁת פנים לארצו ויבא בית אלהיו ומיציאו מעיו שׁם הפילהו בחרב׃
\par 22 ויושׁע יהוה את־יחזקיהו ואת ישׁבי ירושׁלם מיד סנחריב מלך־אשׁור ומיד־כל וינהלם מסביב׃
\par 23 ורבים מביאים מנחה ליהוה לירושׁלם ומגדנות ליחזקיהו מלך יהודה וינשׂא לעיני כל־הגוים מאחרי־כן׃
\par 24 בימים ההם חלה יחזקיהו עד־למות ויתפלל אל־יהוה ויאמר לו ומופת נתן לו׃
\par 25 ולא־כגמל עליו השׁיב יחזקיהו כי גבה לבו ויהי עליו קצף ועל־יהודה וירושׁלם׃
\par 26 ויכנע יחזקיהו בגבה לבו הוא וישׁבי ירושׁלם ולא־בא עליהם קצף יהוה בימי יחזקיהו׃
\par 27 ויהי ליחזקיהו עשׁר וכבוד הרבה מאד ואצרות עשׂה־לו לכסף ולזהב ולאבן יקרה ולבשׂמים ולמגנים ולכל כלי חמדה׃
\par 28 ומסכנות לתבואת דגן ותירושׁ ויצהר וארות לכל־בהמה ובהמה ועדרים לאורות׃
\par 29 וערים עשׂה לו ומקנה־צאן ובקר לרב כי נתן־לו אלהים רכושׁ רב מאד׃
\par 30 והוא יחזקיהו סתם את־מוצא מימי גיחון העליון ויישׁרם למטה־מערבה לעיר דויד ויצלח יחזקיהו בכל־מעשׂהו׃
\par 31 וכן במליצי שׂרי בבל המשׁלחים עליו לדרשׁ המופת אשׁר היה בארץ עזבו האלהים לנסותו לדעת כל־בלבבו׃
\par 32 ויתר דברי יחזקיהו וחסדיו הנם כתובים בחזון ישׁעיהו בן־אמוץ הנביא על־ספר מלכי־יהודה וישׂראל׃
\par 33 וישׁכב יחזקיהו עם־אבתיו ויקברהו במעלה קברי בני־דויד וכבוד עשׂו־לו במותו כל־יהודה וישׁבי ירושׁלם וימלך מנשׁה בנו תחתיו׃

\chapter{33}

\par 1 בן־שׁתים עשׂרה שׁנה מנשׁה במלכו וחמשׁים וחמשׁ שׁנה מלך בירושׁלם׃
\par 2 ויעשׂ הרע בעיני יהוה כתועבות הגוים אשׁר הורישׁ יהוה מפני בני ישׂראל׃
\par 3 וישׁב ויבן את־הבמות אשׁר נתץ יחזקיהו אביו ויקם מזבחות לבעלים ויעשׂ אשׁרות וישׁתחו לכל־צבא השׁמים ויעבד אתם׃
\par 4 ובנה מזבחות בבית יהוה אשׁר אמר יהוה בירושׁלם יהיה־שׁמי לעולם׃
\par 5 ויבן מזבחות לכל־צבא השׁמים בשׁתי חצרות בית־יהוה׃
\par 6 והוא העביר את־בניו באשׁ בגי בן־הנם ועונן ונחשׁ וכשׁף ועשׂה אוב וידעוני הרבה לעשׂות הרע בעיני יהוה להכעיסו׃
\par 7 וישׂם את־פסל הסמל אשׁר עשׂה בבית האלהים אשׁר אמר אלהים אל־דויד ואל־שׁלמה בנו בבית הזה ובירושׁלם אשׁר בחרתי מכל שׁבטי ישׂראל אשׂים את־שׁמי לעילום׃
\par 8 ולא אוסיף להסיר את־רגל ישׂראל מעל האדמה אשׁר העמדתי לאבתיכם רק אם־ישׁמרו לעשׂות את כל־אשׁר צויתים לכל־התורה והחקים והמשׁפטים ביד־משׁה׃
\par 9 ויתע מנשׁה את־יהודה וישׁבי ירושׁלם לעשׂות רע מן־הגוים אשׁר השׁמיד יהוה מפני בני ישׂראל׃
\par 10 וידבר יהוה אל־מנשׁה ואל־עמו ולא הקשׁיבו׃
\par 11 ויבא יהוה עליהם את־שׂרי הצבא אשׁר למלך אשׁור וילכדו את־מנשׁה בחחים ויאסרהו בנחשׁתים ויוליכהו בבלה׃
\par 12 וכהצר לו חלה את־פני יהוה אלהיו ויכנע מאד מלפני אלהי אבתיו׃
\par 13 ויתפלל אליו ויעתר לו וישׁמע תחנתו וישׁיבהו ירושׁלם למלכותו וידע מנשׁה כי יהוה הוא האלהים׃
\par 14 ואחרי־כן בנה חומה חיצונה לעיר־דויד מערבה לגיחון בנחל ולבוא בשׁער הדגים וסבב לעפל ויגביהה מאד וישׂם שׂרי־חיל בכל־הערים הבצרות ביהודה׃
\par 15 ויסר את־אלהי הנכר ואת־הסמל מבית יהוה וכל־המזבחות אשׁר בנה בהר בית־יהוה ובירושׁלם וישׁלך חוצה לעיר׃
\par 16 ויכן את־מזבח יהוה ויזבח עליו זבחי שׁלמים ותודה ויאמר ליהודה לעבוד את־יהוה אלהי ישׂראל׃
\par 17 אבל עוד העם זבחים בבמות רק ליהוה אלהיהם׃
\par 18 ויתר דברי מנשׁה ותפלתו אל־אלהיו ודברי החזים המדברים אליו בשׁם יהוה אלהי ישׂראל הנם על־דברי מלכי ישׂראל׃
\par 19 ותפלתו והעתר־לו וכל־חטאתו ומעלו והמקמות אשׁר בנה בהם במות והעמיד האשׁרים והפסלים לפני הכנעו הנם כתובים על דברי חוזי׃
\par 20 וישׁכב מנשׁה עם־אבתיו ויקברהו ביתו וימלך אמון בנו תחתיו׃
\par 21 בן־עשׂרים ושׁתים שׁנה אמון במלכו ושׁתים שׁנים מלך בירושׁלם׃
\par 22 ויעשׂ הרע בעיני יהוה כאשׁר עשׂה מנשׁה אביו ולכל־הפסילים אשׁר עשׂה מנשׁה אביו זבח אמון ויעבדם׃
\par 23 ולא נכנע מלפני יהוה כהכנע מנשׁה אביו כי הוא אמון הרבה אשׁמה׃
\par 24 ויקשׁרו עליו עבדיו וימיתהו בביתו׃
\par 25 ויכו עם־הארץ את כל־הקשׁרים על־המלך אמון וימליכו עם־הארץ את־יאשׁיהו בנו תחתיו׃

\chapter{34}

\par 1 בן־שׁמונה שׁנים יאשׁיהו במלכו ושׁלשׁים ואחת שׁנה מלך בירושׁלם׃
\par 2 ויעשׂ הישׁר בעיני יהוה וילך בדרכי דויד אביו ולא־סר ימין ושׂמאול׃
\par 3 ובשׁמונה שׁנים למלכו והוא עודנו נער החל לדרושׁ לאלהי דויד אביו ובשׁתים עשׂרה שׁנה החל לטהר את־יהודה וירושׁלם מן־הבמות והאשׁרים והפסלים והמסכות׃
\par 4 וינתצו לפניו את מזבחות הבעלים והחמנים אשׁר־למעלה מעליהם גדע והאשׁרים והפסלים והמסכות שׁבר והדק ויזרק על־פני הקברים הזבחים להם׃
\par 5 ועצמות כהנים שׂרף על־מזבחותים ויטהר את־יהודה ואת־ירושׁלם׃
\par 6 ובערי מנשׁה ואפרים ושׁמעון ועד־נפתלי בהר בתיהם סביב׃
\par 7 וינתץ את־המזבחות ואת־האשׁרים והפסלים כתת להדק וכל־החמנים גדע בכל־ארץ ישׂראל וישׁב לירושׁלם׃
\par 8 ובשׁנת שׁמונה עשׂרה למלכו לטהר הארץ והבית שׁלח את־שׁפן בן־אצליהו ואת־מעשׂיהו שׂר־העיר ואת יואח בן־יואחז המזכיר לחזק את־בית יהוה אלהיו׃
\par 9 ויבאו אל־חלקיהו הכהן הגדול ויתנו את־הכסף המובא בית־אלהים אשׁר אספו־הלוים שׁמרי הסף מיד מנשׁה ואפרים ומכל שׁארית ישׂראל ומכל־יהודה ובנימן וישׁבי ירושׁלם׃
\par 10 ויתנו על־יד עשׂה המלאכה המפקדים בבית יהוה ויתנו אתו עושׂי המלאכה אשׁר עשׂים בבית יהוה לבדוק ולחזק הבית׃
\par 11 ויתנו לחרשׁים ולבנים לקנות אבני מחצב ועצים למחברות ולקרות את־הבתים אשׁר השׁחיתו מלכי יהודה׃
\par 12 והאנשׁים עשׂים באמונה במלאכה ועליהם מפקדים יחת ועבדיהו הלוים מן־בני מררי וזכריה ומשׁלם מן־בני הקהתים לנצח והלוים כל־מבין בכלי־שׁיר׃
\par 13 ועל הסבלים ומנצחים לכל עשׂה מלאכה לעבודה ועבודה ומהלוים סופרים ושׁטרים ושׁוערים׃
\par 14 ובהוציאם את־הכסף המובא בית יהוה מצא חלקיהו הכהן את־ספר תורת־יהוה ביד־משׁה׃
\par 15 ויען חלקיהו ויאמר אל־שׁפן הסופר ספר התורה מצאתי בבית יהוה ויתן חלקיהו את־הספר אל־שׁפן׃
\par 16 ויבא שׁפן את־הספר אל־המלך וישׁב עוד את־המלך דבר לאמר כל אשׁר־נתן ביד־עבדיך הם עשׂים׃
\par 17 ויתיכו את־הכסף הנמצא בבית־יהוה ויתנוהו על־יד המפקדים ועל־יד עושׂי המלאכה׃
\par 18 ויגד שׁפן הסופר למלך לאמר ספר נתן לי חלקיהו הכהן ויקרא־בו שׁפן לפני המלך׃
\par 19 ויהי כשׁמע המלך את דברי התורה ויקרע את־בגדיו׃
\par 20 ויצו המלך את־חלקיהו ואת־אחיקם בן־שׁפן ואת־עבדון בן־מיכה ואת שׁפן הסופר ואת עשׂיה עבד־המלך לאמר׃
\par 21 לכו דרשׁו את־יהוה בעדי ובעד הנשׁאר בישׂראל וביהודה על־דברי הספר אשׁר נמצא כי־גדולה חמת־יהוה אשׁר נתכה בנו על אשׁר לא־שׁמרו אבותינו את־דבר יהוה לעשׂות ככל־הכתוב על־הספר הזה׃
\par 22 וילך חלקיהו ואשׁר המלך אל־חלדה הנביאה אשׁת שׁלם בן־תוקהת בן־חסרה שׁומר הבגדים והיא יושׁבת בירושׁלם במשׁנה וידברו אליה כזאת׃
\par 23 ותאמר להם כה־אמר יהוה אלהי ישׂראל אמרו לאישׁ אשׁר־שׁלח אתכם אלי׃
\par 24 כה אמר יהוה הנני מביא רעה על־המקום הזה ועל־יושׁביו את כל־האלות הכתובות על־הספר אשׁר קראו לפני מלך יהודה׃
\par 25 תחת אשׁר עזבוני ויקטירו לאלהים אחרים למען הכעיסני בכל מעשׂי ידיהם ותתך חמתי במקום הזה ולא תכבה׃
\par 26 ואל־מלך יהודה השׁלח אתכם לדרושׁ ביהוה כה תאמרו אליו כה־אמר יהוה אלהי ישׂראל הדברים אשׁר שׁמעת׃
\par 27 יען רך־לבבך ותכנע מלפני אלהים בשׁמעך את־דבריו על־המקום הזה ועל־ישׁביו ותכנע לפני ותקרע את־בגדיך ותבך לפני וגם־אני שׁמעתי נאם־יהוה׃
\par 28 הנני אספך אל־אבתיך ונאספת אל־קברתיך בשׁלום ולא־תראינה עיניך בכל הרעה אשׁר אני מביא על־המקום הזה ועל־ישׁביו וישׁיבו את־המלך דבר׃
\par 29 וישׁלח המלך ויאסף את־כל־זקני יהודה וירושׁלם׃
\par 30 ויעל המלך בית־יהוה וכל־אישׁ יהודה וישׁבי ירושׁלם והכהנים והלוים וכל־העם מגדול ועד־קטן ויקרא באזניהם את־כל־דברי ספר הברית הנמצא בית יהוה׃
\par 31 ויעמד המלך על־עמדו ויכרת את־הברית לפני יהוה ללכת אחרי יהוה ולשׁמור את־מצותיו ועדותיו וחקיו בכל־לבבו ובכל־נפשׁו לעשׂות את־דברי הברית הכתובים על־הספר הזה׃
\par 32 ויעמד את כל־הנמצא בירושׁלם ובנימן ויעשׂו ישׁבי ירושׁלם כברית אלהים אלהי אבותיהם׃
\par 33 ויסר יאשׁיהו את־כל־התועבות מכל־הארצות אשׁר לבני ישׂראל ויעבד את כל־הנמצא בישׂראל לעבוד את־יהוה אלהיהם כל־ימיו לא סרו מאחרי יהוה אלהי אבותיהם׃

\chapter{35}

\par 1 ויעשׂ יאשׁיהו בירושׁלם פסח ליהוה וישׁחטו הפסח בארבעה עשׂר לחדשׁ הראשׁון׃
\par 2 ויעמד הכהנים על־משׁמרותם ויחזקם לעבודת בית יהוה׃
\par 3 ויאמר ללוים המבונים לכל־ישׂראל הקדושׁים ליהוה תנו את־ארון־הקדשׁ בבית אשׁר בנה שׁלמה בן־דויד מלך ישׂראל אין־לכם משׂא בכתף עתה עבדו את־יהוה אלהיכם ואת עמו ישׂראל׃
\par 4 והכונו לבית־אבותיכם כמחלקותיכם בכתב דויד מלך ישׂראל ובמכתב שׁלמה בנו׃
\par 5 ועמדו בקדשׁ לפלגות בית האבות לאחיכם בני העם וחלקת בית־אב ללוים׃
\par 6 ושׁחטו הפסח והתקדשׁו והכינו לאחיכם לעשׂות כדבר־יהוה ביד־משׁה׃
\par 7 וירם יאשׁיהו לבני העם צאן כבשׂים ובני־עזים הכל לפסחים לכל־הנמצא למספר שׁלשׁים אלף ובקר שׁלשׁת אלפים אלה מרכושׁ המלך׃
\par 8 ושׂריו לנדבה לעם לכהנים וללוים הרימו חלקיה וזכריהו ויחיאל נגידי בית האלהים לכהנים נתנו לפסחים אלפים ושׁשׁ מאות ובקר שׁלשׁ מאות׃
\par 9 וכונניהו ושׁמעיהו ונתנאל אחיו וחשׁביהו ויעיאל ויוזבד שׂרי הלוים הרימו ללוים לפסחים חמשׁת אלפים ובקר חמשׁ מאות׃
\par 10 ותכון העבודה ויעמדו הכהנים על־עמדם והלוים על־מחלקותם כמצות המלך׃
\par 11 וישׁחטו הפסח ויזרקו הכהנים מידם והלוים מפשׁיטים׃
\par 12 ויסירו העלה לתתם למפלגות לבית־אבות לבני העם להקריב ליהוה ככתוב בספר משׁה וכן לבקר׃
\par 13 ויבשׁלו הפסח באשׁ כמשׁפט והקדשׁים בשׁלו בסירות ובדודים ובצלחות ויריצו לכל־בני העם׃
\par 14 ואחר הכינו להם ולכהנים כי הכהנים בני אהרן בהעלות העולה והחלבים עד־לילה והלוים הכינו להם ולכהנים בני אהרן׃
\par 15 והמשׁררים בני־אסף על־מעמדם כמצות דויד ואסף והימן וידתון חוזה המלך והשׁערים לשׁער ושׁער אין להם לסור מעל עבדתם כי־אחיהם הלוים הכינו להם׃
\par 16 ותכון כל־עבודת יהוה ביום ההוא לעשׂות הפסח והעלות עלות על מזבח יהוה כמצות המלך יאשׁיהו׃
\par 17 ויעשׂו בני־ישׂראל הנמצאים את־הפסח בעת ההיא ואת־חג המצות שׁבעת ימים׃
\par 18 ולא־נעשׂה פסח כמהו בישׂראל מימי שׁמואל הנביא וכל־מלכי ישׂראל לא־עשׂו כפסח אשׁר־עשׂה יאשׁיהו והכהנים והלוים וכל־יהודה וישׂראל הנמצא ויושׁבי ירושׁלם׃
\par 19 בשׁמונה עשׂרה שׁנה למלכות יאשׁיהו נעשׂה הפסח הזה׃
\par 20 אחרי כל־זאת אשׁר הכין יאשׁיהו את־הבית עלה נכו מלך־מצרים להלחם בכרכמישׁ על־פרת ויצא לקראתו יאשׁיהו׃
\par 21 וישׁלח אליו מלאכים לאמר מה־לי ולך מלך יהודה לא־עליך אתה היום כי אל־בית מלחמתי ואלהים אמר לבהלני חדל־לך מאלהים אשׁר־עמי ואל־ישׁחיתך׃
\par 22 ולא־הסב יאשׁיהו פניו ממנו כי להלחם־בו התחפשׂ ולא שׁמע אל־דברי נכו מפי אלהים ויבא להלחם בבקעת מגדו׃
\par 23 וירו הירים למלך יאשׁיהו ויאמר המלך לעבדיו העבירוני כי החליתי מאד׃
\par 24 ויעבירהו עבדיו מן־המרכבה וירכיבהו על רכב המשׁנה אשׁר־לו ויוליכהו ירושׁלם וימת ויקבר בקברות אבתיו וכל־יהודה וירושׁלם מתאבלים על־יאשׁיהו׃
\par 25 ויקונן ירמיהו על־יאשׁיהו ויאמרו כל־השׁרים והשׁרות בקינותיהם על־יאשׁיהו עד־היום ויתנום לחק על־ישׂראל והנם כתובים על־הקינות׃
\par 26 ויתר דברי יאשׁיהו וחסדיו ככתוב בתורת יהוה׃
\par 27 ודבריו הראשׁנים והאחרנים הנם כתובים על־ספר מלכי־ישׂראל ויהודה׃

\chapter{36}

\par 1 ויקחו עם־הארץ את־יהואחז בן־יאשׁיהו וימליכהו תחת־אביו בירושׁלם׃
\par 2 בן־שׁלושׁ ועשׂרים שׁנה יואחז במלכו ושׁלשׁה חדשׁים מלך בירושׁלם׃
\par 3 ויסירהו מלך־מצרים בירושׁלם ויענשׁ את־הארץ מאה ככר־כסף וככר זהב׃
\par 4 וימלך מלך־מצרים את־אליקים אחיו על־יהודה וירושׁלם ויסב את־שׁמו יהויקים ואת־יואחז אחיו לקח נכו ויביאהו מצרימה׃
\par 5 בן־עשׂרים וחמשׁ שׁנה יהויקים במלכו ואחת עשׂרה שׁנה מלך בירושׁלם ויעשׂ הרע בעיני יהוה אלהיו׃
\par 6 עליו עלה נבוכדנאצר מלך בבל ויאסרהו בנחשׁתים להליכו בבלה׃
\par 7 ומכלי בית יהוה הביא נבוכדנאצר לבבל ויתנם בהיכלו בבבל׃
\par 8 ויתר דברי יהויקים ותעבתיו אשׁר־עשׂה והנמצא עליו הנם כתובים על־ספר מלכי ישׂראל ויהודה וימלך יהויכין בנו תחתיו׃
\par 9 בן־שׁמונה שׁנים יהויכין במלכו ושׁלשׁה חדשׁים ועשׂרת ימים מלך בירושׁלם ויעשׂ הרע בעיני יהוה׃
\par 10 ולתשׁובת השׁנה שׁלח המלך נבוכדנאצר ויבאהו בבלה עם־כלי חמדת בית־יהוה וימלך את־צדקיהו אחיו על־יהודה וירושׁלם׃
\par 11 בן־עשׂרים ואחת שׁנה צדקיהו במלכו ואחת עשׂרה שׁנה מלך בירושׁלם׃
\par 12 ויעשׂ הרע בעיני יהוה אלהיו לא נכנע מלפני ירמיהו הנביא מפי יהוה׃
\par 13 וגם במלך נבוכדנאצר מרד אשׁר השׁביעו באלהים ויקשׁ את־ערפו ויאמץ את־לבבו משׁוב אל־יהוה אלהי ישׂראל׃
\par 14 גם כל־שׂרי הכהנים והעם הרבו למעול־מעל ככל תעבות הגוים ויטמאו את־בית יהוה אשׁר הקדישׁ בירושׁלם׃
\par 15 וישׁלח יהוה אלהי אבותיהם עליהם ביד מלאכיו השׁכם ושׁלוח כי־חמל על־עמו ועל־מעונו׃
\par 16 ויהיו מלעבים במלאכי האלהים ובוזים דבריו ומתעתעים בנבאיו עד עלות חמת־יהוה בעמו עד־לאין מרפא׃
\par 17 ויעל עליהם את־מלך כשׂדיים ויהרג בחוריהם בחרב בבית מקדשׁם ולא חמל על־בחור ובתולה זקן וישׁשׁ הכל נתן בידו׃
\par 18 וכל כלי בית האלהים הגדלים והקטנים ואצרות בית יהוה ואצרות המלך ושׂריו הכל הביא בבל׃
\par 19 וישׂרפו את־בית האלהים וינתצו את חומת ירושׁלם וכל־ארמנותיה שׂרפו באשׁ וכל־כלי מחמדיה להשׁחית׃
\par 20 ויגל השׁארית מן־החרב אל־בבל ויהיו־לו ולבניו לעבדים עד־מלך מלכות פרס׃
\par 21 למלאות דבר־יהוה בפי ירמיהו עד־רצתה הארץ את־שׁבתותיה כל־ימי השׁמה שׁבתה למלאות שׁבעים שׁנה׃
\par 22 ובשׁנת אחת לכורשׁ מלך פרס לכלות דבר־יהוה בפי ירמיהו העיר יהוה את־רוח כורשׁ מלך־פרס ויעבר־קול בכל־מלכותו וגם־במכתב לאמר׃
\par 23 כה־אמר כורשׁ מלך פרס כל־ממלכות הארץ נתן לי יהוה אלהי השׁמים והוא־פקד עלי לבנות־לו בית בירושׁלם אשׁר ביהודה מי־בכם מכל־עמו יהוה אלהיו עמו ויעל׃


\end{document}