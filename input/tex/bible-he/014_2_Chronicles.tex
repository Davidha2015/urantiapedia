\begin{document}

\title{2 Chronicles}

2Ch 1:1  ויתחזק שׁלמה בן־דויד על־מלכותו ויהוה אלהיו עמו ויגדלהו למעלה׃
2Ch 1:2  ויאמר שׁלמה לכל־ישׂראל לשׂרי האלפים והמאות ולשׁפטים ולכל נשׂיא לכל־ישׂראל ראשׁי האבות׃
2Ch 1:3  וילכו שׁלמה וכל־הקהל עמו לבמה אשׁר בגבעון כי־שׁם היה אהל מועד האלהים אשׁר עשׂה משׁה עבד־יהוה במדבר׃
2Ch 1:4  אבל ארון האלהים העלה דויד מקרית יערים בהכין לו דויד כי נטה־לו אהל בירושׁלם׃
2Ch 1:5  ומזבח הנחשׁת אשׁר עשׂה בצלאל בן־אורי בן־חור שׂם לפני משׁכן יהוה וידרשׁהו שׁלמה והקהל׃
2Ch 1:6  ויעל שׁלמה שׁם על־מזבח הנחשׁת לפני יהוה אשׁר לאהל מועד ויעל עליו עלות אלף׃
2Ch 1:7  בלילה ההוא נראה אלהים לשׁלמה ויאמר לו שׁאל מה אתן־לך׃
2Ch 1:8  ויאמר שׁלמה לאלהים אתה עשׂית עם־דויד אבי חסד גדול והמלכתני תחתיו׃
2Ch 1:9  עתה יהוה אלהים יאמן דברך עם דויד אבי כי אתה המלכתני על־עם רב כעפר הארץ׃
2Ch 1:10  עתה חכמה ומדע תן־לי ואצאה לפני העם־הזה ואבואה כי־מי ישׁפט את־עמך הזה הגדול׃
2Ch 1:11  ויאמר־אלהים לשׁלמה יען אשׁר היתה זאת עם־לבבך ולא־שׁאלת עשׁר נכסים וכבוד ואת נפשׁ שׂנאיך וגם־ימים רבים לא שׁאלת ותשׁאל־לך חכמה ומדע אשׁר תשׁפוט את־עמי אשׁר המלכתיך עליו׃
2Ch 1:12  החכמה והמדע נתון לך ועשׁר ונכסים וכבוד אתן־לך אשׁר לא־היה כן למלכים אשׁר לפניך ואחריך לא יהיה־כן׃
2Ch 1:13  ויבא שׁלמה לבמה אשׁר־בגבעון ירושׁלם מלפני אהל מועד וימלך על־ישׂראל׃
2Ch 1:14  ויאסף שׁלמה רכב ופרשׁים ויהי־לו אלף וארבע־מאות רכב ושׁנים־עשׂר אלף פרשׁים ויניחם בערי הרכב ועם־המלך בירושׁלם׃
2Ch 1:15  ויתן המלך את־הכסף ואת־הזהב בירושׁלם כאבנים ואת הארזים נתן כשׁקמים אשׁר־בשׁפלה לרב׃
2Ch 1:16  ומוצא הסוסים אשׁר לשׁלמה ממצרים ומקוא סחרי המלך מקוא יקחו במחיר׃
2Ch 1:17  ויעלו ויוציאו ממצרים מרכבה בשׁשׁ מאות כסף וסוס בחמשׁים ומאה וכן לכל־מלכי החתים ומלכי ארם בידם יוציאו׃
2Ch 1:18  ויאמר שׁלמה לבנות בית לשׁם יהוה ובית למלכותו׃
2Ch 2:1  ויספר שׁלמה שׁבעים אלף אישׁ סבל ושׁמונים אלף אישׁ חצב בהר ומנצחים עליהם שׁלשׁת אלפים ושׁשׁ מאות׃
2Ch 2:2  וישׁלח שׁלמה אל־חורם מלך־צר לאמר כאשׁר עשׂית עם־דויד אבי ותשׁלח־לו ארזים לבנות־לו בית לשׁבת בו׃
2Ch 2:3  הנה אני בונה־בית לשׁם יהוה אלהי להקדישׁ לו להקטיר לפניו קטרת־סמים ומערכת תמיד ועלות לבקר ולערב לשׁבתות ולחדשׁים ולמועדי יהוה אלהינו לעולם זאת על־ישׂראל׃
2Ch 2:4  והבית אשׁר־אני בונה גדול כי־גדול אלהינו מכל־האלהים׃
2Ch 2:5  ומי יעצר־כח לבנות־לו בית כי השׁמים ושׁמי השׁמים לא יכלכלהו ומי אני אשׁר אבנה־לו בית כי אם־להקטיר לפניו׃
2Ch 2:6  ועתה שׁלח־לי אישׁ־חכם לעשׂות בזהב ובכסף ובנחשׁת ובברזל ובארגון וכרמיל ותכלת וידע לפתח פתוחים עם־החכמים אשׁר עמי ביהודה ובירושׁלם אשׁר הכין דויד אבי׃
2Ch 2:7  ושׁלח־לי עצי ארזים ברושׁים ואלגומים מהלבנון כי אני ידעתי אשׁר עבדיך יודעים לכרות עצי לבנון והנה עבדי עם־עבדיך׃
2Ch 2:8  ולהכין לי עצים לרב כי הבית אשׁר־אני בונה גדול והפלא׃
2Ch 2:9  והנה לחטבים לכרתי העצים נתתי חטים מכות לעבדיך כרים עשׂרים אלף ושׂערים כרים עשׂרים אלף ויין בתים עשׂרים אלף ושׁמן בתים עשׂרים אלף׃
2Ch 2:10  ויאמר חורם מלך־צר בכתב וישׁלח אל־שׁלמה באהבת יהוה את־עמו נתנך עליהם מלך׃
2Ch 2:11  ויאמר חורם ברוך יהוה אלהי ישׂראל אשׁר עשׂה את־השׁמים ואת־הארץ אשׁר נתן לדויד המלך בן חכם יודע שׂכל ובינה אשׁר יבנה־בית ליהוה ובית למלכותו׃
2Ch 2:12  ועתה שׁלחתי אישׁ־חכם יודע בינה לחורם אבי׃
2Ch 2:13  בן־אשׁה מן־בנות דן ואביו אישׁ־צרי יודע לעשׂות בזהב־ובכסף בנחשׁת בברזל באבנים ובעצים בארגמן בתכלת ובבוץ ובכרמיל ולפתח כל־פתוח ולחשׁב כל־מחשׁבת אשׁר ינתן־לו עם־חכמיך וחכמי אדני דויד אביך׃
2Ch 2:14  ועתה החטים והשׂערים השׁמן והיין אשׁר אמר אדני ישׁלח לעבדיו׃
2Ch 2:15  ואנחנו נכרת עצים מן־הלבנון ככל־צרכך ונביאם לך רפסדות על־ים יפו ואתה תעלה אתם ירושׁלם׃
2Ch 2:16  ויספר שׁלמה כל־האנשׁים הגירים אשׁר בארץ ישׂראל אחרי הספר אשׁר ספרם דויד אביו וימצאו מאה וחמשׁים אלף ושׁלשׁת אלפים ושׁשׁ מאות׃
2Ch 2:17  ויעשׂ מהם שׁבעים אלף סבל ושׁמנים אלף חצב בהר ושׁלשׁת אלפים ושׁשׁ מאות מנצחים להעביד את־העם׃
2Ch 3:1  ויחל שׁלמה לבנות את־בית־יהוה בירושׁלם בהר המוריה אשׁר נראה לדויד אביהו אשׁר הכין במקום דויד בגרן ארנן היבוסי׃
2Ch 3:2  ויחל לבנות בחדשׁ השׁני בשׁני בשׁנת ארבע למלכותו׃
2Ch 3:3  ואלה הוסד שׁלמה לבנות את־בית האלהים הארך אמות במדה הראשׁונה אמות שׁשׁים ורחב אמות עשׂרים׃
2Ch 3:4  והאולם אשׁר על־פני הארך על־פני רחב־הבית אמות עשׂרים והגבה מאה ועשׂרים ויצפהו מפנימה זהב טהור׃
2Ch 3:5  ואת הבית הגדול חפה עץ ברושׁים ויחפהו זהב טוב ויעל עליו תמרים ושׁרשׁרות׃
2Ch 3:6  ויצף את־הבית אבן יקרה לתפארת והזהב זהב פרוים׃
2Ch 3:7  ויחף את־הבית הקרות הספים וקירותיו ודלתותיו זהב ופתח כרובים על־הקירות׃
2Ch 3:8  ויעשׂ את־בית־קדשׁ הקדשׁים ארכו על־פני רחב־הבית אמות עשׂרים ורחבו אמות עשׂרים ויחפהו זהב טוב לככרים שׁשׁ מאות׃
2Ch 3:9  ומשׁקל למסמרות לשׁקלים חמשׁים זהב והעליות חפה זהב׃
2Ch 3:10  ויעשׂ בבית־קדשׁ הקדשׁים כרובים שׁנים מעשׂה צעצעים ויצפו אתם זהב׃
2Ch 3:11  וכנפי הכרובים ארכם אמות עשׂרים כנף האחד לאמות חמשׁ מגעת לקיר הבית והכנף האחרת אמות חמשׁ מגיע לכנף הכרוב האחר׃
2Ch 3:12  וכנף הכרוב האחד אמות חמשׁ מגיע לקיר הבית והכנף האחרת אמות חמשׁ דבקה לכנף הכרוב האחר׃
2Ch 3:13  כנפי הכרובים האלה פרשׂים אמות עשׂרים והם עמדים על־רגליהם ופניהם לבית׃
2Ch 3:14  ויעשׂ את־הפרכת תכלת וארגמן וכרמיל ובוץ ויעל עליו כרובים׃
2Ch 3:15  ויעשׂ לפני הבית עמודים שׁנים אמות שׁלשׁים וחמשׁ ארך והצפת אשׁר־על־ראשׁו אמות חמשׁ׃
2Ch 3:16  ויעשׂ שׁרשׁרות בדביר ויתן על־ראשׁ העמדים ויעשׂ רמונים מאה ויתן בשׁרשׁרות׃
2Ch 3:17  ויקם את־העמודים על־פני ההיכל אחד מימין ואחד מהשׂמאול ויקרא שׁם־הימיני יכין ושׁם השׂמאלי בעז׃
2Ch 4:1  ויעשׂ מזבח נחשׁת עשׂרים אמה ארכו ועשׂרים אמה רחבו ועשׂר אמות קומתו׃
2Ch 4:2  ויעשׂ את־הים מוצק עשׂר באמה משׂפתו אל־שׂפתו עגול סביב וחמשׁ באמה קומתו וקו שׁלשׁים באמה יסב אתו סביב׃
2Ch 4:3  ודמות בקרים תחת לו סביב סביב סובבים אתו עשׂר באמה מקיפים את־הים סביב שׁנים טורים הבקר יצוקים במצקתו׃
2Ch 4:4  עומד על־שׁנים עשׂר בקר שׁלשׁה פנים צפונה ושׁלושׁה פנים ימה ושׁלשׁה פנים נגבה ושׁלשׁה פנים מזרחה והים עליהם מלמעלה וכל־אחריהם ביתה׃
2Ch 4:5  ועביו טפח ושׂפתו כמעשׂה שׂפת־כוס פרח שׁושׁנה מחזיק בתים שׁלשׁת אלפים יכיל׃
2Ch 4:6  ויעשׂ כיורים עשׂרה ויתן חמשׁה מימין וחמשׁה משׂמאול לרחצה בהם את־מעשׂה העולה ידיחו בם והים לרחצה לכהנים בו׃
2Ch 4:7  ויעשׂ את־מנרות הזהב עשׂר כמשׁפטם ויתן בהיכל חמשׁ מימין וחמשׁ משׂמאול׃
2Ch 4:8  ויעשׂ שׁלחנות עשׂרה וינח בהיכל חמשׁה מימין וחמשׁה משׂמאול ויעשׂ מזרקי זהב מאה׃
2Ch 4:9  ויעשׂ חצר הכהנים והעזרה הגדולה ודלתות לעזרה ודלתותיהם צפה נחשׁת׃
2Ch 4:10  ואת־הים נתן מכתף הימנית קדמה ממול נגבה׃
2Ch 4:11  ויעשׂ חורם את־הסירות ואת־היעים ואת־המזרקות ויכל חירם לעשׂות את־המלאכה אשׁר עשׂה למלך שׁלמה בבית האלהים׃
2Ch 4:12  עמודים שׁנים והגלות והכתרות על־ראשׁ העמודים שׁתים והשׂבכות שׁתים לכסות את־שׁתי גלות הכתרות אשׁר על־ראשׁ העמודים׃
2Ch 4:13  ואת־הרמונים ארבע מאות לשׁתי השׂבכות שׁנים טורים רמונים לשׂבכה האחת לכסות את־שׁתי גלות הכתרות אשׁר על־פני העמודים׃
2Ch 4:14  ואת־המכנות עשׂה ואת־הכירות עשׂה על־המכנות׃
2Ch 4:15  את־הים אחד ואת־הבקר שׁנים־עשׂר תחתיו׃
2Ch 4:16  ואת־הסירות ואת־היעים ואת־המזלגות ואת־כל־כליהם עשׂה חורם אביו למלך שׁלמה לבית יהוה נחשׁת מרוק׃
2Ch 4:17  בככר הירדן יצקם המלך בעבי האדמה בין סכות ובין צרדתה׃
2Ch 4:18  ויעשׂ שׁלמה כל־הכלים האלה לרב מאד כי לא נחקר משׁקל הנחשׁת׃
2Ch 4:19  ויעשׂ שׁלמה את כל־הכלים אשׁר בית האלהים ואת מזבח הזהב ואת־השׁלחנות ועליהם לחם הפנים׃
2Ch 4:20  ואת־המנרות ונרתיהם לבערם כמשׁפט לפני הדביר זהב סגור׃
2Ch 4:21  והפרח והנרות והמלקחים זהב הוא מכלות זהב׃
2Ch 4:22  והמזמרות והמזרקות והכפות והמחתות זהב סגור ופתח הבית דלתותיו הפנימיות לקדשׁ הקדשׁים ודלתי הבית להיכל זהב׃
2Ch 5:1  ותשׁלם כל־המלאכה אשׁר־עשׂה שׁלמה לבית יהוה ויבא שׁלמה את־קדשׁי דויד אביו ואת־הכסף ואת־הזהב ואת־כל־הכלים נתן באצרות בית האלהים׃
2Ch 5:2  אז יקהיל שׁלמה את־זקני ישׂראל ואת־כל־ראשׁי המטות נשׂיאי האבות לבני ישׂראל אל־ירושׁלם להעלות את־ארון ברית־יהוה מעיר דויד היא ציון׃
2Ch 5:3  ויקהלו אל־המלך כל־אישׁ ישׂראל בחג הוא החדשׁ השׁבעי׃
2Ch 5:4  ויבאו כל זקני ישׂראל וישׂאו הלוים את־הארון׃
2Ch 5:5  ויעלו את־הארון ואת־אהל מועד ואת־כל־כלי הקדשׁ אשׁר באהל העלו אתם הכהנים הלוים׃
2Ch 5:6  והמלך שׁלמה וכל־עדת ישׂראל הנועדים עליו לפני הארון מזבחים צאן ובקר אשׁר לא־יספרו ולא ימנו מרב׃
2Ch 5:7  ויביאו הכהנים את־ארון ברית־יהוה אל־מקומו אל־דביר הבית אל־קדשׁ הקדשׁים אל־תחת כנפי הכרובים׃
2Ch 5:8  ויהיו הכרובים פרשׂים כנפים על־מקום הארון ויכסו הכרובים על־הארון ועל־בדיו מלמעלה׃
2Ch 5:9  ויאריכו הבדים ויראו ראשׁי הבדים מן־הארון על־פני הדביר ולא יראו החוצה ויהי־שׁם עד היום הזה׃
2Ch 5:10  אין בארון רק שׁני הלחות אשׁר־נתן משׁה בחרב אשׁר כרת יהוה עם־בני ישׂראל בצאתם ממצרים׃
2Ch 5:11  ויהי בצאת הכהנים מן־הקדשׁ כי כל־הכהנים הנמצאים התקדשׁו אין לשׁמור למחלקות׃
2Ch 5:12  והלוים המשׁררים לכלם לאסף להימן לידתון ולבניהם ולאחיהם מלבשׁים בוץ במצלתים ובנבלים וכנרות עמדים מזרח למזבח ועמהם כהנים למאה ועשׂרים מחצררים בחצצרות׃
2Ch 5:13  ויהי כאחד למחצצרים ולמשׁררים להשׁמיע קול־אחד להלל ולהדות ליהוה וכהרים קול בחצצרות ובמצלתים ובכלי השׁיר ובהלל ליהוה כי טוב כי לעולם חסדו והבית מלא ענן בית יהוה׃
2Ch 5:14  ולא־יכלו הכהנים לעמוד לשׁרת מפני הענן כי־מלא כבוד־יהוה את־בית האלהים׃
2Ch 6:1  אז אמר שׁלמה יהוה אמר לשׁכון בערפל׃
2Ch 6:2  ואני בניתי בית־זבל לך ומכון לשׁבתך עולמים׃
2Ch 6:3  ויסב המלך את־פניו ויברך את כל־קהל ישׂראל וכל־קהל ישׂראל עומד׃
2Ch 6:4  ויאמר ברוך יהוה אלהי ישׂראל אשׁר דבר בפיו את דויד אבי ובידיו מלא לאמר׃
2Ch 6:5  מן־היום אשׁר הוצאתי את־עמי מארץ מצרים לא־בחרתי בעיר מכל שׁבטי ישׂראל לבנות בית להיות שׁמי שׁם ולא־בחרתי באישׁ להיות נגיד על־עמי ישׂראל׃
2Ch 6:6  ואבחר בירושׁלם להיות שׁמי שׁם ואבחר בדויד להיות על־עמי ישׂראל׃
2Ch 6:7  ויהי עם־לבב דויד אבי לבנות בית לשׁם יהוה אלהי ישׂראל׃
2Ch 6:8  ויאמר יהוה אל־דויד אבי יען אשׁר היה עם־לבבך לבנות בית לשׁמי הטיבות כי היה עם־לבבך׃
2Ch 6:9  רק אתה לא תבנה הבית כי בנך היוצא מחלציך הוא־יבנה הבית לשׁמי׃
2Ch 6:10  ויקם יהוה את־דברו אשׁר דבר ואקום תחת דויד אבי ואשׁב על־כסא ישׂראל כאשׁר דבר יהוה ואבנה הבית לשׁם יהוה אלהי ישׂראל׃
2Ch 6:11  ואשׂים שׁם את־הארון אשׁר־שׁם ברית יהוה אשׁר כרת עם־בני ישׂראל׃
2Ch 6:12  ויעמד לפני מזבח יהוה נגד כל־קהל ישׂראל ויפרשׂ כפיו׃
2Ch 6:13  כי־עשׂה שׁלמה כיור נחשׁת ויתנהו בתוך העזרה חמשׁ אמות ארכו וחמשׁ אמות רחבו ואמות שׁלושׁ קומתו ויעמד עליו ויברך על־ברכיו נגד כל־קהל ישׂראל ויפרשׂ כפיו השׁמימה׃
2Ch 6:14  ויאמר יהוה אלהי ישׂראל אין־כמוך אלהים בשׁמים ובארץ שׁמר הברית והחסד לעבדיך ההלכים לפניך בכל־לבם׃
2Ch 6:15  אשׁר שׁמרת לעבדך דויד אבי את אשׁר־דברת לו ותדבר בפיך ובידך מלאת כיום הזה׃
2Ch 6:16  ועתה יהוה אלהי ישׂראל שׁמר לעבדך דויד אבי את אשׁר דברת לו לאמר לא־יכרת לך אישׁ מלפני יושׁב על־כסא ישׂראל רק אם־ישׁמרו בניך את־דרכם ללכת בתורתי כאשׁר הלכת לפני׃
2Ch 6:17  ועתה יהוה אלהי ישׂראל יאמן דברך אשׁר דברת לעבדך לדויד׃
2Ch 6:18  כי האמנם ישׁב אלהים את־האדם על־הארץ הנה שׁמים ושׁמי השׁמים לא יכלכלוך אף כי־הבית הזה אשׁר בניתי׃
2Ch 6:19  ופנית אל־תפלת עבדך ואל־תחנתו יהוה אלהי לשׁמע אל־הרנה ואל־התפלה אשׁר עבדך מתפלל לפניך׃
2Ch 6:20  להיות עיניך פתחות אל־הבית הזה יומם ולילה אל־המקום אשׁר אמרת לשׂום שׁמך שׁם לשׁמוע אל־התפלה אשׁר יתפלל עבדך אל־המקום הזה׃
2Ch 6:21  ושׁמעת אל־תחנוני עבדך ועמך ישׂראל אשׁר יתפללו אל־המקום הזה ואתה תשׁמע ממקום שׁבתך מן־השׁמים ושׁמעת וסלחת׃
2Ch 6:22  אם־יחטא אישׁ לרעהו ונשׁא־בו אלה להאלתו ובא אלה לפני מזבחך בבית הזה׃
2Ch 6:23  ואתה תשׁמע מן־השׁמים ועשׂית ושׁפטת את־עבדיך להשׁיב לרשׁע לתת דרכו בראשׁו ולהצדיק צדיק לתת לו כצדקתו׃
2Ch 6:24  ואם־ינגף עמך ישׂראל לפני אויב כי יחטאו־לך ושׁבו והודו את־שׁמך והתפללו והתחננו לפניך בבית הזה׃
2Ch 6:25  ואתה תשׁמע מן־השׁמים וסלחת לחטאת עמך ישׂראל והשׁיבותם אל־האדמה אשׁר־נתתה להם ולאבתיהם׃
2Ch 6:26  בהעצר השׁמים ולא־יהיה מטר כי יחטאו־לך והתפללו אל־המקום הזה והודו את־שׁמך מחטאתם ישׁובון כי תענם׃
2Ch 6:27  ואתה תשׁמע השׁמים וסלחת לחטאת עבדיך ועמך ישׂראל כי תורם אל־הדרך הטובה אשׁר ילכו־בה ונתתה מטר על־ארצך אשׁר־נתתה לעמך לנחלה׃
2Ch 6:28  רעב כי־יהיה בארץ דבר כי־יהיה שׁדפון וירקון ארבה וחסיל כי יהיה כי יצר־לו אויביו בארץ שׁעריו כל־נגע וכל־מחלה׃
2Ch 6:29  כל־תפלה כל־תחנה אשׁר יהיה לכל־האדם ולכל עמך ישׂראל אשׁר ידעו אישׁ נגעו ומכאבו ופרשׂ כפיו אל־הבית הזה׃
2Ch 6:30  ואתה תשׁמע מן־השׁמים מכון שׁבתך וסלחת ונתתה לאישׁ ככל־דרכיו אשׁר תדע את־לבבו כי אתה לבדך ידעת את־לבב בני האדם׃
2Ch 6:31  למען ייראוך ללכת בדרכיך כל־הימים אשׁר־הם חיים על־פני האדמה אשׁר נתתה לאבתינו׃
2Ch 6:32  וגם אל־הנכרי אשׁר לא מעמך ישׂראל הוא ובא מארץ רחוקה למען שׁמך הגדול וידך החזקה וזרועך הנטויה ובאו והתפללו אל־הבית הזה׃
2Ch 6:33  ואתה תשׁמע מן־השׁמים ממכון שׁבתך ועשׂית ככל אשׁר־יקרא אליך הנכרי למען ידעו כל־עמי הארץ את־שׁמך וליראה אתך כעמך ישׂראל ולדעת כי־שׁמך נקרא על־הבית הזה אשׁר בניתי׃
2Ch 6:34  כי־יצא עמך למלחמה על־אויביו בדרך אשׁר תשׁלחם והתפללו אליך דרך העיר הזאת אשׁר בחרת בה והבית אשׁר־בניתי לשׁמך׃
2Ch 6:35  ושׁמעת מן־השׁמים את־תפלתם ואת־תחנתם ועשׂית משׁפטם׃
2Ch 6:36  כי יחטאו־לך כי אין אדם אשׁר לא־יחטא ואנפת בם ונתתם לפני אויב ושׁבום שׁוביהם אל־ארץ רחוקה או קרובה׃
2Ch 6:37  והשׁיבו אל־לבבם בארץ אשׁר נשׁבו־שׁם ושׁבו והתחננו אליך בארץ שׁבים לאמר חטאנו העוינו ורשׁענו׃
2Ch 6:38  ושׁבו אליך בכל־לבם ובכל־נפשׁם בארץ שׁבים אשׁר־שׁבו אתם והתפללו דרך ארצם אשׁר נתתה לאבותם והעיר אשׁר בחרת ולבית אשׁר־בניתי לשׁמך׃
2Ch 6:39  ושׁמעת מן־השׁמים ממכון שׁבתך את־תפלתם ואת־תחנתיהם ועשׂית משׁפטם וסלחת לעמך אשׁר חטאו־לך׃
2Ch 6:40  עתה אלהי יהיו־נא עיניך פתחות ואזניך קשׁבות לתפלת המקום הזה׃
2Ch 6:41  ועתה קומה יהוה אלהים לנוחך אתה וארון עזך כהניך יהוה אלהים ילבשׁו תשׁועה וחסידיך ישׂמחו בטוב׃
2Ch 6:42  יהוה אלהים אל־תשׁב פני משׁיחיך זכרה לחסדי דויד עבדך׃
2Ch 7:1  וככלות שׁלמה להתפלל והאשׁ ירדה מהשׁמים ותאכל העלה והזבחים וכבוד יהוה מלא את־הבית׃
2Ch 7:2  ולא יכלו הכהנים לבוא אל־בית יהוה כי־מלא כבוד־יהוה את־בית יהוה׃
2Ch 7:3  וכל בני ישׂראל ראים ברדת האשׁ וכבוד יהוה על־הבית ויכרעו אפים ארצה על־הרצפה וישׁתחוו והודות ליהוה כי טוב כי לעולם חסדו׃
2Ch 7:4  והמלך וכל־העם זבחים זבח לפני יהוה׃
2Ch 7:5  ויזבח המלך שׁלמה את־זבח הבקר עשׂרים ושׁנים אלף וצאן מאה ועשׂרים אלף ויחנכו את־בית האלהים המלך וכל־העם׃
2Ch 7:6  והכהנים על־משׁמרותם עמדים והלוים בכלי־שׁיר יהוה אשׁר עשׂה דויד המלך להדות ליהוה כי־לעולם חסדו בהלל דויד בידם והכהנים מחצצרים נגדם וכל־ישׂראל עמדים׃
2Ch 7:7  ויקדשׁ שׁלמה את־תוך החצר אשׁר לפני בית־יהוה כי־עשׂה שׁם העלות ואת חלבי השׁלמים כי־מזבח הנחשׁת אשׁר עשׂה שׁלמה לא יכול להכיל את־העלה ואת־המנחה ואת־החלבים׃
2Ch 7:8  ויעשׂ שׁלמה את־החג בעת ההיא שׁבעת ימים וכל־ישׂראל עמו קהל גדול מאד מלבוא חמת עד־נחל מצרים׃
2Ch 7:9  ויעשׂו ביום השׁמיני עצרת כי חנכת המזבח עשׂו שׁבעת ימים והחג שׁבעת ימים׃
2Ch 7:10  וביום עשׂרים ושׁלשׁה לחדשׁ השׁביעי שׁלח את־העם לאהליהם שׂמחים וטובי לב על־הטובה אשׁר עשׂה יהוה לדויד ולשׁלמה ולישׂראל עמו׃
2Ch 7:11  ויכל שׁלמה את־בית יהוה ואת־בית המלך ואת כל־הבא על־לב שׁלמה לעשׂות בבית־יהוה ובביתו הצליח׃
2Ch 7:12  וירא יהוה אל־שׁלמה בלילה ויאמר לו שׁמעתי את־תפלתך ובחרתי במקום הזה לי לבית זבח׃
2Ch 7:13  הן אעצר השׁמים ולא־יהיה מטר והן־אצוה על־חגב לאכול הארץ ואם־אשׁלח דבר בעמי׃
2Ch 7:14  ויכנעו עמי אשׁר נקרא־שׁמי עליהם ויתפללו ויבקשׁו פני וישׁבו מדרכיהם הרעים ואני אשׁמע מן־השׁמים ואסלח לחטאתם וארפא את־ארצם׃
2Ch 7:15  עתה עיני יהיו פתחות ואזני קשׁבות לתפלת המקום הזה׃
2Ch 7:16  ועתה בחרתי והקדשׁתי את־הבית הזה להיות־שׁמי שׁם עד־עולם והיו עיני ולבי שׁם כל־הימים׃
2Ch 7:17  ואתה אם־תלך לפני כאשׁר הלך דויד אביך ולעשׂות ככל אשׁר צויתיך וחקי ומשׁפטי תשׁמור׃
2Ch 7:18  והקימותי את כסא מלכותך כאשׁר כרתי לדויד אביך לאמר לא־יכרת לך אישׁ מושׁל בישׂראל׃
2Ch 7:19  ואם־תשׁובון אתם ועזבתם חקותי ומצותי אשׁר נתתי לפניכם והלכתם ועבדתם אלהים אחרים והשׁתחויתם להם׃
2Ch 7:20  ונתשׁתים מעל אדמתי אשׁר נתתי להם ואת־הבית הזה אשׁר הקדשׁתי לשׁמי אשׁליך מעל פני ואתננו למשׁל ולשׁנינה בכל־העמים׃
2Ch 7:21  והבית הזה אשׁר היה עליון לכל־עבר עליו ישׁם ואמר במה עשׂה יהוה ככה לארץ הזאת ולבית הזה׃
2Ch 7:22  ואמרו על אשׁר עזבו את־יהוה אלהי אבתיהם אשׁר הוציאם מארץ מצרים ויחזיקו באלהים אחרים וישׁתחוו להם ויעבדום על־כן הביא עליהם את כל־הרעה הזאת׃
2Ch 8:1  ויהי מקץ עשׂרים שׁנה אשׁר בנה שׁלמה את־בית יהוה ואת־ביתו׃
2Ch 8:2  והערים אשׁר נתן חורם לשׁלמה בנה שׁלמה אתם ויושׁב שׁם את־בני ישׂראל׃
2Ch 8:3  וילך שׁלמה חמת צובה ויחזק עליה׃
2Ch 8:4  ויבן את־תדמר במדבר ואת כל־ערי המסכנות אשׁר בנה בחמת׃
2Ch 8:5  ויבן את־בית חורון העליון ואת־בית חורון התחתון ערי מצור חומות דלתים ובריח׃
2Ch 8:6  ואת־בעלת ואת כל־ערי המסכנות אשׁר היו לשׁלמה ואת כל־ערי הרכב ואת ערי הפרשׁים ואת כל־חשׁק שׁלמה אשׁר חשׁק לבנות בירושׁלם ובלבנון ובכל ארץ ממשׁלתו׃
2Ch 8:7  כל־העם הנותר מן־החתי והאמרי והפרזי והחוי והיבוסי אשׁר לא מישׂראל המה׃
2Ch 8:8  מן־בניהם אשׁר נותרו אחריהם בארץ אשׁר לא־כלום בני ישׂראל ויעלם שׁלמה למס עד היום הזה׃
2Ch 8:9  ומן־בני ישׂראל אשׁר לא־נתן שׁלמה לעבדים למלאכתו כי־המה אנשׁי מלחמה ושׂרי שׁלישׁיו ושׂרי רכבו ופרשׁיו׃
2Ch 8:10  ואלה שׂרי הנציבים אשׁר־למלך שׁלמה חמשׁים ומאתים הרדים בעם׃
2Ch 8:11  ואת־בת־פרעה העלה שׁלמה מעיר דויד לבית אשׁר בנה־לה כי אמר לא־תשׁב אשׁה לי בבית דויד מלך־ישׂראל כי־קדשׁ המה אשׁר־באה אליהם ארון יהוה׃
2Ch 8:12  אז העלה שׁלמה עלות ליהוה על מזבח יהוה אשׁר בנה לפני האולם׃
2Ch 8:13  ובדבר־יום ביום להעלות כמצות משׁה לשׁבתות ולחדשׁים ולמועדות שׁלושׁ פעמים בשׁנה בחג המצות ובחג השׁבעות ובחג הסכות׃
2Ch 8:14  ויעמד כמשׁפט דויד־אביו את־מחלקות הכהנים על־עבדתם והלוים על־משׁמרותם להלל ולשׁרת נגד הכהנים לדבר־יום ביומו והשׁוערים במחלקותם לשׁער ושׁער כי כן מצות דויד אישׁ־האלהים׃
2Ch 8:15  ולא סרו מצות המלך על־הכהנים והלוים לכל־דבר ולאצרות׃
2Ch 8:16  ותכן כל־מלאכת שׁלמה עד־היום מוסד בית־יהוה ועד־כלתו שׁלם בית יהוה׃
2Ch 8:17  אז הלך שׁלמה לעציון־גבר ואל־אילות על־שׂפת הים בארץ אדום׃
2Ch 8:18  וישׁלח־לו חורם ביד־עבדיו אוניות ועבדים יודעי ים ויבאו עם־עבדי שׁלמה אופירה ויקחו משׁם ארבע־מאות וחמשׁים ככר זהב ויביאו אל־המלך שׁלמה׃
2Ch 9:1  ומלכת־שׁבא שׁמעה את־שׁמע שׁלמה ותבוא לנסות את־שׁלמה בחידות בירושׁלם בחיל כבד מאד וגמלים נשׂאים בשׂמים וזהב לרב ואבן יקרה ותבוא אל־שׁלמה ותדבר עמו את כל־אשׁר היה עם־לבבה׃
2Ch 9:2  ויגד־לה שׁלמה את־כל־דבריה ולא־נעלם דבר משׁלמה אשׁר לא הגיד לה׃
2Ch 9:3  ותרא מלכת־שׁבא את חכמת שׁלמה והבית אשׁר בנה׃
2Ch 9:4  ומאכל שׁלחנו ומושׁב עבדיו ומעמד משׁרתיו ומלבושׁיהם ומשׁקיו ומלבושׁיהם ועליתו אשׁר יעלה בית יהוה ולא־היה עוד בה רוח׃
2Ch 9:5  ותאמר אל־המלך אמת הדבר אשׁר שׁמעתי בארצי על־דבריך ועל־חכמתך׃
2Ch 9:6  ולא־האמנתי לדבריהם עד אשׁר־באתי ותראינה עיני והנה לא הגד־לי חצי מרבית חכמתך יספת על־השׁמועה אשׁר שׁמעתי׃
2Ch 9:7  אשׁרי אנשׁיך ואשׁרי עבדיך אלה העמדים לפניך תמיד ושׁמעים את־חכמתך׃
2Ch 9:8  יהי יהוה אלהיך ברוך אשׁר חפץ בך לתתך על־כסאו למלך ליהוה אלהיך באהבת אלהיך את־ישׂראל להעמידו לעולם ויתנך עליהם למלך לעשׂות משׁפט וצדקה׃
2Ch 9:9  ותתן למלך מאה ועשׂרים ככר זהב ובשׂמים לרב מאד ואבן יקרה ולא היה כבשׂם ההוא אשׁר־נתנה מלכת־שׁבא למלך שׁלמה׃
2Ch 9:10  וגם־עבדי חירם ועבדי שׁלמה אשׁר־הביאו זהב מאופיר הביאו עצי אלגומים ואבן יקרה׃
2Ch 9:11  ויעשׂ המלך את־עצי האלגומים מסלות לבית־יהוה ולבית המלך וכנרות ונבלים לשׁרים ולא־נראו כהם לפנים בארץ יהודה׃
2Ch 9:12  והמלך שׁלמה נתן למלכת־שׁבא את־כל־חפצה אשׁר שׁאלה מלבד אשׁר־הביאה אל־המלך ותהפך ותלך לארצה היא ועבדיה׃
2Ch 9:13  ויהי משׁקל הזהב אשׁר־בא לשׁלמה בשׁנה אחת שׁשׁ מאות ושׁשׁים ושׁשׁ ככרי זהב׃
2Ch 9:14  לבד מאנשׁי התרים והסחרים מביאים וכל־מלכי ערב ופחות הארץ מביאים זהב וכסף לשׁלמה׃
2Ch 9:15  ויעשׂ המלך שׁלמה מאתים צנה זהב שׁחוט שׁשׁ מאות זהב שׁחוט יעלה על־הצנה האחת׃
2Ch 9:16  ושׁלשׁ־מאות מגנים זהב שׁחוט שׁלשׁ מאות זהב יעלה על־המגן האחת ויתנם המלך בבית יער הלבנון׃
2Ch 9:17  ויעשׂ המלך כסא־שׁן גדול ויצפהו זהב טהור׃
2Ch 9:18  ושׁשׁ מעלות לכסא וכבשׁ בזהב לכסא מאחזים וידות מזה ומזה על־מקום השׁבת ושׁנים אריות עמדים אצל הידות׃
2Ch 9:19  ושׁנים עשׂר אריות עמדים שׁם על־שׁשׁ המעלות מזה ומזה לא־נעשׂה כן לכל־ממלכה׃
2Ch 9:20  וכל כלי משׁקה המלך שׁלמה זהב וכל כלי בית־יער הלבנון זהב סגור אין כסף נחשׁב בימי שׁלמה למאומה׃
2Ch 9:21  כי־אניות למלך הלכות תרשׁישׁ עם עבדי חורם אחת לשׁלושׁ שׁנים תבואנה אניות תרשׁישׁ נשׂאות זהב וכסף שׁנהבים וקופים ותוכיים׃
2Ch 9:22  ויגדל המלך שׁלמה מכל מלכי הארץ לעשׁר וחכמה׃
2Ch 9:23  וכל מלכי הארץ מבקשׁים את־פני שׁלמה לשׁמע את־חכמתו אשׁר־נתן האלהים בלבו׃
2Ch 9:24  והם מביאים אישׁ מנחתו כלי כסף וכלי זהב ושׂלמות נשׁק ובשׂמים סוסים ופרדים דבר־שׁנה בשׁנה׃
2Ch 9:25  ויהי לשׁלמה ארבעת אלפים אריות סוסים ומרכבות ושׁנים־עשׂר אלף פרשׁים ויניחם בערי הרכב ועם־המלך בירושׁלם׃
2Ch 9:26  ויהי מושׁל בכל־המלכים מן־הנהר ועד־ארץ פלשׁתים ועד גבול מצרים׃
2Ch 9:27  ויתן המלך את־הכסף בירושׁלם כאבנים ואת הארזים נתן כשׁקמים אשׁר־בשׁפלה לרב׃
2Ch 9:28  ומוציאים סוסים ממצרים לשׁלמה ומכל־הארצות׃
2Ch 9:29  ושׁאר דברי שׁלמה הראשׁנים והאחרונים הלא־הם כתובים על־דברי נתן הנביא ועל־נבואת אחיה השׁילוני ובחזות יעדי החזה על־ירבעם בן־נבט׃
2Ch 9:30  וימלך שׁלמה בירושׁלם על־כל־ישׂראל ארבעים שׁנה׃
2Ch 9:31  וישׁכב שׁלמה עם־אבתיו ויקברהו בעיר דויד אביו וימלך רחבעם בנו תחתיו׃
2Ch 10:1  וילך רחבעם שׁכמה כי שׁכם באו כל־ישׂראל להמליך אתו׃
2Ch 10:2  ויהי כשׁמע ירבעם בן־נבט והוא במצרים אשׁר ברח מפני שׁלמה המלך וישׁב ירבעם ממצרים׃
2Ch 10:3  וישׁלחו ויקראו־לו ויבא ירבעם וכל־ישׂראל וידברו אל־רחבעם לאמר׃
2Ch 10:4  אביך הקשׁה את־עלנו ועתה הקל מעבדת אביך הקשׁה ומעלו הכבד אשׁר־נתן עלינו ונעבדך׃
2Ch 10:5  ויאמר אלהם עוד שׁלשׁת ימים ושׁובו אלי וילך העם׃
2Ch 10:6  ויועץ המלך רחבעם את־הזקנים אשׁר־היו עמדים לפני שׁלמה אביו בהיתו חי לאמר איך אתם נועצים להשׁיב לעם־הזה דבר׃
2Ch 10:7  וידברו אליו לאמר אם־תהיה לטוב להעם הזה ורציתם ודברת אלהם דברים טובים והיו לך עבדים כל־הימים׃
2Ch 10:8  ויעזב את־עצת הזקנים אשׁר יעצהו ויועץ את־הילדים אשׁר גדלו אתו העמדים לפניו׃
2Ch 10:9  ויאמר אלהם מה אתם נועצים ונשׁיב דבר את־העם הזה אשׁר דברו אלי לאמר הקל מן־העל אשׁר־נתן אביך עלינו׃
2Ch 10:10  וידברו אתו הילדים אשׁר גדלו אתו לאמר כה־תאמר לעם אשׁר־דברו אליך לאמר אביך הכביד את־עלנו ואתה הקל מעלינו כה תאמר אלהם קטני עבה ממתני אבי׃
2Ch 10:11  ועתה אבי העמיס עליכם על כבד ואני אסיף על־עלכם אבי יסר אתכם בשׁוטים ואני בעקרבים׃
2Ch 10:12  ויבא ירבעם וכל־העם אל־רחבעם ביום השׁלשׁי כאשׁר דבר המלך לאמר שׁובו אלי ביום השׁלשׁי׃
2Ch 10:13  ויענם המלך קשׁה ויעזב המלך רחבעם את עצת הזקנים׃
2Ch 10:14  וידבר אלהם כעצת הילדים לאמר אכביד את־עלכם ואני אסיף עליו אבי יסר אתכם בשׁוטים ואני בעקרבים׃
2Ch 10:15  ולא־שׁמע המלך אל־העם כי־היתה נסבה מעם האלהים למען הקים יהוה את־דברו אשׁר דבר ביד אחיהו השׁלוני אל־ירבעם בן־נבט׃
2Ch 10:16  וכל־ישׂראל כי לא־שׁמע המלך להם וישׁיבו העם את־המלך לאמר מה־לנו חלק בדויד ולא־נחלה בבן־ישׁי אישׁ לאהליך ישׂראל עתה ראה ביתך דויד וילך כל־ישׂראל לאהליו׃
2Ch 10:17  ובני ישׂראל הישׁבים בערי יהודה וימלך עליהם רחבעם׃
2Ch 10:18  וישׁלח המלך רחבעם את־הדרם אשׁר על־המס וירגמו־בו בני־ישׂראל אבן וימת והמלך רחבעם התאמץ לעלות במרכבה לנוס ירושׁלם׃
2Ch 10:19  ויפשׁעו ישׂראל בבית דויד עד היום הזה׃
2Ch 11:1  ויבא רחבעם ירושׁלם ויקהל את־בית יהודה ובנימן מאה ושׁמונים אלף בחור עשׂה מלחמה להלחם עם־ישׂראל להשׁיב את־הממלכה לרחבעם׃
2Ch 11:2  ויהי דבר־יהוה אל־שׁמעיהו אישׁ־האלהים לאמר׃
2Ch 11:3  אמר אל־רחבעם בן־שׁלמה מלך יהודה ואל כל־ישׂראל ביהודה ובנימן לאמר׃
2Ch 11:4  כה אמר יהוה לא־תעלו ולא־תלחמו עם־אחיכם שׁובו אישׁ לביתו כי מאתי נהיה הדבר הזה וישׁמעו את־דברי יהוה וישׁבו מלכת אל־ירבעם׃
2Ch 11:5  וישׁב רחבעם בירושׁלם ויבן ערים למצור ביהודה׃
2Ch 11:6  ויבן את־בית־לחם ואת־עיטם ואת־תקוע׃
2Ch 11:7  ואת־בית־צור ואת־שׂוכו ואת־עדלם׃
2Ch 11:8  ואת־גת ואת־מרשׁה ואת־זיף׃
2Ch 11:9  ואת־אדורים ואת־לכישׁ ואת־עזקה׃
2Ch 11:10  ואת־צרעה ואת־אילון ואת־חברון אשׁר ביהודה ובבנימן ערי מצרות׃
2Ch 11:11  ויחזק את־המצרות ויתן בהם נגידים ואצרות מאכל ושׁמן ויין׃
2Ch 11:12  ובכל־עיר ועיר צנות ורמחים ויחזקם להרבה מאד ויהי־לו יהודה ובנימן׃
2Ch 11:13  והכהנים והלוים אשׁר בכל־ישׂראל התיצבו עליו מכל־גבולם׃
2Ch 11:14  כי־עזבו הלוים את־מגרשׁיהם ואחזתם וילכו ליהודה ולירושׁלם כי־הזניחם ירבעם ובניו מכהן ליהוה׃
2Ch 11:15  ויעמד־לו כהנים לבמות ולשׂעירים ולעגלים אשׁר עשׂה׃
2Ch 11:16  ואחריהם מכל שׁבטי ישׂראל הנתנים את־לבבם לבקשׁ את־יהוה אלהי ישׂראל באו ירושׁלם לזבוח ליהוה אלהי אבותיהם׃
2Ch 11:17  ויחזקו את־מלכות יהודה ויאמצו את־רחבעם בן־שׁלמה לשׁנים שׁלושׁ כי הלכו בדרך דויד ושׁלמה לשׁנים שׁלושׁ׃
2Ch 11:18  ויקח־לו רחבעם אשׁה את־מחלת בן־ירימות בן־דויד אביהיל בת־אליאב בן־ישׁי׃
2Ch 11:19  ותלד לו בנים את־יעושׁ ואת־שׁמריה ואת־זהם׃
2Ch 11:20  ואחריה לקח את־מעכה בת־אבשׁלום ותלד לו את־אביה ואת־עתי ואת־זיזא ואת־שׁלמית׃
2Ch 11:21  ויאהב רחבעם את־מעכה בת־אבשׁלום מכל־נשׁיו ופילגשׁיו כי נשׁים שׁמונה־עשׂרה נשׂא ופילגשׁים שׁשׁים ויולד עשׂרים ושׁמונה בנים ושׁשׁים בנות׃
2Ch 11:22  ויעמד לראשׁ רחבעם את־אביה בן־מעכה לנגיד באחיו כי להמליכו׃
2Ch 11:23  ויבן ויפרץ מכל־בניו לכל־ארצות יהודה ובנימן לכל ערי המצרות ויתן להם המזון לרב וישׁאל המון נשׁים׃
2Ch 12:1  ויהי כהכין מלכות רחבעם וכחזקתו עזב את־תורת יהוה וכל־ישׂראל עמו׃
2Ch 12:2  ויהי בשׁנה החמישׁית למלך רחבעם עלה שׁישׁק מלך־מצרים על־ירושׁלם כי מעלו ביהוה׃
2Ch 12:3  באלף ומאתים רכב ובשׁשׁים אלף פרשׁים ואין מספר לעם אשׁר־באו עמו ממצרים לובים סכיים וכושׁים׃
2Ch 12:4  וילכד את־ערי המצרות אשׁר ליהודה ויבא עד־ירושׁלם׃
2Ch 12:5  ושׁמעיה הנביא בא אל־רחבעם ושׂרי יהודה אשׁר־נאספו אל־ירושׁלם מפני שׁישׁק ויאמר להם כה־אמר יהוה אתם עזבתם אתי ואף־אני עזבתי אתכם ביד־שׁישׁק׃
2Ch 12:6  ויכנעו שׂרי־ישׂראל והמלך ויאמרו צדיק יהוה׃
2Ch 12:7  ובראות יהוה כי נכנעו היה דבר־יהוה אל־שׁמעיה לאמר נכנעו לא אשׁחיתם ונתתי להם כמעט לפליטה ולא־תתך חמתי בירושׁלם ביד־שׁישׁק׃
2Ch 12:8  כי יהיו־לו לעבדים וידעו עבודתי ועבודת ממלכות הארצות׃
2Ch 12:9  ויעל שׁישׁק מלך־מצרים על־ירושׁלם ויקח את־אצרות בית־יהוה ואת־אצרות בית המלך את־הכל לקח ויקח את־מגני הזהב אשׁר עשׂה שׁלמה׃
2Ch 12:10  ויעשׂ המלך רחבעם תחתיהם מגני נחשׁת והפקיד על־יד שׂרי הרצים השׁמרים פתח בית המלך׃
2Ch 12:11  ויהי מדי־בוא המלך בית יהוה באו הרצים ונשׂאום והשׁבום אל־תא הרצים׃
2Ch 12:12  ובהכנעו שׁב ממנו אף־יהוה ולא להשׁחית לכלה וגם ביהודה היה דברים טובים׃
2Ch 12:13  ויתחזק המלך רחבעם בירושׁלם וימלך כי בן־ארבעים ואחת שׁנה רחבעם במלכו ושׁבע עשׂרה שׁנה מלך בירושׁלם העיר אשׁר־בחר יהוה לשׂום את־שׁמו שׁם מכל שׁבטי ישׂראל ושׁם אמו נעמה העמנית׃
2Ch 12:14  ויעשׂ הרע כי לא הכין לבו לדרושׁ את־יהוה׃
2Ch 12:15  ודברי רחבעם הראשׁנים והאחרונים הלא־הם כתובים בדברי שׁמעיה הנביא ועדו החזה להתיחשׂ ומלחמות רחבעם וירבעם כל־הימים׃
2Ch 12:16  וישׁכב רחבעם עם־אבתיו ויקבר בעיר דויד וימלך אביה בנו תחתיו׃
2Ch 13:1  בשׁנת שׁמונה עשׂרה למלך ירבעם וימלך אביה על־יהודה׃
2Ch 13:2  שׁלושׁ שׁנים מלך בירושׁלם ושׁם אמו מיכיהו בת־אוריאל מן־גבעה ומלחמה היתה בין אביה ובין ירבעם׃
2Ch 13:3  ויאסר אביה את־המלחמה בחיל גבורי מלחמה ארבע־מאות אלף אישׁ בחור וירבעם ערך עמו מלחמה בשׁמונה מאות אלף אישׁ בחור גבור חיל׃
2Ch 13:4  ויקם אביה מעל להר צמרים אשׁר בהר אפרים ויאמר שׁמעוני ירבעם וכל־ישׂראל׃
2Ch 13:5  הלא לכם לדעת כי יהוה אלהי ישׂראל נתן ממלכה לדויד על־ישׂראל לעולם לו ולבניו ברית מלח׃
2Ch 13:6  ויקם ירבעם בן־נבט עבד שׁלמה בן־דויד וימרד על־אדניו׃
2Ch 13:7  ויקבצו עליו אנשׁים רקים בני בליעל ויתאמצו על־רחבעם בן־שׁלמה ורחבעם היה נער ורך־לבב ולא התחזק לפניהם׃
2Ch 13:8  ועתה אתם אמרים להתחזק לפני ממלכת יהוה ביד בני דויד ואתם המון רב ועמכם עגלי זהב אשׁר עשׂה לכם ירבעם לאלהים׃
2Ch 13:9  הלא הדחתם את־כהני יהוה את־בני אהרן והלוים ותעשׂו לכם כהנים כעמי הארצות כל־הבא למלא ידו בפר בן־בקר ואילם שׁבעה והיה כהן ללא אלהים׃
2Ch 13:10  ואנחנו יהוה אלהינו ולא עזבנהו וכהנים משׁרתים ליהוה בני אהרן והלוים במלאכת׃
2Ch 13:11  ומקטרים ליהוה עלות בבקר־בבקר ובערב־בערב וקטרת־סמים ומערכת לחם על־השׁלחן הטהור ומנורת הזהב ונרתיה לבער בערב בערב כי־שׁמרים אנחנו את־משׁמרת יהוה אלהינו ואתם עזבתם אתו׃
2Ch 13:12  והנה עמנו בראשׁ האלהים וכהניו וחצצרות התרועה להריע עליכם בני ישׂראל אל־תלחמו עם־יהוה אלהי־אבתיכם כי־לא תצליחו׃
2Ch 13:13  וירבעם הסב את־המארב לבוא מאחריהם ויהיו לפני יהודה והמארב מאחריהם׃
2Ch 13:14  ויפנו יהודה והנה להם המלחמה פנים ואחור ויצעקו ליהוה והכהנים מחצצרים בחצצרות׃
2Ch 13:15  ויריעו אישׁ יהודה ויהי בהריע אישׁ יהודה והאלהים נגף את־ירבעם וכל־ישׂראל לפני אביה ויהודה׃
2Ch 13:16  וינוסו בני־ישׂראל מפני יהודה ויתנם אלהים בידם׃
2Ch 13:17  ויכו בהם אביה ועמו מכה רבה ויפלו חללים מישׂראל חמשׁ־מאות אלף אישׁ בחור׃
2Ch 13:18  ויכנעו בני־ישׂראל בעת ההיא ויאמצו בני יהודה כי נשׁענו על־יהוה אלהי אבותיהם׃
2Ch 13:19  וירדף אביה אחרי ירבעם וילכד ממנו ערים את־בית־אל ואת־בנותיה ואת־ישׁנה ואת־בנותיה ואת־עפרון ובנתיה׃
2Ch 13:20  ולא־עצר כח־ירבעם עוד בימי אביהו ויגפהו יהוה וימת׃
2Ch 13:21  ויתחזק אביהו וישׂא־לו נשׁים ארבע עשׂרה ויולד עשׂרים ושׁנים בנים ושׁשׁ עשׂרה בנות׃
2Ch 13:22  ויתר דברי אביה ודרכיו ודבריו כתובים במדרשׁ הנביא עדו׃
2Ch 13:23  וישׁכב אביה עם־אבתיו ויקברו אתו בעיר דויד וימלך אסא בנו תחתיו בימיו שׁקטה הארץ עשׂר שׁנים׃
2Ch 14:1  ויעשׂ אסא הטוב והישׁר בעיני יהוה אלהיו׃
2Ch 14:2  ויסר את־מזבחות הנכר והבמות וישׁבר את־המצבות ויגדע את־האשׁרים׃
2Ch 14:3  ויאמר ליהודה לדרושׁ את־יהוה אלהי אבותיהם ולעשׂות התורה והמצוה׃
2Ch 14:4  ויסר מכל־ערי יהודה את־הבמות ואת־החמנים ותשׁקט הממלכה לפניו׃
2Ch 14:5  ויבן ערי מצורה ביהודה כי־שׁקטה הארץ ואין־עמו מלחמה בשׁנים האלה כי־הניח יהוה לו׃
2Ch 14:6  ויאמר ליהודה נבנה את־הערים האלה ונסב חומה ומגדלים דלתים ובריחים עודנו הארץ לפנינו כי דרשׁנו את־יהוה אלהינו דרשׁנו וינח לנו מסביב ויבנו ויצליחו׃
2Ch 14:7  ויהי לאסא חיל נשׂא צנה ורמח מיהודה שׁלשׁ מאות אלף ומבנימן נשׂאי מגן ודרכי קשׁת מאתים ושׁמונים אלף כל־אלה גבורי חיל׃
2Ch 14:8  ויצא אליהם זרח הכושׁי בחיל אלף אלפים ומרכבות שׁלשׁ מאות ויבא עד־מרשׁה׃
2Ch 14:9  ויצא אסא לפניו ויערכו מלחמה בגיא צפתה למרשׁה׃
2Ch 14:10  ויקרא אסא אל־יהוה אלהיו ויאמר יהוה אין־עמך לעזור בין רב לאין כח עזרנו יהוה אלהינו כי־עליך נשׁענו ובשׁמך באנו על־ההמון הזה יהוה אלהינו אתה אל־יעצר עמך אנושׁ׃
2Ch 14:11  ויגף יהוה את־הכושׁים לפני אסא ולפני יהודה וינסו הכושׁים׃
2Ch 14:12  וירדפם אסא והעם אשׁר־עמו עד־לגרר ויפל מכושׁים לאין להם מחיה כי־נשׁברו לפני־יהוה ולפני מחנהו וישׂאו שׁלל הרבה מאד׃
2Ch 14:13  ויכו את כל־הערים סביבות גרר כי־היה פחד־יהוה עליהם ויבזו את־כל־הערים כי־בזה רבה היתה בהם׃
2Ch 14:14  וגם־אהלי מקנה הכו וישׁבו צאן לרב וגמלים וישׁבו ירושׁלם׃
2Ch 15:1  ועזריהו בן־עודד היתה עליו רוח אלהים׃
2Ch 15:2  ויצא לפני אסא ויאמר לו שׁמעוני אסא וכל־יהודה ובנימן יהוה עמכם בהיותכם עמו ואם־תדרשׁהו ימצא לכם ואם־תעזבהו יעזב אתכם׃
2Ch 15:3  וימים רבים לישׂראל ללא אלהי אמת וללא כהן מורה וללא תורה׃
2Ch 15:4  וישׁב בצר־לו על־יהוה אלהי ישׂראל ויבקשׁהו וימצא להם׃
2Ch 15:5  ובעתים ההם אין שׁלום ליוצא ולבא כי מהומת רבות על כל־יושׁבי הארצות׃
2Ch 15:6  וכתתו גוי־בגוי ועיר בעיר כי־אלהים הממם בכל־צרה׃
2Ch 15:7  ואתם חזקו ואל־ירפו ידיכם כי ישׁ שׂכר לפעלתכם׃
2Ch 15:8  וכשׁמע אסא הדברים האלה והנבואה עדד הנביא התחזק ויעבר השׁקוצים מכל־ארץ יהודה ובנימן ומן־הערים אשׁר לכד מהר אפרים ויחדשׁ את־מזבח יהוה אשׁר לפני אולם יהוה׃
2Ch 15:9  ויקבץ את־כל־יהודה ובנימן והגרים עמהם מאפרים ומנשׁה ומשׁמעון כי־נפלו עליו מישׂראל לרב בראתם כי־יהוה אלהיו עמו׃
2Ch 15:10  ויקבצו ירושׁלם בחדשׁ השׁלישׁי לשׁנת חמשׁ־עשׂרה למלכות אסא׃
2Ch 15:11  ויזבחו ליהוה ביום ההוא מן־השׁלל הביאו בקר שׁבע מאות וצאן שׁבעת אלפים׃
2Ch 15:12  ויבאו בברית לדרושׁ את־יהוה אלהי אבותיהם בכל־לבבם ובכל־נפשׁם׃
2Ch 15:13  וכל אשׁר לא־ידרשׁ ליהוה אלהי־ישׂראל יומת למן־קטן ועד־גדול למאישׁ ועד־אשׁה׃
2Ch 15:14  וישׁבעו ליהוה בקול גדול ובתרועה ובחצצרות ובשׁופרות׃
2Ch 15:15  וישׂמחו כל־יהודה על־השׁבועה כי בכל־לבבם נשׁבעו ובכל־רצונם בקשׁהו וימצא להם וינח יהוה להם מסביב׃
2Ch 15:16  וגם־מעכה אם אסא המלך הסירה מגבירה אשׁר־עשׂתה לאשׁרה מפלצת ויכרת אסא את־מפלצתה וידק וישׂרף בנחל קדרון׃
2Ch 15:17  והבמות לא־סרו מישׂראל רק לבב־אסא היה שׁלם כל־ימיו׃
2Ch 15:18  ויבא את־קדשׁי אביו וקדשׁיו בית האלהים כסף וזהב וכלים׃
2Ch 15:19  ומלחמה לא היתה עד שׁנת־שׁלשׁים וחמשׁ למלכות אסא׃
2Ch 16:1  בשׁנת שׁלשׁים ושׁשׁ למלכות אסא עלה בעשׁא מלך־ישׂראל על־יהודה ויבן את־הרמה לבלתי תת יוצא ובא לאסא מלך יהודה׃
2Ch 16:2  ויצא אסא כסף וזהב מאצרות בית יהוה ובית המלך וישׁלח אל־בן־הדד מלך ארם היושׁב בדרמשׂק לאמר׃
2Ch 16:3  ברית ביני ובינך ובין אבי ובין אביך הנה שׁלחתי לך כסף וזהב לך הפר בריתך את־בעשׁא מלך ישׂראל ויעלה מעלי׃
2Ch 16:4  וישׁמע בן הדד אל־המלך אסא וישׁלח את־שׂרי החילים אשׁר־לו אל־ערי ישׂראל ויכו את־עיון ואת־דן ואת אבל מים ואת כל־מסכנות ערי נפתלי׃
2Ch 16:5  ויהי כשׁמע בעשׁא ויחדל מבנות את־הרמה וישׁבת את־מלאכתו׃
2Ch 16:6  ואסא המלך לקח את־כל־יהודה וישׂאו את־אבני הרמה ואת־עציה אשׁר בנה בעשׁא ויבן בהם את־גבע ואת־המצפה׃
2Ch 16:7  ובעת ההיא בא חנני הראה אל־אסא מלך יהודה ויאמר אליו בהשׁענך על־מלך ארם ולא נשׁענת על־יהוה אלהיך על־כן נמלט חיל מלך־ארם מידך׃
2Ch 16:8  הלא הכושׁים והלובים היו לחיל לרב לרכב ולפרשׁים להרבה מאד ובהשׁענך על־יהוה נתנם בידך׃
2Ch 16:9  כי יהוה עיניו משׁטטות בכל־הארץ להתחזק עם־לבבם שׁלם אליו נסכלת על־זאת כי מעתה ישׁ עמך מלחמות׃
2Ch 16:10  ויכעס אסא אל־הראה ויתנהו בית המהפכת כי־בזעף עמו על־זאת וירצץ אסא מן־העם בעת ההיא׃
2Ch 16:11  והנה דברי אסא הראשׁונים והאחרונים הנם כתובים על־ספר המלכים ליהודה וישׂראל׃
2Ch 16:12  ויחלא אסא בשׁנת שׁלושׁים ותשׁע למלכותו ברגליו עד־למעלה חליו וגם־בחליו לא־דרשׁ את־יהוה כי ברפאים׃
2Ch 16:13  וישׁכב אסא עם־אבתיו וימת בשׁנת ארבעים ואחת למלכו׃
2Ch 16:14  ויקברהו בקברתיו אשׁר כרה־לו בעיר דויד וישׁכיבהו במשׁכב אשׁר מלא בשׂמים וזנים מרקחים במרקחת מעשׂה וישׂרפו־לו שׂרפה גדולה עד־למאד׃
2Ch 17:1  וימלך יהושׁפט בנו תחתיו ויתחזק על־ישׂראל׃
2Ch 17:2  ויתן־חיל בכל־ערי יהודה הבצרות ויתן נציבים בארץ יהודה ובערי אפרים אשׁר לכד אסא אביו׃
2Ch 17:3  ויהי יהוה עם־יהושׁפט כי הלך בדרכי דויד אביו הראשׁנים ולא דרשׁ לבעלים׃
2Ch 17:4  כי לאלהי אביו דרשׁ ובמצותיו הלך ולא כמעשׂה ישׂראל׃
2Ch 17:5  ויכן יהוה את־הממלכה בידו ויתנו כל־יהודה מנחה ליהושׁפט ויהי־לו עשׁר־וכבוד לרב׃
2Ch 17:6  ויגבה לבו בדרכי יהוה ועוד הסיר את־הבמות ואת־האשׁרים מיהודה׃
2Ch 17:7  ובשׁנת שׁלושׁ למלכו שׁלח לשׂריו לבן־חיל ולעבדיה ולזכריה ולנתנאל ולמיכיהו ללמד בערי יהודה׃
2Ch 17:8  ועמהם הלוים שׁמעיהו ונתניהו וזבדיהו ועשׂהאל ושׁמרימות ויהונתן ואדניהו וטוביהו וטוב אדוניה הלוים ועמהם אלישׁמע ויהורם הכהנים׃
2Ch 17:9  וילמדו ביהודה ועמהם ספר תורת יהוה ויסבו בכל־ערי יהודה וילמדו בעם׃
2Ch 17:10  ויהי פחד יהוה על כל־ממלכות הארצות אשׁר סביבות יהודה ולא נלחמו עם־יהושׁפט׃
2Ch 17:11  ומן־פלשׁתים מביאים ליהושׁפט מנחה וכסף משׂא גם הערביאים מביאים לו צאן אילים שׁבעת אלפים ושׁבע מאות ותישׁים שׁבעת אלפים ושׁבע מאות׃
2Ch 17:12  ויהי יהושׁפט הלך וגדל עד־למעלה ויבן ביהודה בירניות וערי מסכנות׃
2Ch 17:13  ומלאכה רבה היה לו בערי יהודה ואנשׁי מלחמה גבורי חיל בירושׁלם׃
2Ch 17:14  ואלה פקדתם לבית אבותיהם ליהודה שׂרי אלפים עדנה השׂר ועמו גבורי חיל שׁלשׁ מאות אלף׃
2Ch 17:15  ועל־ידו יהוחנן השׂר ועמו מאתים ושׁמונים אלף׃
2Ch 17:16  ועל־ידו עמסיה בן־זכרי המתנדב ליהוה ועמו מאתים אלף גבור חיל׃
2Ch 17:17  ומן־בנימן גבור חיל אלידע ועמו נשׁקי־קשׁת ומגן מאתים אלף׃
2Ch 17:18  ועל־ידו יהוזבד ועמו מאה־ושׁמונים אלף חלוצי צבא׃
2Ch 17:19  אלה המשׁרתים את־המלך מלבד אשׁר־נתן המלך בערי המבצר בכל־יהודה׃
2Ch 18:1  ויהי ליהושׁפט עשׁר וכבוד לרב ויתחתן לאחאב׃
2Ch 18:2  וירד לקץ שׁנים אל־אחאב לשׁמרון ויזבח־לו אחאב צאן ובקר לרב ולעם אשׁר עמו ויסיתהו לעלות אל־רמות גלעד׃
2Ch 18:3  ויאמר אחאב מלך־ישׂראל אל־יהושׁפט מלך יהודה התלך עמי רמת גלעד ויאמר לו כמוני כמוך וכעמך עמי ועמך במלחמה׃
2Ch 18:4  ויאמר יהושׁפט אל־מלך ישׂראל דרשׁ־נא כיום את־דבר יהוה׃
2Ch 18:5  ויקבץ מלך־ישׂראל את־הנבאים ארבע מאות אישׁ ויאמר אלהם הנלך אל־רמת גלעד למלחמה אם־אחדל ויאמרו עלה ויתן האלהים ביד המלך׃
2Ch 18:6  ויאמר יהושׁפט האין פה נביא ליהוה עוד ונדרשׁה מאתו׃
2Ch 18:7  ויאמר מלך־ישׂראל אל־יהושׁפט עוד אישׁ־אחד לדרושׁ את־יהוה מאתו ואני שׂנאתיהו כי־איננו מתנבא עלי לטובה כי כל־ימיו לרעה הוא מיכיהו בן־ימלא ויאמר יהושׁפט אל־יאמר המלך כן׃
2Ch 18:8  ויקרא מלך ישׂראל אל־סריס אחד ויאמר מהר מיכהו בן־ימלא׃
2Ch 18:9  ומלך ישׂראל ויהושׁפט מלך־יהודה יושׁבים אישׁ על־כסאו מלבשׁים בגדים וישׁבים בגרן פתח שׁער שׁמרון וכל־הנביאים מתנבאים לפניהם׃
2Ch 18:10  ויעשׂ לו צדקיהו בן־כנענה קרני ברזל ויאמר כה־אמר יהוה באלה תנגח את־ארם עד־כלותם׃
2Ch 18:11  וכל־הנבאים נבאים כן לאמר עלה רמת גלעד והצלח ונתן יהוה ביד המלך׃
2Ch 18:12  והמלאך אשׁר־הלך לקרא למיכיהו דבר אליו לאמר הנה דברי הנבאים פה־אחד טוב אל־המלך ויהי־נא דברך כאחד מהם ודברת טוב׃
2Ch 18:13  ויאמר מיכיהו חי־יהוה כי את־אשׁר־יאמר אלהי אתו אדבר׃
2Ch 18:14  ויבא אל־המלך ויאמר המלך אליו מיכה הנלך אל־רמת גלעד למלחמה אם־אחדל ויאמר עלו והצליחו וינתנו בידכם׃
2Ch 18:15  ויאמר אליו המלך עד־כמה פעמים אני משׁביעך אשׁר לא־תדבר אלי רק־אמת בשׁם יהוה׃
2Ch 18:16  ויאמר ראיתי את־כל־ישׂראל נפוצים על־ההרים כצאן אשׁר אין־להן רעה ויאמר יהוה לא־אדנים לאלה ישׁובו אישׁ־לביתו בשׁלום׃
2Ch 18:17  ויאמר מלך־ישׂראל אל־יהושׁפט הלא אמרתי אליך לא־יתנבא עלי טוב כי אם־לרע׃
2Ch 18:18  ויאמר לכן שׁמעו דבר־יהוה ראיתי את־יהוה יושׁב על־כסאו וכל־צבא השׁמים עמדים על־ימינו ושׂמאלו׃
2Ch 18:19  ויאמר יהוה מי יפתה את־אחאב מלך־ישׂראל ויעל ויפל ברמות גלעד ויאמר זה אמר ככה וזה אמר ככה׃
2Ch 18:20  ויצא הרוח ויעמד לפני יהוה ויאמר אני אפתנו ויאמר יהוה אליו במה׃
2Ch 18:21  ויאמר אצא והייתי לרוח שׁקר בפי כל־נביאיו ויאמר תפתה וגם־תוכל צא ועשׂה־כן׃
2Ch 18:22  ועתה הנה נתן יהוה רוח שׁקר בפי נביאיך אלה ויהוה דבר עליך רעה׃
2Ch 18:23  ויגשׁ צדקיהו בן־כנענה ויך את־מיכיהו על־הלחי ויאמר אי זה הדרך עבר רוח־יהוה מאתי לדבר אתך׃
2Ch 18:24  ויאמר מיכיהו הנך ראה ביום ההוא אשׁר תבוא חדר בחדר להחבא׃
2Ch 18:25  ויאמר מלך ישׂראל קחו את־מיכיהו והשׁיבהו אל־אמון שׂר־העיר ואל־יואשׁ בן־המלך׃
2Ch 18:26  ואמרתם כה אמר המלך שׂימו זה בית הכלא והאכלהו לחם לחץ ומים לחץ עד שׁובי בשׁלום׃
2Ch 18:27  ויאמר מיכיהו אם־שׁוב תשׁוב בשׁלום לא־דבר יהוה בי ויאמר שׁמעו עמים כלם׃
2Ch 18:28  ויעל מלך־ישׂראל ויהושׁפט מלך־יהודה אל־רמת גלעד׃
2Ch 18:29  ויאמר מלך ישׂראל אל־יהושׁפט התחפשׂ ובוא במלחמה ואתה לבשׁ בגדיך ויתחפשׂ מלך ישׂראל ויבאו במלחמה׃
2Ch 18:30  ומלך ארם צוה את־שׂרי הרכב אשׁר־לו לאמר לא תלחמו את־הקטן את־הגדול כי אם־את־מלך ישׂראל לבדו׃
2Ch 18:31  ויהי כראות שׂרי הרכב את־יהושׁפט והמה אמרו מלך ישׂראל הוא ויסבו עליו להלחם ויזעק יהושׁפט ויהוה עזרו ויסיתם אלהים ממנו׃
2Ch 18:32  ויהי כראות שׂרי הרכב כי לא־היה מלך ישׂראל וישׁבו מאחריו׃
2Ch 18:33  ואישׁ משׁך בקשׁת לתמו ויך את־מלך ישׂראל בין הדבקים ובין השׁרין ויאמר לרכב הפך ידיך והוצאתני מן־המחנה כי החליתי׃
2Ch 18:34  ותעל המלחמה ביום ההוא ומלך ישׂראל היה מעמיד במרכבה נכח ארם עד־הערב וימת לעת בוא השׁמשׁ׃
2Ch 19:1  וישׁב יהושׁפט מלך־יהודה אל־ביתו בשׁלום לירושׁלם׃
2Ch 19:2  ויצא אל־פניו יהוא בן־חנני החזה ויאמר אל־המלך יהושׁפט הלרשׁע לעזר ולשׂנאי יהוה תאהב ובזאת עליך קצף מלפני יהוה׃
2Ch 19:3  אבל דברים טובים נמצאו עמך כי־בערת האשׁרות מן־הארץ והכינות לבבך לדרשׁ האלהים׃
2Ch 19:4  וישׁב יהושׁפט בירושׁלם וישׁב ויצא בעם מבאר שׁבע עד־הר אפרים וישׁיבם אל־יהוה אלהי אבותיהם׃
2Ch 19:5  ויעמד שׁפטים בארץ בכל־ערי יהודה הבצרות לעיר ועיר׃
2Ch 19:6  ויאמר אל־השׁפטים ראו מה־אתם עשׂים כי לא לאדם תשׁפטו כי ליהוה ועמכם בדבר משׁפט׃
2Ch 19:7  ועתה יהי פחד־יהוה עליכם שׁמרו ועשׂו כי־אין עם־יהוה אלהינו עולה ומשׂא פנים ומקח־שׁחד׃
2Ch 19:8  וגם בירושׁלם העמיד יהושׁפט מן־הלוים והכהנים ומראשׁי האבות לישׂראל למשׁפט יהוה ולריב וישׁבו ירושׁלם׃
2Ch 19:9  ויצו עליהם לאמר כה תעשׂון ביראת יהוה באמונה ובלבב שׁלם׃
2Ch 19:10  וכל־ריב אשׁר־יבוא עליכם מאחיכם הישׁבים בעריהם בין־דם לדם בין־תורה למצוה לחקים ולמשׁפטים והזהרתם אתם ולא יאשׁמו ליהוה והיה־קצף עליכם ועל־אחיכם כה תעשׂון ולא תאשׁמו׃
2Ch 19:11  והנה אמריהו כהן הראשׁ עליכם לכל דבר־יהוה וזבדיהו בן־ישׁמעאל הנגיד לבית־יהודה לכל דבר־המלך ושׁטרים הלוים לפניכם חזקו ועשׂו ויהי יהוה עם־הטוב׃
2Ch 20:1  ויהי אחריכן באו בני־מואב ובני עמון ועמהם מהעמונים על־יהושׁפט למלחמה׃
2Ch 20:2  ויבאו ויגידו ליהושׁפט לאמר בא עליך המון רב מעבר לים מארם והנם בחצצון תמר היא עין גדי׃
2Ch 20:3  וירא ויתן יהושׁפט את־פניו לדרושׁ ליהוה ויקרא־צום על־כל־יהודה׃
2Ch 20:4  ויקבצו יהודה לבקשׁ מיהוה גם מכל־ערי יהודה באו לבקשׁ את־יהוה׃
2Ch 20:5  ויעמד יהושׁפט בקהל יהודה וירושׁלם בבית יהוה לפני החצר החדשׁה׃
2Ch 20:6  ויאמר יהוה אלהי אבתינו הלא אתה־הוא אלהים בשׁמים ואתה מושׁל בכל ממלכות הגוים ובידך כח וגבורה ואין עמך להתיצב׃
2Ch 20:7  הלא אתה אלהינו הורשׁת את־ישׁבי הארץ הזאת מלפני עמך ישׂראל ותתנה לזרע אברהם אהבך לעולם׃
2Ch 20:8  וישׁבו־בה ויבנו לך בה מקדשׁ לשׁמך לאמר׃
2Ch 20:9  אם־תבוא עלינו רעה חרב שׁפוט ודבר ורעב נעמדה לפני הבית הזה ולפניך כי שׁמך בבית הזה ונזעק אליך מצרתנו ותשׁמע ותושׁיע׃
2Ch 20:10  ועתה הנה בני־עמון ומואב והר־שׂעיר אשׁר לא־נתתה לישׂראל לבוא בהם בבאם מארץ מצרים כי סרו מעליהם ולא השׁמידום׃
2Ch 20:11  והנה־הם גמלים עלינו לבוא לגרשׁנו מירשׁתך אשׁר הורשׁתנו׃
2Ch 20:12  אלהינו הלא תשׁפט־בם כי אין בנו כח לפני ההמון הרב הזה הבא עלינו ואנחנו לא נדע מה־נעשׂה כי עליך עינינו׃
2Ch 20:13  וכל־יהודה עמדים לפני יהוה גם־טפם נשׁיהם ובניהם׃
2Ch 20:14  ויחזיאל בן־זכריהו בן־בניה בן־יעיאל בן־מתניה הלוי מן־בני אסף היתה עליו רוח יהוה בתוך הקהל׃
2Ch 20:15  ויאמר הקשׁיבו כל־יהודה וישׁבי ירושׁלם והמלך יהושׁפט כה־אמר יהוה לכם אתם אל־תיראו ואל־תחתו מפני ההמון הרב הזה כי לא לכם המלחמה כי לאלהים׃
2Ch 20:16  מחר רדו עליהם הנם עלים במעלה הציץ ומצאתם אתם בסוף הנחל פני מדבר ירואל׃
2Ch 20:17  לא לכם להלחם בזאת התיצבו עמדו וראו את־ישׁועת יהוה עמכם יהודה וירושׁלם אל־תיראו ואל־תחתו מחר צאו לפניהם ויהוה עמכם׃
2Ch 20:18  ויקד יהושׁפט אפים ארצה וכל־יהודה וישׁבי ירושׁלם נפלו לפני יהוה להשׁתחות ליהוה׃
2Ch 20:19  ויקמו הלוים מן־בני הקהתים ומן־בני הקרחים להלל ליהוה אלהי ישׂראל בקול גדול למעלה׃
2Ch 20:20  וישׁכימו בבקר ויצאו למדבר תקוע ובצאתם עמד יהושׁפט ויאמר שׁמעוני יהודה וישׁבי ירושׁלם האמינו ביהוה אלהיכם ותאמנו האמינו בנביאיו והצליחו׃
2Ch 20:21  ויועץ אל־העם ויעמד משׁררים ליהוה ומהללים להדרת־קדשׁ בצאת לפני החלוץ ואמרים הודו ליהוה כי לעולם חסדו׃
2Ch 20:22  ובעת החלו ברנה ותהלה נתן יהוה מארבים על־בני עמון מואב והר־שׂעיר הבאים ליהודה וינגפו׃
2Ch 20:23  ויעמדו בני עמון ומואב על־ישׁבי הר־שׂעיר להחרים ולהשׁמיד וככלותם ביושׁבי שׂעיר עזרו אישׁ־ברעהו למשׁחית׃
2Ch 20:24  ויהודה בא על־המצפה למדבר ויפנו אל־ההמון והנם פגרים נפלים ארצה ואין פליטה׃
2Ch 20:25  ויבא יהושׁפט ועמו לבז את־שׁללם וימצאו בהם לרב ורכושׁ ופגרים וכלי חמדות וינצלו להם לאין משׂא ויהיו ימים שׁלושׁה בזזים את־השׁלל כי רב־הוא׃
2Ch 20:26  וביום הרבעי נקהלו לעמק ברכה כי־שׁם ברכו את־יהוה על־כן קראו את־שׁם המקום ההוא עמק ברכה עד־היום׃
2Ch 20:27  וישׁבו כל־אישׁ יהודה וירושׁלם ויהושׁפט בראשׁם לשׁוב אל־ירושׁלם בשׂמחה כי־שׂמחם יהוה מאויביהם׃
2Ch 20:28  ויבאו ירושׁלם בנבלים ובכנרות ובחצצרות אל־בית יהוה׃
2Ch 20:29  ויהי פחד אלהים על כל־ממלכות הארצות בשׁמעם כי נלחם יהוה עם אויבי ישׂראל׃
2Ch 20:30  ותשׁקט מלכות יהושׁפט וינח לו אלהיו מסביב׃
2Ch 20:31  וימלך יהושׁפט על־יהודה בן־שׁלשׁים וחמשׁ שׁנה במלכו ועשׂרים וחמשׁ שׁנה מלך בירושׁלם ושׁם אמו עזובה בת־שׁלחי׃
2Ch 20:32  וילך בדרך אביו אסא ולא־סר ממנה לעשׂות הישׁר בעיני יהוה׃
2Ch 20:33  אך הבמות לא־סרו ועוד העם לא־הכינו לבבם לאלהי אבתיהם׃
2Ch 20:34  ויתר דברי יהושׁפט הראשׁנים והאחרנים הנם כתובים בדברי יהוא בן־חנני אשׁר העלה על־ספר מלכי ישׂראל׃
2Ch 20:35  ואחריכן אתחבר יהושׁפט מלך־יהודה עם אחזיה מלך־ישׂראל הוא הרשׁיע לעשׂות׃
2Ch 20:36  ויחברהו עמו לעשׂות אניות ללכת תרשׁישׁ ויעשׂו אניות בעציון גבר׃
2Ch 20:37  ויתנבא אליעזר בן־דדוהו ממרשׁה על־יהושׁפט לאמר כהתחברך עם־אחזיהו פרץ יהוה את־מעשׂיך וישׁברו אניות ולא עצרו ללכת אל־תרשׁישׁ׃
2Ch 21:1  וישׁכב יהושׁפט עם־אבתיו ויקבר עם־אבתיו בעיר דויד וימלך יהורם בנו תחתיו׃
2Ch 21:2  ולו־אחים בני יהושׁפט עזריה ויחיאל וזכריהו ועזריהו ומיכאל ושׁפטיהו כל־אלה בני יהושׁפט מלך־ישׂראל׃
2Ch 21:3  ויתן להם אביהם מתנות רבות לכסף ולזהב ולמגדנות עם־ערי מצרות ביהודה ואת־הממלכה נתן ליהורם כי־הוא הבכור׃
2Ch 21:4  ויקם יהורם על־ממלכת אביו ויתחזק ויהרג את־כל־אחיו בחרב וגם משׂרי ישׂראל׃
2Ch 21:5  בן־שׁלשׁים ושׁתים שׁנה יהורם במלכו ושׁמונה שׁנים מלך בירושׁלם׃
2Ch 21:6  וילך בדרך מלכי ישׂראל כאשׁר עשׂו בית אחאב כי בת־אחאב היתה לו אשׁה ויעשׂ הרע בעיני יהוה׃
2Ch 21:7  ולא־אבה יהוה להשׁחית את־בית דויד למען הברית אשׁר כרת לדויד וכאשׁר אמר לתת לו ניר ולבניו כל־הימים׃
2Ch 21:8  בימיו פשׁע אדום מתחת יד־יהודה וימליכו עליהם מלך׃
2Ch 21:9  ויעבר יהורם עם־שׂריו וכל־הרכב עמו ויהי קם לילה ויך את־אדום הסובב אליו ואת שׂרי הרכב׃
2Ch 21:10  ויפשׁע אדום מתחת יד־יהודה עד היום הזה אז תפשׁע לבנה בעת ההיא מתחת ידו כי עזב את־יהוה אלהי אבתיו׃
2Ch 21:11  גם־הוא עשׂה־במות בהרי יהודה ויזן את־ישׁבי ירושׁלם וידח את־יהודה׃
2Ch 21:12  ויבא אליו מכתב מאליהו הנביא לאמר כה אמר יהוה אלהי דויד אביך תחת אשׁר לא־הלכת בדרכי יהושׁפט אביך ובדרכי אסא מלך־יהודה׃
2Ch 21:13  ותלך בדרך מלכי ישׂראל ותזנה את־יהודה ואת־ישׁבי ירושׁלם כהזנות בית אחאב וגם את־אחיך בית־אביך הטובים ממך הרגת׃
2Ch 21:14  הנה יהוה נגף מגפה גדולה בעמך ובבניך ובנשׁיך ובכל־רכושׁך׃
2Ch 21:15  ואתה בחליים רבים במחלה מעיך עד־יצאו מעיך מן־החלי ימים על־ימים׃
2Ch 21:16  ויער יהוה על־יהורם את רוח הפלשׁתים והערבים אשׁר על־יד כושׁים׃
2Ch 21:17  ויעלו ביהודה ויבקעוה וישׁבו את כל־הרכושׁ הנמצא לבית־המלך וגם־בניו ונשׁיו ולא נשׁאר־לו בן כי אם־יהואחז קטן בניו׃
2Ch 21:18  ואחרי כל־זאת נגפו יהוה במעיו לחלי לאין מרפא׃
2Ch 21:19  ויהי לימים מימים וכעת צאת הקץ לימים שׁנים יצאו מעיו עם־חליו וימת בתחלאים רעים ולא־עשׂו לו עמו שׂרפה כשׂרפת אבתיו׃
2Ch 21:20  בן־שׁלשׁים ושׁתים היה במלכו ושׁמונה שׁנים מלך בירושׁלם וילך בלא חמדה ויקברהו בעיר דויד ולא בקברות המלכים׃
2Ch 22:1  וימליכו יושׁבי ירושׁלם את־אחזיהו בנו הקטן תחתיו כי כל־הראשׁנים הרג הגדוד הבא בערבים למחנה וימלך אחזיהו בן־יהורם מלך יהודה׃
2Ch 22:2  בן־ארבעים ושׁתים שׁנה אחזיהו במלכו ושׁנה אחת מלך בירושׁלם ושׁם אמו עתליהו בת־עמרי׃
2Ch 22:3  גם־הוא הלך בדרכי בית אחאב כי אמו היתה יועצתו להרשׁיע׃
2Ch 22:4  ויעשׂ הרע בעיני יהוה כבית אחאב כי־המה היו־לו יועצים אחרי מות אביו למשׁחית לו׃
2Ch 22:5  גם בעצתם הלך וילך את־יהורם בן־אחאב מלך ישׂראל למלחמה על־חזאל מלך־ארם ברמות גלעד ויכו הרמים את־יורם׃
2Ch 22:6  וישׁב להתרפא ביזרעאל כי המכים אשׁר הכהו ברמה בהלחמו את־חזהאל מלך ארם ועזריהו בן־יהורם מלך יהודה ירד לראות את־יהורם בן־אחאב ביזרעאל כי־חלה הוא׃
2Ch 22:7  ומאלהים היתה תבוסת אחזיהו לבוא אל־יורם ובבאו יצא עם־יהורם אל־יהוא בן־נמשׁי אשׁר משׁחו יהוה להכרית את־בית אחאב׃
2Ch 22:8  ויהי כהשׁפט יהוא עם־בית אחאב וימצא את־שׂרי יהודה ובני אחי אחזיהו משׁרתים לאחזיהו ויהרגם׃
2Ch 22:9  ויבקשׁ את־אחזיהו וילכדהו והוא מתחבא בשׁמרון ויבאהו אל־יהוא וימתהו ויקברהו כי אמרו בן־יהושׁפט הוא אשׁר־דרשׁ את־יהוה בכל־לבבו ואין לבית אחזיהו לעצר כח לממלכה׃
2Ch 22:10  ועתליהו אם אחזיהו ראתה כי מת בנה ותקם ותדבר את־כל־זרע הממלכה לבית יהודה׃
2Ch 22:11  ותקח יהושׁבעת בת־המלך את־יואשׁ בן־אחזיהו ותגנב אתו מתוך בני־המלך המומתים ותתן אתו ואת־מינקתו בחדר המטות ותסתירהו יהושׁבעת בת־המלך יהורם אשׁת יהוידע הכהן כי היא היתה אחות אחזיהו מפני עתליהו ולא המיתתהו׃
2Ch 22:12  ויהי אתם בבית האלהים מתחבא שׁשׁ שׁנים ועתליה מלכת על־הארץ׃
2Ch 23:1  ובשׁנה השׁבעית התחזק יהוידע ויקח את־שׂרי המאות לעזריהו בן־ירחם ולישׁמעאל בן־יהוחנן ולעזריהו בן־עובד ואת־מעשׂיהו בן־עדיהו ואת־אלישׁפט בן־זכרי עמו בברית׃
2Ch 23:2  ויסבו ביהודה ויקבצו את־הלוים מכל־ערי יהודה וראשׁי האבות לישׂראל ויבאו אל־ירושׁלם׃
2Ch 23:3  ויכרת כל־הקהל ברית בבית האלהים עם־המלך ויאמר להם הנה בן־המלך ימלך כאשׁר דבר יהוה על־בני דויד׃
2Ch 23:4  זה הדבר אשׁר תעשׂו השׁלשׁית מכם באי השׁבת לכהנים וללוים לשׁערי הספים׃
2Ch 23:5  והשׁלשׁית בבית המלך והשׁלשׁית בשׁער היסוד וכל־העם בחצרות בית יהוה׃
2Ch 23:6  ואל־יבוא בית־יהוה כי אם־הכהנים והמשׁרתים ללוים המה יבאו כי־קדשׁ המה וכל־העם ישׁמרו משׁמרת יהוה׃
2Ch 23:7  והקיפו הלוים את־המלך סביב אישׁ וכליו בידו והבא אל־הבית יומת והיו את־המלך בבאו ובצאתו׃
2Ch 23:8  ויעשׂו הלוים וכל־יהודה ככל אשׁר־צוה יהוידע הכהן ויקחו אישׁ את־אנשׁיו באי השׁבת עם יוצאי השׁבת כי לא פטר יהוידע הכהן את־המחלקות׃
2Ch 23:9  ויתן יהוידע הכהן לשׂרי המאות את־החניתים ואת־המגנות ואת־השׁלטים אשׁר למלך דויד אשׁר בית האלהים׃
2Ch 23:10  ויעמד את־כל־העם ואישׁ שׁלחו בידו מכתף הבית הימנית עד־כתף הבית השׂמאלית למזבח ולבית על־המלך סביב׃
2Ch 23:11  ויוציאו את־בן־המלך ויתנו עליו את־הנזר ואת־העדות וימליכו אתו וימשׁחהו יהוידע ובניו ויאמרו יחי המלך׃
2Ch 23:12  ותשׁמע עתליהו את־קול העם הרצים והמהללים את־המלך ותבוא אל־העם בית יהוה׃
2Ch 23:13  ותרא והנה המלך עומד על־עמודו במבוא והשׂרים והחצצרות על־המלך וכל־עם הארץ שׂמח ותוקע בחצצרות והמשׁוררים בכלי השׁיר ומודיעים להלל ותקרע עתליהו את־בגדיה ותאמר קשׁר קשׁר׃
2Ch 23:14  ויוצא יהוידע הכהן את־שׂרי המאות פקודי החיל ויאמר אלהם הוציאוה אל־מבית השׂדרות והבא אחריה יומת בחרב כי אמר הכהן לא תמיתוה בית יהוה׃
2Ch 23:15  וישׂימו לה ידים ותבוא אל־מבוא שׁער־הסוסים בית המלך וימיתוה שׁם׃
2Ch 23:16  ויכרת יהוידע ברית בינו ובין כל־העם ובין המלך להיות לעם ליהוה׃
2Ch 23:17  ויבאו כל־העם בית־הבעל ויתצהו ואת־מזבחתיו ואת־צלמיו שׁברו ואת מתן כהן הבעל הרגו לפני המזבחות׃
2Ch 23:18  וישׂם יהוידע פקדת בית יהוה ביד הכהנים הלוים אשׁר חלק דויד על־בית יהוה להעלות עלות יהוה ככתוב בתורת משׁה בשׂמחה ובשׁיר על ידי דויד׃
2Ch 23:19  ויעמד השׁוערים על־שׁערי בית יהוה ולא־יבא טמא לכל־דבר׃
2Ch 23:20  ויקח את־שׂרי המאות ואת־האדירים ואת־המושׁלים בעם ואת כל־עם הארץ ויורד את־המלך מבית יהוה ויבאו בתוך־שׁער העליון בית המלך ויושׁיבו את־המלך על כסא הממלכה׃
2Ch 23:21  וישׂמחו כל־עם־הארץ והעיר שׁקטה ואת־עתליהו המיתו בחרב׃
2Ch 24:1  בן־שׁבע שׁנים יאשׁ במלכו וארבעים שׁנה מלך בירושׁלם ושׁם אמו צביה מבאר שׁבע׃
2Ch 24:2  ויעשׂ יואשׁ הישׁר בעיני יהוה כל־ימי יהוידע הכהן׃
2Ch 24:3  וישׂא־לו יהוידע נשׁים שׁתים ויולד בנים ובנות׃
2Ch 24:4  ויהי אחריכן היה עם־לב יואשׁ לחדשׁ את־בית יהוה׃
2Ch 24:5  ויקבץ את־הכהנים והלוים ויאמר להם צאו לערי יהודה וקבצו מכל־ישׂראל כסף לחזק את־בית אלהיכם מדי שׁנה בשׁנה ואתם תמהרו לדבר ולא מהרו הלוים׃
2Ch 24:6  ויקרא המלך ליהוידע הראשׁ ויאמר לו מדוע לא־דרשׁת על־הלוים להביא מיהודה ומירושׁלם את־משׂאת משׁה עבד־יהוה והקהל לישׂראל לאהל העדות׃
2Ch 24:7  כי עתליהו המרשׁעת בניה פרצו את־בית האלהים וגם כל־קדשׁי בית־יהוה עשׂו לבעלים׃
2Ch 24:8  ויאמר המלך ויעשׂו ארון אחד ויתנהו בשׁער בית־יהוה חוצה׃
2Ch 24:9  ויתנו־קול ביהודה ובירושׁלם להביא ליהוה משׂאת משׁה עבד־האלהים על־ישׂראל במדבר׃
2Ch 24:10  וישׂמחו כל־השׂרים וכל־העם ויביאו וישׁליכו לארון עד־לכלה׃
2Ch 24:11  ויהי בעת יביא את־הארון אל־פקדת המלך ביד הלוים וכראותם כי־רב הכסף ובא סופר המלך ופקיד כהן הראשׁ ויערו את־הארון וישׂאהו וישׁיבהו אל־מקמו כה עשׂו ליום ביום ויאספו־כסף לרב׃
2Ch 24:12  ויתנהו המלך ויהוידע אל־עושׂה מלאכת עבודת בית־יהוה ויהיו שׂכרים חצבים וחרשׁים לחדשׁ בית יהוה וגם לחרשׁי ברזל ונחשׁת לחזק את־בית יהוה׃
2Ch 24:13  ויעשׂו עשׂי המלאכה ותעל ארוכה למלאכה בידם ויעמידו את־בית האלהים על־מתכנתו ויאמצהו׃
2Ch 24:14  וככלותם הביאו לפני המלך ויהוידע את־שׁאר הכסף ויעשׂהו כלים לבית־יהוה כלי שׁרת והעלות וכפות וכלי זהב וכסף ויהיו מעלים עלות בבית־יהוה תמיד כל ימי יהוידע׃
2Ch 24:15  ויזקן יהוידע וישׂבע ימים וימת בן־מאה ושׁלשׁים שׁנה במותו׃
2Ch 24:16  ויקברהו בעיר־דויד עם־המלכים כי־עשׂה טובה בישׂראל ועם האלהים וביתו׃
2Ch 24:17  ואחרי מות יהוידע באו שׂרי יהודה וישׁתחוו למלך אז שׁמע המלך אליהם׃
2Ch 24:18  ויעזבו את־בית יהוה אלהי אבותיהם ויעבדו את־האשׁרים ואת־העצבים ויהי־קצף על־יהודה וירושׁלם באשׁמתם זאת׃
2Ch 24:19  וישׁלח בהם נבאים להשׁיבם אל־יהוה ויעידו בם ולא האזינו׃
2Ch 24:20  ורוח אלהים לבשׁה את־זכריה בן־יהוידע הכהן ויעמד מעל לעם ויאמר להם כה אמר האלהים למה אתם עברים את־מצות יהוה ולא תצליחו כי־עזבתם את־יהוה ויעזב אתכם׃
2Ch 24:21  ויקשׁרו עליו וירגמהו אבן במצות המלך בחצר בית יהוה׃
2Ch 24:22  ולא־זכר יואשׁ המלך החסד אשׁר עשׂה יהוידע אביו עמו ויהרג את־בנו וכמותו אמר ירא יהוה וידרשׁ׃
2Ch 24:23  ויהי לתקופת השׁנה עלה עליו חיל ארם ויבאו אל־יהודה וירושׁלם וישׁחיתו את־כל־שׂרי העם מעם וכל־שׁללם שׁלחו למלך דרמשׂק׃
2Ch 24:24  כי במצער אנשׁים באו חיל ארם ויהוה נתן בידם חיל לרב מאד כי עזבו את־יהוה אלהי אבותיהם ואת־יואשׁ עשׂו שׁפטים׃
2Ch 24:25  ובלכתם ממנו כי־עזבו אתו במחליים רבים התקשׁרו עליו עבדיו בדמי בני יהוידע הכהן ויהרגהו על־מטתו וימת ויקברהו בעיר דויד ולא קברהו בקברות המלכים׃
2Ch 24:26  ואלה המתקשׁרים עליו זבד בן־שׁמעת העמונית ויהוזבד בן־שׁמרית המואבית׃
2Ch 24:27  ובניו ורב המשׂא עליו ויסוד בית האלהים הנם כתובים על־מדרשׁ ספר המלכים וימלך אמציהו בנו תחתיו׃
2Ch 25:1  בן־עשׂרים וחמשׁ שׁנה מלך אמציהו ועשׂרים ותשׁע שׁנה מלך בירושׁלם ושׁם אמו יהועדן מירושׁלים׃
2Ch 25:2  ויעשׂ הישׁר בעיני יהוה רק לא בלבב שׁלם׃
2Ch 25:3  ויהי כאשׁר חזקה הממלכה עליו ויהרג את־עבדיו המכים את־המלך אביו׃
2Ch 25:4  ואת־בניהם לא המית כי ככתוב בתורה בספר משׁה אשׁר־צוה יהוה לאמר לא־ימותו אבות על־בנים ובנים לא־ימותו על־אבות כי אישׁ בחטאו ימותו׃
2Ch 25:5  ויקבץ אמציהו את־יהודה ויעמידם לבית־אבות לשׂרי האלפים ולשׂרי המאות לכל־יהודה ובנימן ויפקדם למבן עשׂרים שׁנה ומעלה וימצאם שׁלשׁ־מאות אלף בחור יוצא צבא אחז רמח וצנה׃
2Ch 25:6  וישׂכר מישׂראל מאה אלף גבור חיל במאה ככר־כסף׃
2Ch 25:7  ואישׁ האלהים בא אליו לאמר המלך אל־יבא עמך צבא ישׂראל כי אין יהוה עם־ישׂראל כל בני אפרים׃
2Ch 25:8  כי אם־בא אתה עשׂה חזק למלחמה יכשׁילך האלהים לפני אויב כי ישׁ־כח באלהים לעזור ולהכשׁיל׃
2Ch 25:9  ויאמר אמציהו לאישׁ האלהים ומה־לעשׂות למאת הככר אשׁר נתתי לגדוד ישׂראל ויאמר אישׁ האלהים ישׁ ליהוה לתת לך הרבה מזה׃
2Ch 25:10  ויבדילם אמציהו להגדוד אשׁר־בא אליו מאפרים ללכת למקומם ויחר אפם מאד ביהודה וישׁובו למקומם בחרי־אף׃
2Ch 25:11  ואמציהו התחזק וינהג את־עמו וילך גיא המלח ויך את־בני־שׂעיר עשׂרת אלפים׃
2Ch 25:12  ועשׂרת אלפים חיים שׁבו בני יהודה ויביאום לראשׁ הסלע וישׁליכום מראשׁ־הסלע וכלם נבקעו׃
2Ch 25:13  ובני הגדוד אשׁר השׁיב אמציהו מלכת עמו למלחמה ויפשׁטו בערי יהודה משׁמרון ועד־בית חורון ויכו מהם שׁלשׁת אלפים ויבזו בזה רבה׃
2Ch 25:14  ויהי אחרי בוא אמציהו מהכות את־אדומים ויבא את־אלהי בני שׂעיר ויעמידם לו לאלהים ולפניהם ישׁתחוה ולהם יקטר׃
2Ch 25:15  ויחר־אף יהוה באמציהו וישׁלח אליו נביא ויאמר לו למה דרשׁת את־אלהי העם אשׁר לא־הצילו את־עמם מידך׃
2Ch 25:16  ויהי בדברו אליו ויאמר לו הליועץ למלך נתנוך חדל־לך למה יכוך ויחדל הנביא ויאמר ידעתי כי־יעץ אלהים להשׁחיתך כי־עשׂית זאת ולא שׁמעת לעצתי׃
2Ch 25:17  ויועץ אמציהו מלך יהודה וישׁלח אל־יואשׁ בן־יהואחז בן־יהוא מלך ישׂראל לאמר לך נתראה פנים׃
2Ch 25:18  וישׁלח יואשׁ מלך־ישׂראל אל־אמציהו מלך־יהודה לאמר החוח אשׁר בלבנון שׁלח אל־הארז אשׁר בלבנון לאמר תנה־את־בתך לבני לאשׁה ותעבר חית השׂדה אשׁר בלבנון ותרמס את־החוח׃
2Ch 25:19  אמרת הנה הכית את־אדום ונשׂאך לבך להכביד עתה שׁבה בביתך למה תתגרה ברעה ונפלת אתה ויהודה עמך׃
2Ch 25:20  ולא־שׁמע אמציהו כי מהאלהים היא למען תתם ביד כי דרשׁו את אלהי אדום׃
2Ch 25:21  ויעל יואשׁ מלך־ישׂראל ויתראו פנים הוא ואמציהו מלך־יהודה בבית שׁמשׁ אשׁר ליהודה׃
2Ch 25:22  וינגף יהודה לפני ישׂראל וינסו אישׁ לאהליו׃
2Ch 25:23  ואת אמציהו מלך־יהודה בן־יואשׁ בן־יהואחז תפשׂ יואשׁ מלך־ישׂראל בבית שׁמשׁ ויביאהו ירושׁלם ויפרץ בחומת ירושׁלם משׁער אפרים עד־שׁער הפונה ארבע מאות אמה׃
2Ch 25:24  וכל־הזהב והכסף ואת כל־הכלים הנמצאים בבית־האלהים עם־עבד אדום ואת־אצרות בית המלך ואת בני התערבות וישׁב שׁמרון׃
2Ch 25:25  ויחי אמציהו בן־יואשׁ מלך יהודה אחרי מות יואשׁ בן־יהואחז מלך ישׂראל חמשׁ עשׂרה שׁנה׃
2Ch 25:26  ויתר דברי אמציהו הראשׁנים והאחרונים הלא הנם כתובים על־ספר מלכי־יהודה וישׂראל׃
2Ch 25:27  ומעת אשׁר־סר אמציהו מאחרי יהוה ויקשׁרו עליו קשׁר בירושׁלם וינס לכישׁה וישׁלחו אחריו לכישׁה וימיתהו שׁם׃
2Ch 25:28  וישׂאהו על־הסוסים ויקברו אתו עם־אבתיו בעיר יהודה׃
2Ch 26:1  ויקחו כל־עם יהודה את־עזיהו והוא בן־שׁשׁ עשׂרה שׁנה וימליכו אתו תחת אביו אמציהו׃
2Ch 26:2  הוא בנה את־אילות וישׁיבה ליהודה אחרי שׁכב־המלך עם־אבתיו׃
2Ch 26:3  בן־שׁשׁ עשׂרה שׁנה עזיהו במלכו וחמשׁים ושׁתים שׁנה מלך בירושׁלם ושׁם אמו יכיליה מן־ירושׁלם׃
2Ch 26:4  ויעשׂ הישׁר בעיני יהוה ככל אשׁר־עשׂה אמציהו אביו׃
2Ch 26:5  ויהי לדרשׁ אלהים בימי זכריהו המבין בראת האלהים ובימי דרשׁו את־יהוה הצליחו האלהים׃
2Ch 26:6  ויצא וילחם בפלשׁתים ויפרץ את־חומת גת ואת חומת יבנה ואת חומת אשׁדוד ויבנה ערים באשׁדוד ובפלשׁתים׃
2Ch 26:7  ויעזרהו האלהים על־פלשׁתים ועל־הערביים הישׁבים בגור־בעל והמעונים׃
2Ch 26:8  ויתנו העמונים מנחה לעזיהו וילך שׁמו עד־לבוא מצרים כי החזיק עד־למעלה׃
2Ch 26:9  ויבן עזיהו מגדלים בירושׁלם על־שׁער הפנה ועל־שׁער הגיא ועל־המקצוע ויחזקם׃
2Ch 26:10  ויבן מגדלים במדבר ויחצב ברות רבים כי מקנה־רב היה לו ובשׁפלה ובמישׁור אכרים וכרמים בהרים ובכרמל כי־אהב אדמה היה׃
2Ch 26:11  ויהי לעזיהו חיל עשׂה מלחמה יוצאי צבא לגדוד במספר פקדתם ביד יעואל הסופר ומעשׂיהו השׁוטר על יד־חנניהו משׂרי המלך׃
2Ch 26:12  כל מספר ראשׁי האבות לגבורי חיל אלפים ושׁשׁ מאות׃
2Ch 26:13  ועל־ידם חיל צבא שׁלשׁ מאות אלף ושׁבעת אלפים וחמשׁ מאות עושׂי מלחמה בכח חיל לעזר למלך על־האויב׃
2Ch 26:14  ויכן להם עזיהו לכל־הצבא מגנים ורמחים וכובעים ושׁרינות וקשׁתות ולאבני קלעים׃
2Ch 26:15  ויעשׂ בירושׁלם חשׁבנות מחשׁבת חושׁב להיות על־המגדלים ועל־הפנות לירוא בחצים ובאבנים גדלות ויצא שׁמו עד־למרחוק כי־הפליא להעזר עד כי־חזק׃
2Ch 26:16  וכחזקתו גבה לבו עד־להשׁחית וימעל ביהוה אלהיו ויבא אל־היכל יהוה להקטיר על־מזבח הקטרת׃
2Ch 26:17  ויבא אחריו עזריהו הכהן ועמו כהנים ליהוה שׁמונים בני־חיל׃
2Ch 26:18  ויעמדו על־עזיהו המלך ויאמרו לו לא־לך עזיהו להקטיר ליהוה כי לכהנים בני־אהרן המקדשׁים להקטיר צא מן־המקדשׁ כי מעלת ולא־לך לכבוד מיהוה אלהים׃
2Ch 26:19  ויזעף עזיהו ובידו מקטרת להקטיר ובזעפו עם־הכהנים והצרעת זרחה במצחו לפני הכהנים בבית יהוה מעל למזבח הקטרת׃
2Ch 26:20  ויפן אליו עזריהו כהן הראשׁ וכל־הכהנים והנה־הוא מצרע במצחו ויבהלוהו משׁם וגם־הוא נדחף לצאת כי נגעו יהוה׃
2Ch 26:21  ויהי עזיהו המלך מצרע עד־יום מותו וישׁב בית החפשׁות מצרע כי נגזר מבית יהוה ויותם בנו על־בית המלך שׁופט את־עם הארץ׃
2Ch 26:22  ויתר דברי עזיהו הראשׁנים והאחרנים כתב ישׁעיהו בן־אמוץ הנביא׃
2Ch 26:23  וישׁכב עזיהו עם־אבתיו ויקברו אתו עם־אבתיו בשׂדה הקבורה אשׁר למלכים כי אמרו מצורע הוא וימלך יותם בנו תחתיו׃
2Ch 27:1  בן־עשׂרים וחמשׁ שׁנה יותם במלכו ושׁשׁ־עשׂרה שׁנה מלך בירושׁלם ושׁם אמו ירושׁה בת־צדוק׃
2Ch 27:2  ויעשׂ הישׁר בעיני יהוה ככל אשׁר־עשׂה עזיהו אביו רק לא־בא אל־היכל יהוה ועוד העם משׁחיתים׃
2Ch 27:3  הוא בנה את־שׁער בית־יהוה העליון ובחומת העפל בנה לרב׃
2Ch 27:4  וערים בנה בהר־יהודה ובחרשׁים בנה בירניות ומגדלים׃
2Ch 27:5  והוא נלחם עם־מלך בני־עמון ויחזק עליהם ויתנו־לו בני־עמון בשׁנה ההיא מאה ככר־כסף ועשׂרת אלפים כרים חטים ושׂעורים עשׂרת אלפים זאת השׁיבו לו בני עמון ובשׁנה השׁנית והשׁלשׁית׃
2Ch 27:6  ויתחזק יותם כי הכין דרכיו לפני יהוה אלהיו׃
2Ch 27:7  ויתר דברי יותם וכל־מלחמתיו ודרכיו הנם כתובים על־ספר מלכי־ישׂראל ויהודה׃
2Ch 27:8  בן־עשׂרים וחמשׁ שׁנה היה במלכו ושׁשׁ־עשׂרה שׁנה מלך בירושׁלם׃
2Ch 27:9  וישׁכב יותם עם־אבתיו ויקברו אתו בעיר דויד וימלך אחז בנו תחתיו׃
2Ch 28:1  בן־עשׂרים שׁנה אחז במלכו ושׁשׁ־עשׂרה שׁנה מלך בירושׁלם ולא־עשׂה הישׁר בעיני יהוה כדויד אביו׃
2Ch 28:2  וילך בדרכי מלכי ישׂראל וגם מסכות עשׂה לבעלים׃
2Ch 28:3  והוא הקטיר בגיא בן־הנם ויבער את־בניו באשׁ כתעבות הגוים אשׁר הרישׁ יהוה מפני בני ישׂראל׃
2Ch 28:4  ויזבח ויקטר בבמות ועל־הגבעות ותחת כל־עץ רענן׃
2Ch 28:5  ויתנהו יהוה אלהיו ביד מלך ארם ויכו־בו וישׁבו ממנו שׁביה גדולה ויביאו דרמשׂק וגם ביד־מלך ישׂראל נתן ויך־בו מכה גדולה׃
2Ch 28:6  ויהרג פקח בן־רמליהו ביהודה מאה ועשׂרים אלף ביום אחד הכל בני־חיל בעזבם את־יהוה אלהי אבותם׃
2Ch 28:7  ויהרג זכרי גבור אפרים את־מעשׂיהו בן־המלך ואת־עזריקם נגיד הבית ואת־אלקנה משׁנה המלך׃
2Ch 28:8  וישׁבו בני־ישׂראל מאחיהם מאתים אלף נשׁים בנים ובנות וגם־שׁלל רב בזזו מהם ויביאו את־השׁלל לשׁמרון׃
2Ch 28:9  ושׁם היה נביא ליהוה עדד שׁמו ויצא לפני הצבא הבא לשׁמרון ויאמר להם הנה בחמת יהוה אלהי־אבותיכם על־יהודה נתנם בידכם ותהרגו־בם בזעף עד לשׁמים הגיע׃
2Ch 28:10  ועתה בני־יהודה וירושׁלם אתם אמרים לכבשׁ לעבדים ולשׁפחות לכם הלא רק־אתם עמכם אשׁמות ליהוה אלהיכם׃
2Ch 28:11  ועתה שׁמעוני והשׁיבו השׁביה אשׁר שׁביתם מאחיכם כי חרון אף־יהוה עליכם׃
2Ch 28:12  ויקמו אנשׁים מראשׁי בני־אפרים עזריהו בן־יהוחנן ברכיהו בן־משׁלמות ויחזקיהו בן־שׁלם ועמשׂא בן־חדלי על־הבאים מן־הצבא׃
2Ch 28:13  ויאמרו להם לא־תביאו את־השׁביה הנה כי לאשׁמת יהוה עלינו אתם אמרים להסיף על־חטאתינו ועל־אשׁמתינו כי־רבה אשׁמה לנו וחרון אף על־ישׂראל׃
2Ch 28:14  ויעזב החלוץ את־השׁביה ואת־הבזה לפני השׂרים וכל־הקהל׃
2Ch 28:15  ויקמו האנשׁים אשׁר־נקבו בשׁמות ויחזיקו בשׁביה וכל־מערמיהם הלבישׁו מן־השׁלל וילבשׁום וינעלום ויאכלום וישׁקום ויסכום וינהלום בחמרים לכל־כושׁל ויביאום ירחו עיר־התמרים אצל אחיהם וישׁובו שׁמרון׃
2Ch 28:16  בעת ההיא שׁלח המלך אחז על־מלכי אשׁור לעזר לו׃
2Ch 28:17  ועוד אדומים באו ויכו ביהודה וישׁבו־שׁבי׃
2Ch 28:18  ופלשׁתים פשׁטו בערי השׁפלה והנגב ליהודה וילכדו את־בית־שׁמשׁ ואת־אילון ואת־הגדרות ואת־שׂוכו ובנותיה ואת־תמנה ובנותיה ואת־גמזו ואת־בנתיה וישׁבו שׁם׃
2Ch 28:19  כי־הכניע יהוה את־יהודה בעבור אחז מלך־ישׂראל כי הפריע ביהודה ומעול מעל ביהוה׃
2Ch 28:20  ויבא עליו תלגת פלנאסר מלך אשׁור ויצר לו ולא חזקו׃
2Ch 28:21  כי־חלק אחז את־בית יהוה ואת־בית המלך והשׂרים ויתן למלך אשׁור ולא לעזרה לו׃
2Ch 28:22  ובעת הצר לו ויוסף למעול ביהוה הוא המלך אחז׃
2Ch 28:23  ויזבח לאלהי דרמשׂק המכים בו ויאמר כי אלהי מלכי־ארם הם מעזרים אותם להם אזבח ויעזרוני והם היו־לו להכשׁילו ולכל־ישׂראל׃
2Ch 28:24  ויאסף אחז את־כלי בית־האלהים ויקצץ את־כלי בית־האלהים ויסגר את־דלתות בית־יהוה ויעשׂ לו מזבחות בכל־פנה בירושׁלם׃
2Ch 28:25  ובכל־עיר ועיר ליהודה עשׂה במות לקטר לאלהים אחרים ויכעס את־יהוה אלהי אבתיו׃
2Ch 28:26  ויתר דבריו וכל־דרכיו הראשׁנים והאחרונים הנם כתובים על־ספר מלכי־יהודה וישׂראל׃
2Ch 28:27  וישׁכב אחז עם־אבתיו ויקברהו בעיר בירושׁלם כי לא הביאהו לקברי מלכי ישׂראל וימלך יחזקיהו בנו תחתיו׃
2Ch 29:1  יחזקיהו מלך בן־עשׂרים וחמשׁ שׁנה ועשׂרים ותשׁע שׁנה מלך בירושׁלם ושׁם אמו אביה בת־זכריהו׃
2Ch 29:2  ויעשׂ הישׁר בעיני יהוה ככל אשׁר־עשׂה דויד אביו׃
2Ch 29:3  הוא בשׁנה הראשׁונה למלכו בחדשׁ הראשׁון פתח את־דלתות בית־יהוה ויחזקם׃
2Ch 29:4  ויבא את־הכהנים ואת־הלוים ויאספם לרחוב המזרח׃
2Ch 29:5  ויאמר להם שׁמעוני הלוים עתה התקדשׁו וקדשׁו את־בית יהוה אלהי אבתיכם והוציאו את־הנדה מן־הקדשׁ׃
2Ch 29:6  כי־מעלו אבתינו ועשׂו הרע בעיני יהוה־אלהינו ויעזבהו ויסבו פניהם ממשׁכן יהוה ויתנו־ערף׃
2Ch 29:7  גם סגרו דלתות האולם ויכבו את־הנרות וקטרת לא הקטירו ועלה לא־העלו בקדשׁ לאלהי ישׂראל׃
2Ch 29:8  ויהי קצף יהוה על־יהודה וירושׁלם ויתנם לזועה לשׁמה ולשׁרקה כאשׁר אתם ראים בעיניכם׃
2Ch 29:9  והנה נפלו אבותינו בחרב ובנינו ובנותינו ונשׁינו בשׁבי על־זאת׃
2Ch 29:10  עתה עם־לבבי לכרות ברית ליהוה אלהי ישׂראל וישׁב ממנו חרון אפו׃
2Ch 29:11  בני עתה אל־תשׁלו כי־בכם בחר יהוה לעמד לפניו לשׁרתו ולהיות לו משׁרתים ומקטרים׃
2Ch 29:12  ויקמו הלוים מחת בן־עמשׂי ויואל בן־עזריהו מן־בני הקהתי ומן־בני מררי קישׁ בן־עבדי ועזריהו בן־יהללאל ומן־הגרשׁני יואח בן־זמה ועדן בן־יואח׃
2Ch 29:13  ומן־בני אליצפן שׁמרי ויעואל ומן־בני אסף זכריהו ומתניהו׃
2Ch 29:14  ומן־בני הימן יחואל ושׁמעי ומן־בני ידותון שׁמעיה ועזיאל׃
2Ch 29:15  ויאספו את־אחיהם ויתקדשׁו ויבאו כמצות־המלך בדברי יהוה לטהר בית יהוה׃
2Ch 29:16  ויבאו הכהנים לפנימה בית־יהוה לטהר ויוציאו את כל־הטמאה אשׁר מצאו בהיכל יהוה לחצר בית יהוה ויקבלו הלוים להוציא לנחל־קדרון חוצה׃
2Ch 29:17  ויחלו באחד לחדשׁ הראשׁון לקדשׁ וביום שׁמונה לחדשׁ באו לאולם יהוה ויקדשׁו את־בית־יהוה לימים שׁמונה וביום שׁשׁה עשׂר לחדשׁ הראשׁון כלו׃
2Ch 29:18  ויבואו פנימה אל־חזקיהו המלך ויאמרו טהרנו את־כל־בית יהוה את־מזבח העולה ואת־כל־כליו ואת־שׁלחן המערכת ואת־כל־כליו׃
2Ch 29:19  ואת כל־הכלים אשׁר הזניח המלך אחז במלכותו במעלו הכנו והקדשׁנו והנם לפני מזבח יהוה׃
2Ch 29:20  וישׁכם יחזקיהו המלך ויאסף את שׂרי העיר ויעל בית יהוה׃
2Ch 29:21  ויביאו פרים־שׁבעה ואילים שׁבעה וכבשׂים שׁבעה וצפירי עזים שׁבעה לחטאת על־הממלכה ועל־המקדשׁ ועל־יהודה ויאמר לבני אהרן הכהנים להעלות על־מזבח יהוה׃
2Ch 29:22  וישׁחטו הבקר ויקבלו הכהנים את־הדם ויזרקו המזבחה וישׁחטו האלים ויזרקו הדם המזבחה וישׁחטו הכבשׂים ויזרקו הדם המזבחה׃
2Ch 29:23  ויגישׁו את־שׂעירי החטאת לפני המלך והקהל ויסמכו ידיהם עליהם׃
2Ch 29:24  וישׁחטום הכהנים ויחטאו את־דמם המזבחה לכפר על־כל־ישׂראל כי לכל־ישׂראל אמר המלך העולה והחטאת׃
2Ch 29:25  ויעמד את־הלוים בית יהוה במצלתים בנבלים ובכנרות במצות דויד וגד חזה־המלך ונתן הנביא כי ביד־יהוה המצוה ביד־נביאיו׃
2Ch 29:26  ויעמדו הלוים בכלי דויד והכהנים בחצצרות׃
2Ch 29:27  ויאמר חזקיהו להעלות העלה להמזבח ובעת החל העולה החל שׁיר־יהוה והחצצרות ועל־ידי כלי דויד מלך־ישׂראל׃
2Ch 29:28  וכל־הקהל משׁתחוים והשׁיר משׁורר והחצצרות מחצצרים הכל עד לכלות העלה׃
2Ch 29:29  וככלות להעלות כרעו המלך וכל־הנמצאים אתו וישׁתחוו׃
2Ch 29:30  ויאמר יחזקיהו המלך והשׂרים ללוים להלל ליהוה בדברי דויד ואסף החזה ויהללו עד־לשׂמחה ויקדו וישׁתחוו׃
2Ch 29:31  ויען יחזקיהו ויאמר עתה מלאתם ידכם ליהוה גשׁו והביאו זבחים ותודות לבית יהוה ויביאו הקהל זבחים ותודות וכל־נדיב לב עלות׃
2Ch 29:32  ויהי מספר העלה אשׁר הביאו הקהל בקר שׁבעים אילים מאה כבשׂים מאתים לעלה ליהוה כל־אלה׃
2Ch 29:33  והקדשׁים בקר שׁשׁ מאות וצאן שׁלשׁת אלפים׃
2Ch 29:34  רק הכהנים היו למעט ולא יכלו להפשׁיט את־כל־העלות ויחזקום אחיהם הלוים עד־כלות המלאכה ועד יתקדשׁו הכהנים כי הלוים ישׁרי לבב להתקדשׁ מהכהנים׃
2Ch 29:35  וגם־עלה לרב בחלבי השׁלמים ובנסכים לעלה ותכון עבודת בית־יהוה׃
2Ch 29:36  וישׂמח יחזקיהו וכל־העם על ההכין האלהים לעם כי בפתאם היה הדבר׃
2Ch 30:1  וישׁלח יחזקיהו על־כל־ישׂראל ויהודה וגם־אגרות כתב על־אפרים ומנשׁה לבוא לבית־יהוה בירושׁלם לעשׂות פסח ליהוה אלהי ישׂראל׃
2Ch 30:2  ויועץ המלך ושׂריו וכל־הקהל בירושׁלם לעשׂות הפסח בחדשׁ השׁני׃
2Ch 30:3  כי לא יכלו לעשׂתו בעת ההיא כי הכהנים לא־התקדשׁו למדי והעם לא־נאספו לירושׁלם׃
2Ch 30:4  ויישׁר הדבר בעיני המלך ובעיני כל־הקהל׃
2Ch 30:5  ויעמידו דבר להעביר קול בכל־ישׂראל מבאר־שׁבע ועד־דן לבוא לעשׂות פסח ליהוה אלהי־ישׂראל בירושׁלם כי לא לרב עשׂו ככתוב׃
2Ch 30:6  וילכו הרצים באגרות מיד המלך ושׂריו בכל־ישׂראל ויהודה וכמצות המלך לאמר בני ישׂראל שׁובו אל־יהוה אלהי אברהם יצחק וישׂראל וישׁב אל־הפליטה הנשׁארת לכם מכף מלכי אשׁור׃
2Ch 30:7  ואל־תהיו כאבותיכם וכאחיכם אשׁר מעלו ביהוה אלהי אבותיהם ויתנם לשׁמה כאשׁר אתם ראים׃
2Ch 30:8  עתה אל־תקשׁו ערפכם כאבותיכם תנו־יד ליהוה ובאו למקדשׁו אשׁר הקדישׁ לעולם ועבדו את־יהוה אלהיכם וישׁב מכם חרון אפו׃
2Ch 30:9  כי בשׁובכם על־יהוה אחיכם ובניכם לרחמים לפני שׁוביהם ולשׁוב לארץ הזאת כי־חנון ורחום יהוה אלהיכם ולא־יסיר פנים מכם אם־תשׁובו אליו׃
2Ch 30:10  ויהיו הרצים עברים מעיר לעיר בארץ־אפרים ומנשׁה ועד־זבלון ויהיו משׂחיקים עליהם ומלעגים בם׃
2Ch 30:11  אך־אנשׁים מאשׁר ומנשׁה ומזבלון נכנעו ויבאו לירושׁלם׃
2Ch 30:12  גם ביהודה היתה יד האלהים לתת להם לב אחד לעשׂות מצות המלך והשׂרים בדבר יהוה׃
2Ch 30:13  ויאספו ירושׁלם עם־רב לעשׂות את־חג המצות בחדשׁ השׁני קהל לרב מאד׃
2Ch 30:14  ויקמו ויסירו את־המזבחות אשׁר בירושׁלם ואת כל־המקטרות הסירו וישׁליכו לנחל קדרון׃
2Ch 30:15  וישׁחטו הפסח בארבעה עשׂר לחדשׁ השׁני והכהנים והלוים נכלמו ויתקדשׁו ויביאו עלות בית יהוה׃
2Ch 30:16  ויעמדו על־עמדם כמשׁפטם כתורת משׁה אישׁ־האלהים הכהנים זרקים את־הדם מיד הלוים׃
2Ch 30:17  כי־רבת בקהל אשׁר לא־התקדשׁו והלוים על־שׁחיטת הפסחים לכל לא טהור להקדישׁ ליהוה׃
2Ch 30:18  כי מרבית העם רבת מאפרים ומנשׁה ישׂשכר וזבלון לא הטהרו כי־אכלו את־הפסח בלא ככתוב כי התפלל יחזקיהו עליהם לאמר יהוה הטוב יכפר בעד׃
2Ch 30:19  כל־לבבו הכין לדרושׁ האלהים יהוה אלהי אבותיו ולא כטהרת הקדשׁ׃
2Ch 30:20  וישׁמע יהוה אל־יחזקיהו וירפא את־העם׃
2Ch 30:21  ויעשׂו בני־ישׂראל הנמצאים בירושׁלם את־חג המצות שׁבעת ימים בשׂמחה גדולה ומהללים ליהוה יום ביום הלוים והכהנים בכלי־עז ליהוה׃
2Ch 30:22  וידבר יחזקיהו על־לב כל־הלוים המשׂכילים שׂכל־טוב ליהוה ויאכלו את־המועד שׁבעת הימים מזבחים זבחי שׁלמים ומתודים ליהוה אלהי אבותיהם׃
2Ch 30:23  ויועצו כל־הקהל לעשׂות שׁבעת ימים אחרים ויעשׂו שׁבעת־ימים שׂמחה׃
2Ch 30:24  כי חזקיהו מלך־יהודה הרים לקהל אלף פרים ושׁבעת אלפים צאן והשׂרים הרימו לקהל פרים אלף וצאן עשׂרת אלפים ויתקדשׁו כהנים לרב׃
2Ch 30:25  וישׂמחו כל־קהל יהודה והכהנים והלוים וכל־הקהל הבאים מישׂראל והגרים הבאים מארץ ישׂראל והיושׁבים ביהודה׃
2Ch 30:26  ותהי שׂמחה־גדולה בירושׁלם כי מימי שׁלמה בן־דויד מלך ישׂראל לא כזאת בירושׁלם׃
2Ch 30:27  ויקמו הכהנים הלוים ויברכו את־העם וישׁמע בקולם ותבוא תפלתם למעון קדשׁו לשׁמים׃
2Ch 31:1  וככלות כל־זאת יצאו כל־ישׂראל הנמצאים לערי יהודה וישׁברו המצבות ויגדעו האשׁרים וינתצו את־הבמות ואת־המזבחת מכל־יהודה ובנימן ובאפרים ומנשׁה עד־לכלה וישׁובו כל־בני ישׂראל אישׁ לאחזתו לעריהם׃
2Ch 31:2  ויעמד יחזקיהו את־מחלקות הכהנים והלוים על־מחלקותם אישׁ כפי עבדתו לכהנים וללוים לעלה ולשׁלמים לשׁרת ולהדות ולהלל בשׁערי מחנות יהוה׃
2Ch 31:3  ומנת המלך מן־רכושׁו לעלות לעלות הבקר והערב והעלות לשׁבתות ולחדשׁים ולמעדים ככתוב בתורת יהוה׃
2Ch 31:4  ויאמר לעם ליושׁבי ירושׁלם לתת מנת הכהנים והלוים למען יחזקו בתורת יהוה׃
2Ch 31:5  וכפרץ הדבר הרבו בני־ישׂראל ראשׁית דגן תירושׁ ויצהר ודבשׁ וכל תבואת שׂדה ומעשׂר הכל לרב הביאו׃
2Ch 31:6  ובני ישׂראל ויהודה היושׁבים בערי יהודה גם־הם מעשׂר בקר וצאן ומעשׂר קדשׁים המקדשׁים ליהוה אלהיהם הביאו ויתנו ערמות ערמות׃
2Ch 31:7  בחדשׁ השׁלשׁי החלו הערמות ליסוד ובחדשׁ השׁביעי כלו׃
2Ch 31:8  ויבאו יחזקיהו והשׂרים ויראו את־הערמות ויברכו את־יהוה ואת עמו ישׂראל׃
2Ch 31:9  וידרשׁ יחזקיהו על־הכהנים והלוים על־הערמות׃
2Ch 31:10  ויאמר אליו עזריהו הכהן הראשׁ לבית צדוק ויאמר מהחל התרומה לביא בית־יהוה אכול ושׂבוע והותר עד־לרוב כי יהוה ברך את־עמו והנותר את־ההמון הזה׃
2Ch 31:11  ויאמר יחזקיהו להכין לשׁכות בבית יהוה ויכינו׃
2Ch 31:12  ויביאו את־התרומה והמעשׂר והקדשׁים באמונה ועליהם נגיד כונניהו הלוי ושׁמעי אחיהו משׁנה׃
2Ch 31:13  ויחיאל ועזזיהו ונחת ועשׂהאל וירימות ויוזבד ואליאל ויסמכיהו ומחת ובניהו פקידים מיד כונניהו ושׁמעי אחיו במפקד יחזקיהו המלך ועזריהו נגיד בית־האלהים׃
2Ch 31:14  וקורא בן־ימנה הלוי השׁוער למזרחה על נדבות האלהים לתת תרומת יהוה וקדשׁי הקדשׁים׃
2Ch 31:15  ועל־ידו עדן ומנימן וישׁוע ושׁמעיהו אמריהו ושׁכניהו בערי הכהנים באמונה לתת לאחיהם במחלקות כגדול כקטן׃
2Ch 31:16  מלבד התיחשׂם לזכרים מבן שׁלושׁ שׁנים ולמעלה לכל־הבא לבית־יהוה לדבר־יום ביומו לעבודתם במשׁמרותם כמחלקותיהם׃
2Ch 31:17  ואת התיחשׂ הכהנים לבית אבותיהם והלוים מבן עשׂרים שׁנה ולמעלה במשׁמרותיהם במחלקותיהם׃
2Ch 31:18  ולהתיחשׂ בכל־טפם נשׁיהם ובניהם ובנותיהם לכל־קהל כי באמונתם יתקדשׁו־קדשׁ׃
2Ch 31:19  ולבני אהרן הכהנים בשׂדי מגרשׁ עריהם בכל־עיר ועיר אנשׁים אשׁר נקבו בשׁמות לתת מנות לכל־זכר בכהנים ולכל־התיחשׂ בלוים׃
2Ch 31:20  ויעשׂ כזאת יחזקיהו בכל־יהודה ויעשׂ הטוב והישׁר והאמת לפני יהוה אלהיו׃
2Ch 31:21  ובכל־מעשׂה אשׁר־החל בעבודת בית־האלהים ובתורה ובמצוה לדרשׁ לאלהיו בכל־לבבו עשׂה והצליח׃
2Ch 32:1  אחרי הדברים והאמת האלה בא סנחריב מלך־אשׁור ויבא ביהודה ויחן על־הערים הבצרות ויאמר לבקעם אליו׃
2Ch 32:2  וירא יחזקיהו כי־בא סנחריב ופניו למלחמה על־ירושׁלם׃
2Ch 32:3  ויועץ עם־שׂריו וגבריו לסתום את־מימי העינות אשׁר מחוץ לעיר ויעזרוהו׃
2Ch 32:4  ויקבצו עם־רב ויסתמו את־כל־המעינות ואת־הנחל השׁוטף בתוך־הארץ לאמר למה יבואו מלכי אשׁור ומצאו מים רבים׃
2Ch 32:5  ויתחזק ויבן את־כל־החומה הפרוצה ויעל על־המגדלות ולחוצה החומה אחרת ויחזק את־המלוא עיר דויד ויעשׂ שׁלח לרב ומגנים׃
2Ch 32:6  ויתן שׂרי מלחמות על־העם ויקבצם אליו אל־רחוב שׁער העיר וידבר על־לבבם לאמר׃
2Ch 32:7  חזקו ואמצו אל־תיראו ואל־תחתו מפני מלך אשׁור ומלפני כל־ההמון אשׁר־עמו כי־עמנו רב מעמו׃
2Ch 32:8  עמו זרוע בשׂר ועמנו יהוה אלהינו לעזרנו ולהלחם מלחמתנו ויסמכו העם על־דברי יחזקיהו מלך־יהודה׃
2Ch 32:9  אחר זה שׁלח סנחריב מלך־אשׁור עבדיו ירושׁלימה והוא על־לכישׁ וכל־ממשׁלתו עמו על־יחזקיהו מלך יהודה ועל־כל־יהודה אשׁר בירושׁלם לאמר׃
2Ch 32:10  כה אמר סנחריב מלך אשׁור על־מה אתם בטחים וישׁבים במצור בירושׁלם׃
2Ch 32:11  הלא יחזקיהו מסית אתכם לתת אתכם למות ברעב ובצמא לאמר יהוה אלהינו יצילנו מכף מלך אשׁור׃
2Ch 32:12  הלא־הוא יחזקיהו הסיר את־במתיו ואת־מזבחתיו ויאמר ליהודה ולירושׁלם לאמר לפני מזבח אחד תשׁתחוו ועליו תקטירו׃
2Ch 32:13  הלא תדעו מה עשׂיתי אני ואבותי לכל עמי הארצות היכול יכלו אלהי גוי הארצות להציל את־ארצם מידי׃
2Ch 32:14  מי בכל־אלהי הגוים האלה אשׁר החרימו אבותי אשׁר יכול להציל את־עמו מידי כי יוכל אלהיכם להציל אתכם מידי׃
2Ch 32:15  ועתה אל־ישׁיא אתכם חזקיהו ואל־יסית אתכם כזאת ואל־תאמינו לו כי־לא יוכל כל־אלוה כל־גוי וממלכה להציל עמו מידי ומיד אבותי אף כי אלהיכם לא־יצילו אתכם מידי׃
2Ch 32:16  ועוד דברו עבדיו על־יהוה האלהים ועל יחזקיהו עבדו׃
2Ch 32:17  וספרים כתב לחרף ליהוה אלהי ישׂראל ולאמר עליו לאמר כאלהי גוי הארצות אשׁר לא־הצילו עמם מידי כן לא־יציל אלהי יחזקיהו עמו מידי׃
2Ch 32:18  ויקראו בקול־גדול יהודית על־עם ירושׁלם אשׁר על־החומה ליראם ולבהלם למען ילכדו את־העיר׃
2Ch 32:19  וידברו אל־אלהי ירושׁלם כעל אלהי עמי הארץ מעשׂה ידי האדם׃
2Ch 32:20  ויתפלל יחזקיהו המלך וישׁעיהו בן־אמוץ הנביא על־זאת ויזעקו השׁמים׃
2Ch 32:21  וישׁלח יהוה מלאך ויכחד כל־גבור חיל ונגיד ושׂר במחנה מלך אשׁור וישׁב בבשׁת פנים לארצו ויבא בית אלהיו ומיציאו מעיו שׁם הפילהו בחרב׃
2Ch 32:22  ויושׁע יהוה את־יחזקיהו ואת ישׁבי ירושׁלם מיד סנחריב מלך־אשׁור ומיד־כל וינהלם מסביב׃
2Ch 32:23  ורבים מביאים מנחה ליהוה לירושׁלם ומגדנות ליחזקיהו מלך יהודה וינשׂא לעיני כל־הגוים מאחרי־כן׃
2Ch 32:24  בימים ההם חלה יחזקיהו עד־למות ויתפלל אל־יהוה ויאמר לו ומופת נתן לו׃
2Ch 32:25  ולא־כגמל עליו השׁיב יחזקיהו כי גבה לבו ויהי עליו קצף ועל־יהודה וירושׁלם׃
2Ch 32:26  ויכנע יחזקיהו בגבה לבו הוא וישׁבי ירושׁלם ולא־בא עליהם קצף יהוה בימי יחזקיהו׃
2Ch 32:27  ויהי ליחזקיהו עשׁר וכבוד הרבה מאד ואצרות עשׂה־לו לכסף ולזהב ולאבן יקרה ולבשׂמים ולמגנים ולכל כלי חמדה׃
2Ch 32:28  ומסכנות לתבואת דגן ותירושׁ ויצהר וארות לכל־בהמה ובהמה ועדרים לאורות׃
2Ch 32:29  וערים עשׂה לו ומקנה־צאן ובקר לרב כי נתן־לו אלהים רכושׁ רב מאד׃
2Ch 32:30  והוא יחזקיהו סתם את־מוצא מימי גיחון העליון ויישׁרם למטה־מערבה לעיר דויד ויצלח יחזקיהו בכל־מעשׂהו׃
2Ch 32:31  וכן במליצי שׂרי בבל המשׁלחים עליו לדרשׁ המופת אשׁר היה בארץ עזבו האלהים לנסותו לדעת כל־בלבבו׃
2Ch 32:32  ויתר דברי יחזקיהו וחסדיו הנם כתובים בחזון ישׁעיהו בן־אמוץ הנביא על־ספר מלכי־יהודה וישׂראל׃
2Ch 32:33  וישׁכב יחזקיהו עם־אבתיו ויקברהו במעלה קברי בני־דויד וכבוד עשׂו־לו במותו כל־יהודה וישׁבי ירושׁלם וימלך מנשׁה בנו תחתיו׃
2Ch 33:1  בן־שׁתים עשׂרה שׁנה מנשׁה במלכו וחמשׁים וחמשׁ שׁנה מלך בירושׁלם׃
2Ch 33:2  ויעשׂ הרע בעיני יהוה כתועבות הגוים אשׁר הורישׁ יהוה מפני בני ישׂראל׃
2Ch 33:3  וישׁב ויבן את־הבמות אשׁר נתץ יחזקיהו אביו ויקם מזבחות לבעלים ויעשׂ אשׁרות וישׁתחו לכל־צבא השׁמים ויעבד אתם׃
2Ch 33:4  ובנה מזבחות בבית יהוה אשׁר אמר יהוה בירושׁלם יהיה־שׁמי לעולם׃
2Ch 33:5  ויבן מזבחות לכל־צבא השׁמים בשׁתי חצרות בית־יהוה׃
2Ch 33:6  והוא העביר את־בניו באשׁ בגי בן־הנם ועונן ונחשׁ וכשׁף ועשׂה אוב וידעוני הרבה לעשׂות הרע בעיני יהוה להכעיסו׃
2Ch 33:7  וישׂם את־פסל הסמל אשׁר עשׂה בבית האלהים אשׁר אמר אלהים אל־דויד ואל־שׁלמה בנו בבית הזה ובירושׁלם אשׁר בחרתי מכל שׁבטי ישׂראל אשׂים את־שׁמי לעילום׃
2Ch 33:8  ולא אוסיף להסיר את־רגל ישׂראל מעל האדמה אשׁר העמדתי לאבתיכם רק אם־ישׁמרו לעשׂות את כל־אשׁר צויתים לכל־התורה והחקים והמשׁפטים ביד־משׁה׃
2Ch 33:9  ויתע מנשׁה את־יהודה וישׁבי ירושׁלם לעשׂות רע מן־הגוים אשׁר השׁמיד יהוה מפני בני ישׂראל׃
2Ch 33:10  וידבר יהוה אל־מנשׁה ואל־עמו ולא הקשׁיבו׃
2Ch 33:11  ויבא יהוה עליהם את־שׂרי הצבא אשׁר למלך אשׁור וילכדו את־מנשׁה בחחים ויאסרהו בנחשׁתים ויוליכהו בבלה׃
2Ch 33:12  וכהצר לו חלה את־פני יהוה אלהיו ויכנע מאד מלפני אלהי אבתיו׃
2Ch 33:13  ויתפלל אליו ויעתר לו וישׁמע תחנתו וישׁיבהו ירושׁלם למלכותו וידע מנשׁה כי יהוה הוא האלהים׃
2Ch 33:14  ואחרי־כן בנה חומה חיצונה לעיר־דויד מערבה לגיחון בנחל ולבוא בשׁער הדגים וסבב לעפל ויגביהה מאד וישׂם שׂרי־חיל בכל־הערים הבצרות ביהודה׃
2Ch 33:15  ויסר את־אלהי הנכר ואת־הסמל מבית יהוה וכל־המזבחות אשׁר בנה בהר בית־יהוה ובירושׁלם וישׁלך חוצה לעיר׃
2Ch 33:16  ויכן את־מזבח יהוה ויזבח עליו זבחי שׁלמים ותודה ויאמר ליהודה לעבוד את־יהוה אלהי ישׂראל׃
2Ch 33:17  אבל עוד העם זבחים בבמות רק ליהוה אלהיהם׃
2Ch 33:18  ויתר דברי מנשׁה ותפלתו אל־אלהיו ודברי החזים המדברים אליו בשׁם יהוה אלהי ישׂראל הנם על־דברי מלכי ישׂראל׃
2Ch 33:19  ותפלתו והעתר־לו וכל־חטאתו ומעלו והמקמות אשׁר בנה בהם במות והעמיד האשׁרים והפסלים לפני הכנעו הנם כתובים על דברי חוזי׃
2Ch 33:20  וישׁכב מנשׁה עם־אבתיו ויקברהו ביתו וימלך אמון בנו תחתיו׃
2Ch 33:21  בן־עשׂרים ושׁתים שׁנה אמון במלכו ושׁתים שׁנים מלך בירושׁלם׃
2Ch 33:22  ויעשׂ הרע בעיני יהוה כאשׁר עשׂה מנשׁה אביו ולכל־הפסילים אשׁר עשׂה מנשׁה אביו זבח אמון ויעבדם׃
2Ch 33:23  ולא נכנע מלפני יהוה כהכנע מנשׁה אביו כי הוא אמון הרבה אשׁמה׃
2Ch 33:24  ויקשׁרו עליו עבדיו וימיתהו בביתו׃
2Ch 33:25  ויכו עם־הארץ את כל־הקשׁרים על־המלך אמון וימליכו עם־הארץ את־יאשׁיהו בנו תחתיו׃
2Ch 34:1  בן־שׁמונה שׁנים יאשׁיהו במלכו ושׁלשׁים ואחת שׁנה מלך בירושׁלם׃
2Ch 34:2  ויעשׂ הישׁר בעיני יהוה וילך בדרכי דויד אביו ולא־סר ימין ושׂמאול׃
2Ch 34:3  ובשׁמונה שׁנים למלכו והוא עודנו נער החל לדרושׁ לאלהי דויד אביו ובשׁתים עשׂרה שׁנה החל לטהר את־יהודה וירושׁלם מן־הבמות והאשׁרים והפסלים והמסכות׃
2Ch 34:4  וינתצו לפניו את מזבחות הבעלים והחמנים אשׁר־למעלה מעליהם גדע והאשׁרים והפסלים והמסכות שׁבר והדק ויזרק על־פני הקברים הזבחים להם׃
2Ch 34:5  ועצמות כהנים שׂרף על־מזבחותים ויטהר את־יהודה ואת־ירושׁלם׃
2Ch 34:6  ובערי מנשׁה ואפרים ושׁמעון ועד־נפתלי בהר בתיהם סביב׃
2Ch 34:7  וינתץ את־המזבחות ואת־האשׁרים והפסלים כתת להדק וכל־החמנים גדע בכל־ארץ ישׂראל וישׁב לירושׁלם׃
2Ch 34:8  ובשׁנת שׁמונה עשׂרה למלכו לטהר הארץ והבית שׁלח את־שׁפן בן־אצליהו ואת־מעשׂיהו שׂר־העיר ואת יואח בן־יואחז המזכיר לחזק את־בית יהוה אלהיו׃
2Ch 34:9  ויבאו אל־חלקיהו הכהן הגדול ויתנו את־הכסף המובא בית־אלהים אשׁר אספו־הלוים שׁמרי הסף מיד מנשׁה ואפרים ומכל שׁארית ישׂראל ומכל־יהודה ובנימן וישׁבי ירושׁלם׃
2Ch 34:10  ויתנו על־יד עשׂה המלאכה המפקדים בבית יהוה ויתנו אתו עושׂי המלאכה אשׁר עשׂים בבית יהוה לבדוק ולחזק הבית׃
2Ch 34:11  ויתנו לחרשׁים ולבנים לקנות אבני מחצב ועצים למחברות ולקרות את־הבתים אשׁר השׁחיתו מלכי יהודה׃
2Ch 34:12  והאנשׁים עשׂים באמונה במלאכה ועליהם מפקדים יחת ועבדיהו הלוים מן־בני מררי וזכריה ומשׁלם מן־בני הקהתים לנצח והלוים כל־מבין בכלי־שׁיר׃
2Ch 34:13  ועל הסבלים ומנצחים לכל עשׂה מלאכה לעבודה ועבודה ומהלוים סופרים ושׁטרים ושׁוערים׃
2Ch 34:14  ובהוציאם את־הכסף המובא בית יהוה מצא חלקיהו הכהן את־ספר תורת־יהוה ביד־משׁה׃
2Ch 34:15  ויען חלקיהו ויאמר אל־שׁפן הסופר ספר התורה מצאתי בבית יהוה ויתן חלקיהו את־הספר אל־שׁפן׃
2Ch 34:16  ויבא שׁפן את־הספר אל־המלך וישׁב עוד את־המלך דבר לאמר כל אשׁר־נתן ביד־עבדיך הם עשׂים׃
2Ch 34:17  ויתיכו את־הכסף הנמצא בבית־יהוה ויתנוהו על־יד המפקדים ועל־יד עושׂי המלאכה׃
2Ch 34:18  ויגד שׁפן הסופר למלך לאמר ספר נתן לי חלקיהו הכהן ויקרא־בו שׁפן לפני המלך׃
2Ch 34:19  ויהי כשׁמע המלך את דברי התורה ויקרע את־בגדיו׃
2Ch 34:20  ויצו המלך את־חלקיהו ואת־אחיקם בן־שׁפן ואת־עבדון בן־מיכה ואת שׁפן הסופר ואת עשׂיה עבד־המלך לאמר׃
2Ch 34:21  לכו דרשׁו את־יהוה בעדי ובעד הנשׁאר בישׂראל וביהודה על־דברי הספר אשׁר נמצא כי־גדולה חמת־יהוה אשׁר נתכה בנו על אשׁר לא־שׁמרו אבותינו את־דבר יהוה לעשׂות ככל־הכתוב על־הספר הזה׃
2Ch 34:22  וילך חלקיהו ואשׁר המלך אל־חלדה הנביאה אשׁת שׁלם בן־תוקהת בן־חסרה שׁומר הבגדים והיא יושׁבת בירושׁלם במשׁנה וידברו אליה כזאת׃
2Ch 34:23  ותאמר להם כה־אמר יהוה אלהי ישׂראל אמרו לאישׁ אשׁר־שׁלח אתכם אלי׃
2Ch 34:24  כה אמר יהוה הנני מביא רעה על־המקום הזה ועל־יושׁביו את כל־האלות הכתובות על־הספר אשׁר קראו לפני מלך יהודה׃
2Ch 34:25  תחת אשׁר עזבוני ויקטירו לאלהים אחרים למען הכעיסני בכל מעשׂי ידיהם ותתך חמתי במקום הזה ולא תכבה׃
2Ch 34:26  ואל־מלך יהודה השׁלח אתכם לדרושׁ ביהוה כה תאמרו אליו כה־אמר יהוה אלהי ישׂראל הדברים אשׁר שׁמעת׃
2Ch 34:27  יען רך־לבבך ותכנע מלפני אלהים בשׁמעך את־דבריו על־המקום הזה ועל־ישׁביו ותכנע לפני ותקרע את־בגדיך ותבך לפני וגם־אני שׁמעתי נאם־יהוה׃
2Ch 34:28  הנני אספך אל־אבתיך ונאספת אל־קברתיך בשׁלום ולא־תראינה עיניך בכל הרעה אשׁר אני מביא על־המקום הזה ועל־ישׁביו וישׁיבו את־המלך דבר׃
2Ch 34:29  וישׁלח המלך ויאסף את־כל־זקני יהודה וירושׁלם׃
2Ch 34:30  ויעל המלך בית־יהוה וכל־אישׁ יהודה וישׁבי ירושׁלם והכהנים והלוים וכל־העם מגדול ועד־קטן ויקרא באזניהם את־כל־דברי ספר הברית הנמצא בית יהוה׃
2Ch 34:31  ויעמד המלך על־עמדו ויכרת את־הברית לפני יהוה ללכת אחרי יהוה ולשׁמור את־מצותיו ועדותיו וחקיו בכל־לבבו ובכל־נפשׁו לעשׂות את־דברי הברית הכתובים על־הספר הזה׃
2Ch 34:32  ויעמד את כל־הנמצא בירושׁלם ובנימן ויעשׂו ישׁבי ירושׁלם כברית אלהים אלהי אבותיהם׃
2Ch 34:33  ויסר יאשׁיהו את־כל־התועבות מכל־הארצות אשׁר לבני ישׂראל ויעבד את כל־הנמצא בישׂראל לעבוד את־יהוה אלהיהם כל־ימיו לא סרו מאחרי יהוה אלהי אבותיהם׃
2Ch 35:1  ויעשׂ יאשׁיהו בירושׁלם פסח ליהוה וישׁחטו הפסח בארבעה עשׂר לחדשׁ הראשׁון׃
2Ch 35:2  ויעמד הכהנים על־משׁמרותם ויחזקם לעבודת בית יהוה׃
2Ch 35:3  ויאמר ללוים המבונים לכל־ישׂראל הקדושׁים ליהוה תנו את־ארון־הקדשׁ בבית אשׁר בנה שׁלמה בן־דויד מלך ישׂראל אין־לכם משׂא בכתף עתה עבדו את־יהוה אלהיכם ואת עמו ישׂראל׃
2Ch 35:4  והכונו לבית־אבותיכם כמחלקותיכם בכתב דויד מלך ישׂראל ובמכתב שׁלמה בנו׃
2Ch 35:5  ועמדו בקדשׁ לפלגות בית האבות לאחיכם בני העם וחלקת בית־אב ללוים׃
2Ch 35:6  ושׁחטו הפסח והתקדשׁו והכינו לאחיכם לעשׂות כדבר־יהוה ביד־משׁה׃
2Ch 35:7  וירם יאשׁיהו לבני העם צאן כבשׂים ובני־עזים הכל לפסחים לכל־הנמצא למספר שׁלשׁים אלף ובקר שׁלשׁת אלפים אלה מרכושׁ המלך׃
2Ch 35:8  ושׂריו לנדבה לעם לכהנים וללוים הרימו חלקיה וזכריהו ויחיאל נגידי בית האלהים לכהנים נתנו לפסחים אלפים ושׁשׁ מאות ובקר שׁלשׁ מאות׃
2Ch 35:9  וכונניהו ושׁמעיהו ונתנאל אחיו וחשׁביהו ויעיאל ויוזבד שׂרי הלוים הרימו ללוים לפסחים חמשׁת אלפים ובקר חמשׁ מאות׃
2Ch 35:10  ותכון העבודה ויעמדו הכהנים על־עמדם והלוים על־מחלקותם כמצות המלך׃
2Ch 35:11  וישׁחטו הפסח ויזרקו הכהנים מידם והלוים מפשׁיטים׃
2Ch 35:12  ויסירו העלה לתתם למפלגות לבית־אבות לבני העם להקריב ליהוה ככתוב בספר משׁה וכן לבקר׃
2Ch 35:13  ויבשׁלו הפסח באשׁ כמשׁפט והקדשׁים בשׁלו בסירות ובדודים ובצלחות ויריצו לכל־בני העם׃
2Ch 35:14  ואחר הכינו להם ולכהנים כי הכהנים בני אהרן בהעלות העולה והחלבים עד־לילה והלוים הכינו להם ולכהנים בני אהרן׃
2Ch 35:15  והמשׁררים בני־אסף על־מעמדם כמצות דויד ואסף והימן וידתון חוזה המלך והשׁערים לשׁער ושׁער אין להם לסור מעל עבדתם כי־אחיהם הלוים הכינו להם׃
2Ch 35:16  ותכון כל־עבודת יהוה ביום ההוא לעשׂות הפסח והעלות עלות על מזבח יהוה כמצות המלך יאשׁיהו׃
2Ch 35:17  ויעשׂו בני־ישׂראל הנמצאים את־הפסח בעת ההיא ואת־חג המצות שׁבעת ימים׃
2Ch 35:18  ולא־נעשׂה פסח כמהו בישׂראל מימי שׁמואל הנביא וכל־מלכי ישׂראל לא־עשׂו כפסח אשׁר־עשׂה יאשׁיהו והכהנים והלוים וכל־יהודה וישׂראל הנמצא ויושׁבי ירושׁלם׃
2Ch 35:19  בשׁמונה עשׂרה שׁנה למלכות יאשׁיהו נעשׂה הפסח הזה׃
2Ch 35:20  אחרי כל־זאת אשׁר הכין יאשׁיהו את־הבית עלה נכו מלך־מצרים להלחם בכרכמישׁ על־פרת ויצא לקראתו יאשׁיהו׃
2Ch 35:21  וישׁלח אליו מלאכים לאמר מה־לי ולך מלך יהודה לא־עליך אתה היום כי אל־בית מלחמתי ואלהים אמר לבהלני חדל־לך מאלהים אשׁר־עמי ואל־ישׁחיתך׃
2Ch 35:22  ולא־הסב יאשׁיהו פניו ממנו כי להלחם־בו התחפשׂ ולא שׁמע אל־דברי נכו מפי אלהים ויבא להלחם בבקעת מגדו׃
2Ch 35:23  וירו הירים למלך יאשׁיהו ויאמר המלך לעבדיו העבירוני כי החליתי מאד׃
2Ch 35:24  ויעבירהו עבדיו מן־המרכבה וירכיבהו על רכב המשׁנה אשׁר־לו ויוליכהו ירושׁלם וימת ויקבר בקברות אבתיו וכל־יהודה וירושׁלם מתאבלים על־יאשׁיהו׃
2Ch 35:25  ויקונן ירמיהו על־יאשׁיהו ויאמרו כל־השׁרים והשׁרות בקינותיהם על־יאשׁיהו עד־היום ויתנום לחק על־ישׂראל והנם כתובים על־הקינות׃
2Ch 35:26  ויתר דברי יאשׁיהו וחסדיו ככתוב בתורת יהוה׃
2Ch 35:27  ודבריו הראשׁנים והאחרנים הנם כתובים על־ספר מלכי־ישׂראל ויהודה׃
2Ch 36:1  ויקחו עם־הארץ את־יהואחז בן־יאשׁיהו וימליכהו תחת־אביו בירושׁלם׃
2Ch 36:2  בן־שׁלושׁ ועשׂרים שׁנה יואחז במלכו ושׁלשׁה חדשׁים מלך בירושׁלם׃
2Ch 36:3  ויסירהו מלך־מצרים בירושׁלם ויענשׁ את־הארץ מאה ככר־כסף וככר זהב׃
2Ch 36:4  וימלך מלך־מצרים את־אליקים אחיו על־יהודה וירושׁלם ויסב את־שׁמו יהויקים ואת־יואחז אחיו לקח נכו ויביאהו מצרימה׃
2Ch 36:5  בן־עשׂרים וחמשׁ שׁנה יהויקים במלכו ואחת עשׂרה שׁנה מלך בירושׁלם ויעשׂ הרע בעיני יהוה אלהיו׃
2Ch 36:6  עליו עלה נבוכדנאצר מלך בבל ויאסרהו בנחשׁתים להליכו בבלה׃
2Ch 36:7  ומכלי בית יהוה הביא נבוכדנאצר לבבל ויתנם בהיכלו בבבל׃
2Ch 36:8  ויתר דברי יהויקים ותעבתיו אשׁר־עשׂה והנמצא עליו הנם כתובים על־ספר מלכי ישׂראל ויהודה וימלך יהויכין בנו תחתיו׃
2Ch 36:9  בן־שׁמונה שׁנים יהויכין במלכו ושׁלשׁה חדשׁים ועשׂרת ימים מלך בירושׁלם ויעשׂ הרע בעיני יהוה׃
2Ch 36:10  ולתשׁובת השׁנה שׁלח המלך נבוכדנאצר ויבאהו בבלה עם־כלי חמדת בית־יהוה וימלך את־צדקיהו אחיו על־יהודה וירושׁלם׃
2Ch 36:11  בן־עשׂרים ואחת שׁנה צדקיהו במלכו ואחת עשׂרה שׁנה מלך בירושׁלם׃
2Ch 36:12  ויעשׂ הרע בעיני יהוה אלהיו לא נכנע מלפני ירמיהו הנביא מפי יהוה׃
2Ch 36:13  וגם במלך נבוכדנאצר מרד אשׁר השׁביעו באלהים ויקשׁ את־ערפו ויאמץ את־לבבו משׁוב אל־יהוה אלהי ישׂראל׃
2Ch 36:14  גם כל־שׂרי הכהנים והעם הרבו למעול־מעל ככל תעבות הגוים ויטמאו את־בית יהוה אשׁר הקדישׁ בירושׁלם׃
2Ch 36:15  וישׁלח יהוה אלהי אבותיהם עליהם ביד מלאכיו השׁכם ושׁלוח כי־חמל על־עמו ועל־מעונו׃
2Ch 36:16  ויהיו מלעבים במלאכי האלהים ובוזים דבריו ומתעתעים בנבאיו עד עלות חמת־יהוה בעמו עד־לאין מרפא׃
2Ch 36:17  ויעל עליהם את־מלך כשׂדיים ויהרג בחוריהם בחרב בבית מקדשׁם ולא חמל על־בחור ובתולה זקן וישׁשׁ הכל נתן בידו׃
2Ch 36:18  וכל כלי בית האלהים הגדלים והקטנים ואצרות בית יהוה ואצרות המלך ושׂריו הכל הביא בבל׃
2Ch 36:19  וישׂרפו את־בית האלהים וינתצו את חומת ירושׁלם וכל־ארמנותיה שׂרפו באשׁ וכל־כלי מחמדיה להשׁחית׃
2Ch 36:20  ויגל השׁארית מן־החרב אל־בבל ויהיו־לו ולבניו לעבדים עד־מלך מלכות פרס׃
2Ch 36:21  למלאות דבר־יהוה בפי ירמיהו עד־רצתה הארץ את־שׁבתותיה כל־ימי השׁמה שׁבתה למלאות שׁבעים שׁנה׃
2Ch 36:22  ובשׁנת אחת לכורשׁ מלך פרס לכלות דבר־יהוה בפי ירמיהו העיר יהוה את־רוח כורשׁ מלך־פרס ויעבר־קול בכל־מלכותו וגם־במכתב לאמר׃
2Ch 36:23  כה־אמר כורשׁ מלך פרס כל־ממלכות הארץ נתן לי יהוה אלהי השׁמים והוא־פקד עלי לבנות־לו בית בירושׁלם אשׁר ביהודה מי־בכם מכל־עמו יהוה אלהיו עמו ויעל׃


\end{document}