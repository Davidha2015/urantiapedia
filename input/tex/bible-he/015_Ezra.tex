\begin{document}

\title{עזרא}


\chapter{1}

\par 1 ובשׁנת אחת לכורשׁ מלך פרס לכלות דבר־יהוה מפי ירמיה העיר יהוה את־רוח כרשׁ מלך־פרס ויעבר־קול בכל־מלכותו וגם־במכתב לאמר׃
\par 2 כה אמר כרשׁ מלך פרס כל ממלכות הארץ נתן לי יהוה אלהי השׁמים והוא־פקד עלי לבנות־לו בית בירושׁלם אשׁר ביהודה׃
\par 3 מי־בכם מכל־עמו יהי אלהיו עמו ויעל לירושׁלם אשׁר ביהודה ויבן את־בית יהוה אלהי ישׂראל הוא האלהים אשׁר בירושׁלם׃
\par 4 וכל־הנשׁאר מכל־המקמות אשׁר הוא גר־שׁם ינשׂאוהו אנשׁי מקמו בכסף ובזהב וברכושׁ ובבהמה עם־הנדבה לבית האלהים אשׁר בירושׁלם׃
\par 5 ויקומו ראשׁי האבות ליהודה ובנימן והכהנים והלוים לכל העיר האלהים את־רוחו לעלות לבנות את־בית יהוה אשׁר בירושׁלם׃
\par 6 וכל־סביבתיהם חזקו בידיהם בכלי־כסף בזהב ברכושׁ ובבהמה ובמגדנות לבד על־כל־התנדב׃
\par 7 והמלך כורשׁ הוציא את־כלי בית־יהוה אשׁר הוציא נבוכדנצר מירושׁלם ויתנם בבית אלהיו׃
\par 8 ויוציאם כורשׁ מלך פרס על־יד מתרדת הגזבר ויספרם לשׁשׁבצר הנשׂיא ליהודה׃
\par 9 ואלה מספרם אגרטלי זהב שׁלשׁים אגרטלי־כסף אלף מחלפים תשׁעה ועשׂרים׃
\par 10 כפורי זהב שׁלשׁים כפורי כסף משׁנים ארבע מאות ועשׂרה כלים אחרים אלף׃
\par 11 כל־כלים לזהב ולכסף חמשׁת אלפים וארבע מאות הכל העלה שׁשׁבצר עם העלות הגולה מבבל לירושׁלם׃

\chapter{2}

\par 1 ואלה בני המדינה העלים משׁבי הגולה אשׁר הגלה נבוכדנצור מלך־בבל לבבל וישׁובו לירושׁלם ויהודה אישׁ לעירו׃
\par 2 אשׁר־באו עם־זרבבל ישׁוע נחמיה שׂריה רעליה מרדכי בלשׁן מספר בגוי רחום בענה מספר אנשׁי עם ישׂראל׃
\par 3 בני פרעשׁ אלפים מאה שׁבעים ושׁנים׃
\par 4 בני שׁפטיה שׁלשׁ מאות שׁבעים ושׁנים׃
\par 5 בני ארח שׁבע מאות חמשׁה ושׁבעים׃
\par 6 בני־פחת מואב לבני ישׁוע יואב אלפים שׁמנה מאות ושׁנים עשׂר׃
\par 7 בני עילם אלף מאתים חמשׁים וארבעה׃
\par 8 בני זתוא תשׁע מאות וארבעים וחמשׁה׃
\par 9 בני זכי שׁבע מאות ושׁשׁים׃
\par 10 בני בני שׁשׁ מאות ארבעים ושׁנים׃
\par 11 בני בבי שׁשׁ מאות עשׂרים ושׁלשׁה׃
\par 12 בני עזגד אלף מאתים עשׂרים ושׁנים׃
\par 13 בני אדניקם שׁשׁ מאות שׁשׁים ושׁשׁה׃
\par 14 בני בגוי אלפים חמשׁים ושׁשׁה׃
\par 15 בני עדין ארבע מאות חמשׁים וארבעה׃
\par 16 בני־אטר ליחזקיה תשׁעים ושׁמנה׃
\par 17 בני בצי שׁלשׁ מאות עשׂרים ושׁלשׁה׃
\par 18 בני יורה מאה ושׁנים עשׂר׃
\par 19 בני חשׁם מאתים עשׂרים ושׁלשׁה׃
\par 20 בני גבר תשׁעים וחמשׁה׃
\par 21 בני בית־לחם מאה עשׂרים ושׁלשׁה׃
\par 22 אנשׁי נטפה חמשׁים ושׁשׁה׃
\par 23 אנשׁי ענתות מאה עשׂרים ושׁמנה׃
\par 24 בני עזמות ארבעים ושׁנים׃
\par 25 בני קרית ערים כפירה ובארות שׁבע מאות וארבעים ושׁלשׁה׃
\par 26 בני הרמה וגבע שׁשׁ מאות עשׂרים ואחד׃
\par 27 אנשׁי מכמס מאה עשׂרים ושׁנים׃
\par 28 אנשׁי בית־אל והעי מאתים עשׂרים ושׁלשׁה׃
\par 29 בני נבו חמשׁים ושׁנים׃
\par 30 בני מגבישׁ מאה חמשׁים ושׁשׁה׃
\par 31 בני עילם אחר אלף מאתים חמשׁים וארבעה׃
\par 32 בני חרם שׁלשׁ מאות ועשׂרים׃
\par 33 בני־לד חדיד ואונו שׁבע מאות עשׂרים וחמשׁה׃
\par 34 בני ירחו שׁלשׁ מאות ארבעים וחמשׁה׃
\par 35 בני סנאה שׁלשׁת אלפים ושׁשׁ מאות ושׁלשׁים׃
\par 36 הכהנים בני ידעיה לבית ישׁוע תשׁע מאות שׁבעים ושׁלשׁה׃
\par 37 בני אמר אלף חמשׁים ושׁנים׃
\par 38 בני פשׁחור אלף מאתים ארבעים ושׁבעה׃
\par 39 בני חרם אלף ושׁבעה עשׂר׃
\par 40 הלוים בני־ישׁוע וקדמיאל לבני הודויה שׁבעים וארבעה׃
\par 41 המשׁררים בני אסף מאה עשׂרים ושׁמנה׃
\par 42 בני השׁערים בני־שׁלום בני־אטר בני־טלמון בני־עקוב בני חטיטא בני שׁבי הכל מאה שׁלשׁים ותשׁעה׃
\par 43 הנתינים בני־ציחא בני־חשׂופא בני טבעות׃
\par 44 בני־קרס בני־סיעהא בני פדון׃
\par 45 בני־לבנה בני־חגבה בני עקוב׃
\par 46 בני־חגב בני־שׁמלי בני חנן׃
\par 47 בני־גדל בני־גחר בני ראיה׃
\par 48 בני־רצין בני־נקודא בני גזם׃
\par 49 בני־עזא בני־פסח בני בסי׃
\par 50 בני־אסנה בני־מעינים בני נפיסים׃
\par 51 בני־בקבוק בני־חקופא בני חרחור׃
\par 52 בני־בצלות בני־מחידא בני חרשׁא׃
\par 53 בני־ברקוס בני־סיסרא בני־תמח׃
\par 54 בני נציח בני חטיפא׃
\par 55 בני עבדי שׁלמה בני־סטי בני־הספרת בני פרודא׃
\par 56 בני־יעלה בני־דרקון בני גדל׃
\par 57 בני שׁפטיה בני־חטיל בני פכרת הצביים בני אמי׃
\par 58 כל־הנתינים ובני עבדי שׁלמה שׁלשׁ מאות תשׁעים ושׁנים׃
\par 59 ואלה העלים מתל מלח תל חרשׁא כרוב אדן אמר ולא יכלו להגיד בית־אבותם וזרעם אם מישׂראל הם׃
\par 60 בני־דליה בני־טוביה בני נקודא שׁשׁ מאות חמשׁים ושׁנים׃
\par 61 ומבני הכהנים בני חביה בני הקוץ בני ברזלי אשׁר לקח מבנות ברזלי הגלעדי אשׁה ויקרא על־שׁמם׃
\par 62 אלה בקשׁו כתבם המתיחשׂים ולא נמצאו ויגאלו מן־הכהנה׃
\par 63 ויאמר התרשׁתא להם אשׁר לא־יאכלו מקדשׁ הקדשׁים עד עמד כהן לאורים ולתמים׃
\par 64 כל־הקהל כאחד ארבע רבוא אלפים שׁלשׁ־מאות שׁשׁים׃
\par 65 מלבד עבדיהם ואמהתיהם אלה שׁבעת אלפים שׁלשׁ מאות שׁלשׁים ושׁבעה ולהם משׁררים ומשׁררות מאתים׃
\par 66 סוסיהם שׁבע מאות שׁלשׁים ושׁשׁה פרדיהם מאתים ארבעים וחמשׁה׃
\par 67 גמליהם ארבע מאות שׁלשׁים וחמשׁה חמרים שׁשׁת אלפים שׁבע מאות ועשׂרים׃
\par 68 ומראשׁי האבות בבואם לבית יהוה אשׁר בירושׁלם התנדבו לבית האלהים להעמידו על־מכונו׃
\par 69 ככחם נתנו לאוצר המלאכה זהב דרכמונים שׁשׁ־רבאות ואלף וכסף מנים חמשׁת אלפים וכתנת כהנים מאה׃
\par 70 וישׁבו הכהנים והלוים ומן־העם והמשׁררים והשׁוערים והנתינים בעריהם וכל־ישׂראל בעריהם׃

\chapter{3}

\par 1 ויגע החדשׁ השׁביעי ובני ישׂראל בערים ויאספו העם כאישׁ אחד אל־ירושׁלם׃
\par 2 ויקם ישׁוע בן־יוצדק ואחיו הכהנים וזרבבל בן־שׁאלתיאל ואחיו ויבנו את־מזבח אלהי ישׂראל להעלות עליו עלות ככתוב בתורת משׁה אישׁ־האלהים׃
\par 3 ויכינו המזבח על־מכונתיו כי באימה עליהם מעמי הארצות ויעל עליו עלות ליהוה עלות לבקר ולערב׃
\par 4 ויעשׂו את־חג הסכות ככתוב ועלת יום ביום במספר כמשׁפט דבר־יום ביומו׃
\par 5 ואחריכן עלת תמיד ולחדשׁים ולכל־מועדי יהוה המקדשׁים ולכל מתנדב נדבה ליהוה׃
\par 6 מיום אחד לחדשׁ השׁביעי החלו להעלות עלות ליהוה והיכל יהוה לא יסד׃
\par 7 ויתנו־כסף לחצבים ולחרשׁים ומאכל ומשׁתה ושׁמן לצדנים ולצרים להביא עצי ארזים מן־הלבנון אל־ים יפוא כרשׁיון כורשׁ מלך־פרס עליהם׃
\par 8 ובשׁנה השׁנית לבואם אל־בית האלהים לירושׁלם בחדשׁ השׁני החלו זרבבל בן־שׁאלתיאל וישׁוע בן־יוצדק ושׁאר אחיהם הכהנים והלוים וכל־הבאים מהשׁבי ירושׁלם ויעמידו את־הלוים מבן עשׂרים שׁנה ומעלה לנצח על־מלאכת בית־יהוה׃
\par 9 ויעמד ישׁוע בניו ואחיו קדמיאל ובניו בני־יהודה כאחד לנצח על־עשׂה המלאכה בבית האלהים בני חנדד בניהם ואחיהם הלוים׃
\par 10 ויסדו הבנים את־היכל יהוה ויעמידו הכהנים מלבשׁים בחצצרות והלוים בני־אסף במצלתים להלל את־יהוה על־ידי דויד מלך־ישׂראל׃
\par 11 ויענו בהלל ובהודת ליהוה כי טוב כי־לעולם חסדו על־ישׂראל וכל־העם הריעו תרועה גדולה בהלל ליהוה על הוסד בית־יהוה׃
\par 12 ורבים מהכהנים והלוים וראשׁי האבות הזקנים אשׁר ראו את־הבית הראשׁון ביסדו זה הבית בעיניהם בכים בקול גדול ורבים בתרועה בשׂמחה להרים קול׃
\par 13 ואין העם מכירים קול תרועת השׂמחה לקול בכי העם כי העם מריעים תרועה גדולה והקול נשׁמע עד־למרחוק׃

\chapter{4}

\par 1 וישׁמעו צרי יהודה ובנימן כי־בני הגולה בונים היכל ליהוה אלהי ישׂראל׃
\par 2 ויגשׁו אל־זרבבל ואל־ראשׁי האבות ויאמרו להם נבנה עמכם כי ככם נדרושׁ לאלהיכם ולא אנחנו זבחים מימי אסר חדן מלך אשׁור המעלה אתנו פה׃
\par 3 ויאמר להם זרבבל וישׁוע ושׁאר ראשׁי האבות לישׂראל לא־לכם ולנו לבנות בית לאלהינו כי אנחנו יחד נבנה ליהוה אלהי ישׂראל כאשׁר צונו המלך כורשׁ מלך־פרס׃
\par 4 ויהי עם־הארץ מרפים ידי עם־יהודה ומבלהים אותם לבנות׃
\par 5 וסכרים עליהם יועצים להפר עצתם כל־ימי כורשׁ מלך פרס ועד־מלכות דריושׁ מלך־פרס׃
\par 6 ובמלכות אחשׁורושׁ בתחלת מלכותו כתבו שׂטנה על־ישׁבי יהודה וירושׁלם׃
\par 7 ובימי ארתחשׁשׂתא כתב בשׁלם מתרדת טבאל ושׁאר כנותו על־ארתחשׁשׂתא מלך פרס וכתב הנשׁתון כתוב ארמית ומתרגם ארמית׃
\par 8 רחום בעל־טעם ושׁמשׁי ספרא כתבו אגרה חדה על־ירושׁלם לארתחשׁשׂתא מלכא כנמא׃
\par 9 אדין רחום בעל־טעם ושׁמשׁי ספרא ושׁאר כנותהון דיניא ואפרסתכיא טרפליא אפרסיא ארכוי בבליא שׁושׁנכיא דהוא עלמיא׃
\par 10 ושׁאר אמיא די הגלי אסנפר רבא ויקירא והותב המו בקריה די שׁמרין ושׁאר עבר־נהרה וכענת׃
\par 11 דנה פרשׁגן אגרתא די שׁלחו עלוהי על־ארתחשׁשׂתא מלכא עבדיך אנשׁ עבר־נהרה וכענת׃
\par 12 ידיע להוא למלכא די יהודיא די סלקו מן־לותך עלינא אתו לירושׁלם קריתא מרדתא ובאישׁתא בנין ושׁורי אשׁכללו ואשׁיא יחיטו׃
\par 13 כען ידיע להוא למלכא די הן קריתא דך תתבנא ושׁוריה ישׁתכללון מנדה־בלו והלך לא ינתנון ואפתם מלכים תהנזק׃
\par 14 כען כל־קבל די־מלח היכלא מלחנא וערות מלכא לא אריך־לנא למחזא על־דנה שׁלחנא והודענא למלכא׃
\par 15 די יבקר בספר־דכרניא די אבהתך ותהשׁכח בספר דכרניא ותנדע די קריתא דך קריא מרדא ומהנזקת מלכין ומדנן ואשׁתדור עבדין בגוה מן־יומת עלמא על־דנה קריתא דך החרבת׃
\par 16 מהודעין אנחנה למלכא די הן קריתא דך תתבנא ושׁוריה ישׁתכללון לקבל דנה חלק בעבר נהרא לא איתי לך׃
\par 17 פתגמא שׁלח מלכא על־רחום בעל־טעם ושׁמשׁי ספרא ושׁאר כנותהון די יתבין בשׁמרין ושׁאר עבר־נהרה שׁלם וכעת׃
\par 18 נשׁתונא די שׁלחתון עלינא מפרשׁ קרי קדמי׃
\par 19 ומני שׂים טעם ובקרו והשׁכחו די קריתא דך מן־יומת עלמא על־מלכין מתנשׂאה ומרד ואשׁתדור מתעבד־בה׃
\par 20 ומלכין תקיפין הוו על־ירושׁלם ושׁליטין בכל עבר נהרה ומדה בלו והלך מתיהב להון׃
\par 21 כען שׂימו טעם לבטלא גבריא אלך וקריתא דך לא תתבנא עד־מני טעמא יתשׂם׃
\par 22 וזהירין הוו שׁלו למעבד על־דנה למה ישׂגא חבלא להנזקת מלכין׃
\par 23 אדין מן־די פרשׁגן נשׁתונא די ארתחשׁשׂתא מלכא קרי קדם־רחום ושׁמשׁי ספרא וכנותהון אזלו בבהילו לירושׁלם על־יהודיא ובטלו המו באדרע וחיל׃
\par 24 באדין בטלת עבידת בית־אלהא די בירושׁלם והות בטלא עד שׁנת תרתין למלכות דריושׁ מלך־פרס׃

\chapter{5}

\par 1 והתנבי חגי נביאה וזכריה בר־עדוא נביאיא על־יהודיא די ביהוד ובירושׁלם בשׁם אלה ישׂראל עליהון׃
\par 2 באדין קמו זרבבל בר־שׁאלתיאל וישׁוע בר־יוצדק ושׁריו למבנא בית אלהא די בירושׁלם ועמהון נביאיא די־אלהא מסעדין להון׃
\par 3 בה־זמנא אתא עליהון תתני פחת עבר־נהרה ושׁתר בוזני וכנותהון וכן אמרין להם מן־שׂם לכם טעם ביתא דנה לבנא ואשׁרנא דנה לשׁכללה׃
\par 4 אדין כנמא אמרנא להם מן־אנון שׁמהת גבריא די־דנה בנינא בנין׃
\par 5 ועין אלההם הות על־שׂבי יהודיא ולא־בטלו המו עד־טעמא לדריושׁ יהך ואדין יתיבון נשׁתונא על־דנה׃
\par 6 פרשׁגן אגרתא די־שׁלח תתני פחת עבר־נהרה ושׁתר בוזני וכנותה אפרסכיא די בעבר נהרה על־דריושׁ מלכא׃
\par 7 פתגמא שׁלחו עלוהי וכדנה כתיב בגוה לדריושׁ מלכא שׁלמא כלא׃
\par 8 ידיע להוא למלכא די־אזלנא ליהוד מדינתא לבית אלהא רבא והוא מתבנא אבן גלל ואע מתשׂם בכתליא ועבידתא דך אספרנא מתעבדא ומצלח בידהם׃
\par 9 אדין שׁאלנא לשׂביא אלך כנמא אמרנא להם מן־שׂם לכם טעם ביתא דנה למבניה ואשׁרנא דנה לשׁכללה׃
\par 10 ואף שׁמהתהם שׁאלנא להם להודעותך די נכתב שׁם־גבריא די בראשׁיהם׃
\par 11 וכנמא פתגמא התיבונא לממר אנחנא המו עבדוהי די־אלה שׁמיא וארעא ובנין ביתא די־הוא בנה מקדמת דנה שׁנין שׂגיאן ומלך לישׂראל רב בנהי ושׁכללה׃
\par 12 להן מן־די הרגזו אבהתנא לאלה שׁמיא יהב המו ביד נבוכדנצר מלך־בבל כסדיא וביתה דנה סתרה ועמה הגלי לבבל׃
\par 13 ברם בשׁנת חדה לכורשׁ מלכא די בבל כורשׁ מלכא שׂם טעם בית־אלהא דנה לבנא׃
\par 14 ואף מאניא די־בית־אלהא די דהבה וכספא די נבוכדנצר הנפק מן־היכלא די בירושׁלם והיבל המו להיכלא די בבל הנפק המו כורשׁ מלכא מן־היכלא די בבל ויהיבו לשׁשׁבצר שׁמה די פחה שׂמה׃
\par 15 ואמר־לה אלה מאניא שׂא אזל־אחת המו בהיכלא די בירושׁלם ובית אלהא יתבנא על־אתרה׃
\par 16 אדין שׁשׁבצר דך אתא יהב אשׁיא די־בית אלהא די בירושׁלם ומן־אדין ועד־כען מתבנא ולא שׁלם׃
\par 17 וכען הן על־מלכא טב יתבקר בבית גנזיא די־מלכא תמה די בבבל הן איתי די־מן־כורשׁ מלכא שׂים טעם למבנא בית־אלהא דך בירושׁלם ורעות מלכא על־דנה ישׁלח עלינא׃

\chapter{6}

\par 1 באדין דריושׁ מלכא שׂם טעם ובקרו בבית ספריא די גנזיא מהחתין תמה בבבל׃
\par 2 והשׁתכח באחמתא בבירתא די במדי מדינתה מגלה חדה וכן־כתיב בגוה דכרונה׃
\par 3 בשׁנת חדה לכורשׁ מלכא כורשׁ מלכא שׂם טעם בית־אלהא בירושׁלם ביתא יתבנא אתר די־דבחין דבחין ואשׁוהי מסובלין רומה אמין שׁתין פתיה אמין שׁתין׃
\par 4 נדבכין די־אבן גלל תלתא ונדבך די־אע חדת ונפקתא מן־בית מלכא תתיהב׃
\par 5 ואף מאני בית־אלהא די דהבה וכספא די נבוכדנצר הנפק מן־היכלא די־בירושׁלם והיבל לבבל יהתיבון ויהך להיכלא די־בירושׁלם לאתרה ותחת בבית אלהא׃
\par 6 כען תתני פחת עבר־נהרה שׁתר בוזני וכנותהון אפרסכיא די בעבר נהרה רחיקין הוו מן־תמה׃
\par 7 שׁבקו לעבידת בית־אלהא דך פחת יהודיא ולשׂבי יהודיא בית־אלהא דך יבנון על־אתרה׃
\par 8 ומני שׂים טעם למא די־תעבדון עם־שׂבי יהודיא אלך למבנא בית־אלהא דך ומנכסי מלכא די מדת עבר נהרה אספרנא נפקתא תהוא מתיהבא לגבריא אלך די־לא לבטלא׃
\par 9 ומה חשׁחן ובני תורין ודכרין ואמרין לעלון לאלה שׁמיא חנטין מלח חמר ומשׁח כמאמר כהניא די־בירושׁלם להוא מתיהב להם יום ביום די־לא שׁלו׃
\par 10 די־להון מהקרבין ניחוחין לאלה שׁמיא ומצלין לחיי מלכא ובנוהי׃
\par 11 ומני שׂים טעם די כל־אנשׁ די יהשׁנא פתגמא דנה יתנסח אע מן־ביתה וזקיף יתמחא עלהי וביתה נולו יתעבד על־דנה׃
\par 12 ואלהא די שׁכן שׁמה תמה ימגר כל־מלך ועם די ישׁלח ידה להשׁניה לחבלה בית־אלהא דך די בירושׁלם אנה דריושׁ שׂמת טעם אספרנא יתעבד׃
\par 13 אדין תתני פחת עבר־נהרה שׁתר בוזני וכנותהון לקבל די־שׁלח דריושׁ מלכא כנמא אספרנא עבדו׃
\par 14 ושׂבי יהודיא בנין ומצלחין בנבואת חגי נביאה וזכריה בר־עדוא ובנו ושׁכללו מן־טעם אלה ישׂראל ומטעם כורשׁ ודריושׁ וארתחשׁשׂתא מלך פרס׃
\par 15 ושׁיציא ביתה דנה עד יום תלתה לירח אדר די־היא שׁנת־שׁת למלכות דריושׁ מלכא׃
\par 16 ועבדו בני־ישׂראל כהניא ולויא ושׁאר בני־גלותא חנכת בית־אלהא דנה בחדוה׃
\par 17 והקרבו לחנכת בית־אלהא דנה תורין מאה דכרין מאתין אמרין ארבע מאה וצפירי עזין לחטיא על־כל־ישׂראל תרי־עשׂר למנין שׁבטי ישׂראל׃
\par 18 והקימו כהניא בפלגתהון ולויא במחלקתהון על־עבידת אלהא די בירושׁלם ככתב ספר משׁה׃
\par 19 ויעשׂו בני־הגולה את־הפסח בארבעה עשׂר לחדשׁ הראשׁון׃
\par 20 כי הטהרו הכהנים והלוים כאחד כלם טהורים וישׁחטו הפסח לכל־בני הגולה ולאחיהם הכהנים ולהם׃
\par 21 ויאכלו בני־ישׂראל השׁבים מהגולה וכל הנבדל מטמאת גוי־הארץ אלהם לדרשׁ ליהוה אלהי ישׂראל׃
\par 22 ויעשׂו חג־מצות שׁבעת ימים בשׂמחה כי שׂמחם יהוה והסב לב מלך־אשׁור עליהם לחזק ידיהם במלאכת בית־האלהים אלהי ישׂראל׃

\chapter{7}

\par 1 ואחר הדברים האלה במלכות ארתחשׁסתא מלך־פרס עזרא בן־שׂריה בן־עזריה בן־חלקיה׃
\par 2 בן־שׁלום בן־צדוק בן־אחיטוב׃
\par 3 בן־אמריה בן־עזריה בן־מריות׃
\par 4 בן־זרחיה בן־עזי בן־בקי׃
\par 5 בן־אבישׁוע בן־פינחס בן־אלעזר בן־אהרן הכהן הראשׁ׃
\par 6 הוא עזרא עלה מבבל והוא־ספר מהיר בתורת משׁה אשׁר־נתן יהוה אלהי ישׂראל ויתן־לו המלך כיד־יהוה אלהיו עליו כל בקשׁתו׃
\par 7 ויעלו מבני־ישׂראל ומן־הכהנים והלוים והמשׁררים והשׁערים והנתינים אל־ירושׁלם בשׁנת־שׁבע לארתחשׁסתא המלך׃
\par 8 ויבא ירושׁלם בחדשׁ החמישׁי היא שׁנת השׁביעית למלך׃
\par 9 כי באחד לחדשׁ הראשׁון הוא יסד המעלה מבבל ובאחד לחדשׁ החמישׁי בא אל־ירושׁלם כיד־אלהיו הטובה עליו׃
\par 10 כי עזרא הכין לבבו לדרושׁ את־תורת יהוה ולעשׂת וללמד בישׂראל חק ומשׁפט׃
\par 11 וזה פרשׁגן הנשׁתון אשׁר נתן המלך ארתחשׁסתא לעזרא הכהן הספר ספר דברי מצות־יהוה וחקיו על־ישׂראל׃
\par 12 ארתחשׁסתא מלך מלכיא לעזרא כהנא ספר דתא די־אלה שׁמיא גמיר וכענת׃
\par 13 מני שׂים טעם די כל־מתנדב במלכותי מן־עמה ישׂראל וכהנוהי ולויא למהך לירושׁלם עמך יהך׃
\par 14 כל־קבל די מן־קדם מלכא ושׁבעת יעטהי שׁליח לבקרא על־יהוד ולירושׁלם בדת אלהך די בידך׃
\par 15 ולהיבלה כסף ודהב די־מלכא ויעטוהי התנדבו לאלה ישׂראל די בירושׁלם משׁכנה׃
\par 16 וכל כסף ודהב די תהשׁכח בכל מדינת בבל עם התנדבות עמא וכהניא מתנדבין לבית אלההם די בירושׁלם׃
\par 17 כל־קבל דנה אספרנא תקנא בכספא דנה תורין דכרין אמרין ומנחתהון ונסכיהון ותקרב המו על־מדבחה די בית אלהכם די בירושׁלם׃
\par 18 ומה די עליך ועל־אחיך ייטב בשׁאר כספא ודהבה למעבד כרעות אלהכם תעבדון׃
\par 19 ומאניא די־מתיהבין לך לפלחן בית אלהך השׁלם קדם אלה ירושׁלם׃
\par 20 ושׁאר חשׁחות בית אלהך די יפל־לך למנתן תנתן מן־בית גנזי מלכא׃
\par 21 ומני אנה ארתחשׁסתא מלכא שׂים טעם לכל גזבריא די בעבר נהרה די כל־די ישׁאלנכון עזרא כהנה ספר דתא די־אלה שׁמיא אספרנא יתעבד׃
\par 22 עד־כסף ככרין מאה ועד־חנטין כרין מאה ועד־חמר בתין מאה ועד־בתין משׁח מאה ומלח די־לא כתב׃
\par 23 כל־די מן־טעם אלה שׁמיא יתעבד אדרזדא לבית אלה שׁמיא די־למה להוא קצף על־מלכות מלכא ובנוהי׃
\par 24 ולכם מהודעין די כל־כהניא ולויא זמריא תרעיא נתיניא ופלחי בית אלהא דנה מנדה בלו והלך לא שׁליט למרמא עליהם׃
\par 25 ואנת עזרא כחכמת אלהך די־בידך מני שׁפטין ודינין די־להון דאנין לכל־עמה די בעבר נהרה לכל־ידעי דתי אלהך ודי לא ידע תהודעון׃
\par 26 וכל־די־לא להוא עבד דתא די־אלהך ודתא די מלכא אספרנא דינה להוא מתעבד מנה הן למות הן לשׁרשׁו הן־לענשׁ נכסין ולאסורין׃
\par 27 ברוך יהוה אלהי אבותינו אשׁר נתן כזאת בלב המלך לפאר את־בית יהוה אשׁר בירושׁלם׃
\par 28 ועלי הטה־חסד לפני המלך ויועציו ולכל־שׂרי המלך הגברים ואני התחזקתי כיד־יהוה אלהי עלי ואקבצה מישׂראל ראשׁים לעלות עמי׃

\chapter{8}

\par 1 ואלה ראשׁי אבתיהם והתיחשׂם העלים עמי במלכות ארתחשׁסתא המלך מבבל׃
\par 2 מבני פינחס גרשׁם מבני איתמר דניאל מבני דויד חטושׁ׃
\par 3 מבני שׁכניה מבני פרעשׁ זכריה ועמו התיחשׂ לזכרים מאה וחמשׁים׃
\par 4 מבני פחת מואב אליהועיני בן־זרחיה ועמו מאתים הזכרים׃
\par 5 מבני שׁכניה בן־יחזיאל ועמו שׁלשׁ מאות הזכרים׃
\par 6 ומבני עדין עבד בן־יונתן ועמו חמשׁים הזכרים׃
\par 7 ומבני עילם ישׁעיה בן־עתליה ועמו שׁבעים הזכרים׃
\par 8 ומבני שׁפטיה זבדיה בן־מיכאל ועמו שׁמנים הזכרים׃
\par 9 מבני יואב עבדיה בן־יחיאל ועמו מאתים ושׁמנה עשׂר הזכרים׃
\par 10 ומבני שׁלומית בן־יוספיה ועמו מאה ושׁשׁים הזכרים׃
\par 11 ומבני בבי זכריה בן־בבי ועמו עשׂרים ושׁמנה הזכרים׃
\par 12 ומבני עזגד יוחנן בן־הקטן ועמו מאה ועשׂרה הזכרים׃
\par 13 ומבני אדניקם אחרנים ואלה שׁמותם אליפלט יעיאל ושׁמעיה ועמהם שׁשׁים הזכרים׃
\par 14 ומבני בגוי עותי וזבוד ועמו שׁבעים הזכרים׃
\par 15 ואקבצם אל־הנהר הבא אל־אהוא ונחנה שׁם ימים שׁלשׁה ואבינה בעם ובכהנים ומבני לוי לא־מצאתי שׁם׃
\par 16 ואשׁלחה לאליעזר לאריאל לשׁמעיה ולאלנתן וליריב ולאלנתן ולנתן ולזכריה ולמשׁלם ראשׁים וליויריב ולאלנתן מבינים׃
\par 17 ואוצאה אותם על־אדו הראשׁ בכספיא המקום ואשׂימה בפיהם דברים לדבר אל־אדו אחיו הנתונים בכספיא המקום להביא־לנו משׁרתים לבית אלהינו׃
\par 18 ויביאו לנו כיד־אלהינו הטובה עלינו אישׁ שׂכל מבני מחלי בן־לוי בן־ישׂראל ושׁרביה ובניו ואחיו שׁמנה עשׂר׃
\par 19 ואת־חשׁביה ואתו ישׁעיה מבני מררי אחיו ובניהם עשׂרים׃
\par 20 ומן־הנתינים שׁנתן דויד והשׂרים לעבדת הלוים נתינים מאתים ועשׂרים כלם נקבו בשׁמות׃
\par 21 ואקרא שׁם צום על־הנהר אהוא להתענות לפני אלהינו לבקשׁ ממנו דרך ישׁרה לנו ולטפנו ולכל־רכושׁנו׃
\par 22 כי בשׁתי לשׁאול מן־המלך חיל ופרשׁים לעזרנו מאויב בדרך כי־אמרנו למלך לאמר יד־אלהינו על־כל־מבקשׁיו לטובה ועזו ואפו על כל־עזביו׃
\par 23 ונצומה ונבקשׁה מאלהינו על־זאת ויעתר לנו׃
\par 24 ואבדילה משׂרי הכהנים שׁנים עשׂר לשׁרביה חשׁביה ועמהם מאחיהם עשׂרה׃
\par 25 ואשׁקולה להם את־הכסף ואת־הזהב ואת־הכלים תרומת בית־אלהינו ההרימו המלך ויעציו ושׂריו וכל־ישׂראל הנמצאים׃
\par 26 ואשׁקלה על־ידם כסף ככרים שׁשׁ־מאות וחמשׁים וכלי־כסף מאה לככרים זהב מאה ככר׃
\par 27 וכפרי זהב עשׂרים לאדרכנים אלף וכלי נחשׁת מצהב טובה שׁנים חמודת כזהב׃
\par 28 ואמרה אלהם אתם קדשׁ ליהוה והכלים קדשׁ והכסף והזהב נדבה ליהוה אלהי אבתיכם׃
\par 29 שׁקדו ושׁמרו עד־תשׁקלו לפני שׂרי הכהנים והלוים ושׂרי־האבות לישׂראל בירושׁלם הלשׁכות בית יהוה׃
\par 30 וקבלו הכהנים והלוים משׁקל הכסף והזהב והכלים להביא לירושׁלם לבית אלהינו׃
\par 31 ונסעה מנהר אהוא בשׁנים עשׂר לחדשׁ הראשׁון ללכת ירושׁלם ויד־אלהינו היתה עלינו ויצילנו מכף אויב ואורב על־הדרך׃
\par 32 ונבוא ירושׁלם ונשׁב שׁם ימים שׁלשׁה׃
\par 33 וביום הרביעי נשׁקל הכסף והזהב והכלים בבית אלהינו על יד־מרמות בן־אוריה הכהן ועמו אלעזר בן־פינחס ועמהם יוזבד בן־ישׁוע ונועדיה בן־בנוי הלוים׃
\par 34 במספר במשׁקל לכל ויכתב כל־המשׁקל בעת ההיא׃
\par 35 הבאים מהשׁבי בני־הגולה הקריבו עלות לאלהי ישׂראל פרים שׁנים־עשׂר על־כל־ישׂראל אילים תשׁעים ושׁשׁה כבשׂים שׁבעים ושׁבעה צפירי חטאת שׁנים עשׂר הכל עולה ליהוה׃
\par 36 ויתנו את־דתי המלך לאחשׁדרפני המלך ופחוות עבר הנהר ונשׂאו את־העם ואת־בית־האלהים׃

\chapter{9}

\par 1 וככלות אלה נגשׁו אלי השׂרים לאמר לא־נבדלו העם ישׂראל והכהנים והלוים מעמי הארצות כתועבתיהם לכנעני החתי הפרזי היבוסי העמני המאבי המצרי והאמרי׃
\par 2 כי־נשׂאו מבנתיהם להם ולבניהם והתערבו זרע הקדשׁ בעמי הארצות ויד השׂרים והסגנים היתה במעל הזה ראשׁונה׃
\par 3 וכשׁמעי את־הדבר הזה קרעתי את־בגדי ומעילי ואמרטה משׂער ראשׁי וזקני ואשׁבה משׁומם׃
\par 4 ואלי יאספו כל חרד בדברי אלהי־ישׂראל על מעל הגולה ואני ישׁב משׁומם עד למנחת הערב׃
\par 5 ובמנחת הערב קמתי מתעניתי ובקרעי בגדי ומעילי ואכרעה על־ברכי ואפרשׂה כפי אל־יהוה אלהי׃
\par 6 ואמרה אלהי בשׁתי ונכלמתי להרים אלהי פני אליך כי עונתינו רבו למעלה ראשׁ ואשׁמתנו גדלה עד לשׁמים׃
\par 7 מימי אבתינו אנחנו באשׁמה גדלה עד היום הזה ובעונתינו נתנו אנחנו מלכינו כהנינו ביד מלכי הארצות בחרב בשׁבי ובבזה ובבשׁת פנים כהיום הזה׃
\par 8 ועתה כמעט־רגע היתה תחנה מאת יהוה אלהינו להשׁאיר לנו פליטה ולתת־לנו יתד במקום קדשׁו להאיר עינינו אלהינו ולתתנו מחיה מעט בעבדתנו׃
\par 9 כי־עבדים אנחנו ובעבדתנו לא עזבנו אלהינו ויט־עלינו חסד לפני מלכי פרס לתת־לנו מחיה לרומם את־בית אלהינו ולהעמיד את־חרבתיו ולתת־לנו גדר ביהודה ובירושׁלם׃
\par 10 ועתה מה־נאמר אלהינו אחרי־זאת כי עזבנו מצותיך׃
\par 11 אשׁר צוית ביד עבדיך הנביאים לאמר הארץ אשׁר אתם באים לרשׁתה ארץ נדה היא בנדת עמי הארצות בתועבתיהם אשׁר מלאוה מפה אל־פה בטמאתם׃
\par 12 ועתה בנותיכם אל־תתנו לבניהם ובנתיהם אל־תשׂאו לבניכם ולא־תדרשׁו שׁלמם וטובתם עד־עולם למען תחזקו ואכלתם את־טוב הארץ והורשׁתם לבניכם עד־עולם׃
\par 13 ואחרי כל־הבא עלינו במעשׂינו הרעים ובאשׁמתנו הגדלה כי אתה אלהינו חשׂכת למטה מעוננו ונתתה לנו פליטה כזאת׃
\par 14 הנשׁוב להפר מצותיך ולהתחתן בעמי התעבות האלה הלוא תאנף־בנו עד־כלה לאין שׁארית ופליטה׃
\par 15 יהוה אלהי ישׂראל צדיק אתה כי־נשׁארנו פליטה כהיום הזה הננו לפניך באשׁמתינו כי אין לעמוד לפניך על־זאת׃

\chapter{10}

\par 1 וכהתפלל עזרא וכהתודתו בכה ומתנפל לפני בית האלהים נקבצו אליו מישׂראל קהל רב־מאד אנשׁים ונשׁים וילדים כי־בכו העם הרבה־בכה׃
\par 2 ויען שׁכניה בן־יחיאל מבני עולם ויאמר לעזרא אנחנו מעלנו באלהינו ונשׁב נשׁים נכריות מעמי הארץ ועתה ישׁ־מקוה לישׂראל על־זאת׃
\par 3 ועתה נכרת־ברית לאלהינו להוציא כל־נשׁים והנולד מהם בעצת אדני והחרדים במצות אלהינו וכתורה יעשׂה׃
\par 4 קום כי־עליך הדבר ואנחנו עמך חזק ועשׂה׃
\par 5 ויקם עזרא וישׁבע את־שׂרי הכהנים הלוים וכל־ישׂראל לעשׂות כדבר הזה וישׁבעו׃
\par 6 ויקם עזרא מלפני בית האלהים וילך אל־לשׁכת יהוחנן בן־אלישׁיב וילך שׁם לחם לא־אכל ומים לא־שׁתה כי מתאבל על־מעל הגולה׃
\par 7 ויעבירו קול ביהודה וירושׁלם לכל בני הגולה להקבץ ירושׁלם׃
\par 8 וכל אשׁר לא־יבוא לשׁלשׁת הימים כעצת השׂרים והזקנים יחרם כל־רכושׁו והוא יבדל מקהל הגולה׃
\par 9 ויקבצו כל־אנשׁי־יהודה ובנימן ירושׁלם לשׁלשׁת הימים הוא חדשׁ התשׁיעי בעשׂרים בחדשׁ וישׁבו כל־העם ברחוב בית האלהים מרעידים על־הדבר ומהגשׁמים׃
\par 10 ויקם עזרא הכהן ויאמר אלהם אתם מעלתם ותשׁיבו נשׁים נכריות להוסיף על־אשׁמת ישׂראל׃
\par 11 ועתה תנו תודה ליהוה אלהי־אבתיכם ועשׂו רצונו והבדלו מעמי הארץ ומן־הנשׁים הנכריות׃
\par 12 ויענו כל־הקהל ויאמרו קול גדול כן כדבריך עלינו לעשׂות׃
\par 13 אבל העם רב והעת גשׁמים ואין כח לעמוד בחוץ והמלאכה לא־ליום אחד ולא לשׁנים כי־הרבינו לפשׁע בדבר הזה׃
\par 14 יעמדו־נא שׂרינו לכל־הקהל וכל אשׁר בערינו ההשׁיב נשׁים נכריות יבא לעתים מזמנים ועמהם זקני־עיר ועיר ושׁפטיה עד להשׁיב חרון אף־אלהינו ממנו עד לדבר הזה׃
\par 15 אך יונתן בן־עשׂהאל ויחזיה בן־תקוה עמדו על־זאת ומשׁלם ושׁבתי הלוי עזרם׃
\par 16 ויעשׂו־כן בני הגולה ויבדלו עזרא הכהן אנשׁים ראשׁי האבות לבית אבתם וכלם בשׁמות וישׁבו ביום אחד לחדשׁ העשׂירי לדריושׁ הדבר׃
\par 17 ויכלו בכל אנשׁים ההשׁיבו נשׁים נכריות עד יום אחד לחדשׁ הראשׁון׃
\par 18 וימצא מבני הכהנים אשׁר השׁיבו נשׁים נכריות מבני ישׁוע בן־יוצדק ואחיו מעשׂיה ואליעזר ויריב וגדליה׃
\par 19 ויתנו ידם להוציא נשׁיהם ואשׁמים איל־צאן על־אשׁמתם׃
\par 20 ומבני אמר חנני וזבדיה׃
\par 21 ומבני חרם מעשׂיה ואליה ושׁמעיה ויחיאל ועזיה׃
\par 22 ומבני פשׁחור אליועיני מעשׂיה ישׁמעאל נתנאל יוזבד ואלעשׂה׃
\par 23 ומן־הלוים יוזבד ושׁמעי וקליה הוא קליטא פתחיה יהודה ואליעזר׃
\par 24 ומן־המשׁררים אלישׁיב ומן־השׁערים שׁלם וטלם ואורי׃
\par 25 ומישׂראל מבני פרעשׁ רמיה ויזיה ומלכיה ומימן ואלעזר ומלכיה ובניה׃
\par 26 ומבני עילם מתניה זכריה ויחיאל ועבדי וירמות ואליה׃
\par 27 ומבני זתוא אליועני אלישׁיב מתניה וירמות וזבד ועזיזא׃
\par 28 ומבני בבי יהוחנן חנניה זבי עתלי׃
\par 29 ומבני בני משׁלם מלוך ועדיה ישׁוב ושׁאל ירמות׃
\par 30 ומבני פחת מואב עדנא וכלל בניה מעשׂיה מתניה בצלאל ובנוי ומנשׁה׃
\par 31 ובני חרם אליעזר ישׁיה מלכיה שׁמעיה שׁמעון׃
\par 32 בנימן מלוך שׁמריה׃
\par 33 מבני חשׁם מתני מתתה זבד אליפלט ירמי מנשׁה שׁמעי׃
\par 34 מבני בני מעדי עמרם ואואל׃
\par 35 בניה בדיה כלהי׃
\par 36 וניה מרמות אלישׁיב׃
\par 37 מתניה מתני ויעשׂו׃
\par 38 ובני ובנוי שׁמעי׃
\par 39 ושׁלמיה ונתן ועדיה׃
\par 40 מכנדבי שׁשׁי שׁרי׃
\par 41 עזראל ושׁלמיהו שׁמריה׃
\par 42 שׁלום אמריה יוסף׃
\par 43 מבני נבו יעיאל מתתיה זבד זבינא ידו ויואל בניה׃
\par 44 כל־אלה נשׂאו נשׁים נכריות וישׁ מהם נשׁים וישׂימו בנים׃


\end{document}