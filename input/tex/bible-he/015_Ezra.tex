\begin{document}

\title{Ezra}

Ezr 1:1  ובשׁנת אחת לכורשׁ מלך פרס לכלות דבר־יהוה מפי ירמיה העיר יהוה את־רוח כרשׁ מלך־פרס ויעבר־קול בכל־מלכותו וגם־במכתב לאמר׃
Ezr 1:2  כה אמר כרשׁ מלך פרס כל ממלכות הארץ נתן לי יהוה אלהי השׁמים והוא־פקד עלי לבנות־לו בית בירושׁלם אשׁר ביהודה׃
Ezr 1:3  מי־בכם מכל־עמו יהי אלהיו עמו ויעל לירושׁלם אשׁר ביהודה ויבן את־בית יהוה אלהי ישׂראל הוא האלהים אשׁר בירושׁלם׃
Ezr 1:4  וכל־הנשׁאר מכל־המקמות אשׁר הוא גר־שׁם ינשׂאוהו אנשׁי מקמו בכסף ובזהב וברכושׁ ובבהמה עם־הנדבה לבית האלהים אשׁר בירושׁלם׃
Ezr 1:5  ויקומו ראשׁי האבות ליהודה ובנימן והכהנים והלוים לכל העיר האלהים את־רוחו לעלות לבנות את־בית יהוה אשׁר בירושׁלם׃
Ezr 1:6  וכל־סביבתיהם חזקו בידיהם בכלי־כסף בזהב ברכושׁ ובבהמה ובמגדנות לבד על־כל־התנדב׃
Ezr 1:7  והמלך כורשׁ הוציא את־כלי בית־יהוה אשׁר הוציא נבוכדנצר מירושׁלם ויתנם בבית אלהיו׃
Ezr 1:8  ויוציאם כורשׁ מלך פרס על־יד מתרדת הגזבר ויספרם לשׁשׁבצר הנשׂיא ליהודה׃
Ezr 1:9  ואלה מספרם אגרטלי זהב שׁלשׁים אגרטלי־כסף אלף מחלפים תשׁעה ועשׂרים׃
Ezr 1:10  כפורי זהב שׁלשׁים כפורי כסף משׁנים ארבע מאות ועשׂרה כלים אחרים אלף׃
Ezr 1:11  כל־כלים לזהב ולכסף חמשׁת אלפים וארבע מאות הכל העלה שׁשׁבצר עם העלות הגולה מבבל לירושׁלם׃
Ezr 2:1  ואלה בני המדינה העלים משׁבי הגולה אשׁר הגלה נבוכדנצור מלך־בבל לבבל וישׁובו לירושׁלם ויהודה אישׁ לעירו׃
Ezr 2:2  אשׁר־באו עם־זרבבל ישׁוע נחמיה שׂריה רעליה מרדכי בלשׁן מספר בגוי רחום בענה מספר אנשׁי עם ישׂראל׃
Ezr 2:3  בני פרעשׁ אלפים מאה שׁבעים ושׁנים׃
Ezr 2:4  בני שׁפטיה שׁלשׁ מאות שׁבעים ושׁנים׃
Ezr 2:5  בני ארח שׁבע מאות חמשׁה ושׁבעים׃
Ezr 2:6  בני־פחת מואב לבני ישׁוע יואב אלפים שׁמנה מאות ושׁנים עשׂר׃
Ezr 2:7  בני עילם אלף מאתים חמשׁים וארבעה׃
Ezr 2:8  בני זתוא תשׁע מאות וארבעים וחמשׁה׃
Ezr 2:9  בני זכי שׁבע מאות ושׁשׁים׃
Ezr 2:10  בני בני שׁשׁ מאות ארבעים ושׁנים׃
Ezr 2:11  בני בבי שׁשׁ מאות עשׂרים ושׁלשׁה׃
Ezr 2:12  בני עזגד אלף מאתים עשׂרים ושׁנים׃
Ezr 2:13  בני אדניקם שׁשׁ מאות שׁשׁים ושׁשׁה׃
Ezr 2:14  בני בגוי אלפים חמשׁים ושׁשׁה׃
Ezr 2:15  בני עדין ארבע מאות חמשׁים וארבעה׃
Ezr 2:16  בני־אטר ליחזקיה תשׁעים ושׁמנה׃
Ezr 2:17  בני בצי שׁלשׁ מאות עשׂרים ושׁלשׁה׃
Ezr 2:18  בני יורה מאה ושׁנים עשׂר׃
Ezr 2:19  בני חשׁם מאתים עשׂרים ושׁלשׁה׃
Ezr 2:20  בני גבר תשׁעים וחמשׁה׃
Ezr 2:21  בני בית־לחם מאה עשׂרים ושׁלשׁה׃
Ezr 2:22  אנשׁי נטפה חמשׁים ושׁשׁה׃
Ezr 2:23  אנשׁי ענתות מאה עשׂרים ושׁמנה׃
Ezr 2:24  בני עזמות ארבעים ושׁנים׃
Ezr 2:25  בני קרית ערים כפירה ובארות שׁבע מאות וארבעים ושׁלשׁה׃
Ezr 2:26  בני הרמה וגבע שׁשׁ מאות עשׂרים ואחד׃
Ezr 2:27  אנשׁי מכמס מאה עשׂרים ושׁנים׃
Ezr 2:28  אנשׁי בית־אל והעי מאתים עשׂרים ושׁלשׁה׃
Ezr 2:29  בני נבו חמשׁים ושׁנים׃
Ezr 2:30  בני מגבישׁ מאה חמשׁים ושׁשׁה׃
Ezr 2:31  בני עילם אחר אלף מאתים חמשׁים וארבעה׃
Ezr 2:32  בני חרם שׁלשׁ מאות ועשׂרים׃
Ezr 2:33  בני־לד חדיד ואונו שׁבע מאות עשׂרים וחמשׁה׃
Ezr 2:34  בני ירחו שׁלשׁ מאות ארבעים וחמשׁה׃
Ezr 2:35  בני סנאה שׁלשׁת אלפים ושׁשׁ מאות ושׁלשׁים׃
Ezr 2:36  הכהנים בני ידעיה לבית ישׁוע תשׁע מאות שׁבעים ושׁלשׁה׃
Ezr 2:37  בני אמר אלף חמשׁים ושׁנים׃
Ezr 2:38  בני פשׁחור אלף מאתים ארבעים ושׁבעה׃
Ezr 2:39  בני חרם אלף ושׁבעה עשׂר׃
Ezr 2:40  הלוים בני־ישׁוע וקדמיאל לבני הודויה שׁבעים וארבעה׃
Ezr 2:41  המשׁררים בני אסף מאה עשׂרים ושׁמנה׃
Ezr 2:42  בני השׁערים בני־שׁלום בני־אטר בני־טלמון בני־עקוב בני חטיטא בני שׁבי הכל מאה שׁלשׁים ותשׁעה׃
Ezr 2:43  הנתינים בני־ציחא בני־חשׂופא בני טבעות׃
Ezr 2:44  בני־קרס בני־סיעהא בני פדון׃
Ezr 2:45  בני־לבנה בני־חגבה בני עקוב׃
Ezr 2:46  בני־חגב בני־שׁמלי בני חנן׃
Ezr 2:47  בני־גדל בני־גחר בני ראיה׃
Ezr 2:48  בני־רצין בני־נקודא בני גזם׃
Ezr 2:49  בני־עזא בני־פסח בני בסי׃
Ezr 2:50  בני־אסנה בני־מעינים בני נפיסים׃
Ezr 2:51  בני־בקבוק בני־חקופא בני חרחור׃
Ezr 2:52  בני־בצלות בני־מחידא בני חרשׁא׃
Ezr 2:53  בני־ברקוס בני־סיסרא בני־תמח׃
Ezr 2:54  בני נציח בני חטיפא׃
Ezr 2:55  בני עבדי שׁלמה בני־סטי בני־הספרת בני פרודא׃
Ezr 2:56  בני־יעלה בני־דרקון בני גדל׃
Ezr 2:57  בני שׁפטיה בני־חטיל בני פכרת הצביים בני אמי׃
Ezr 2:58  כל־הנתינים ובני עבדי שׁלמה שׁלשׁ מאות תשׁעים ושׁנים׃
Ezr 2:59  ואלה העלים מתל מלח תל חרשׁא כרוב אדן אמר ולא יכלו להגיד בית־אבותם וזרעם אם מישׂראל הם׃
Ezr 2:60  בני־דליה בני־טוביה בני נקודא שׁשׁ מאות חמשׁים ושׁנים׃
Ezr 2:61  ומבני הכהנים בני חביה בני הקוץ בני ברזלי אשׁר לקח מבנות ברזלי הגלעדי אשׁה ויקרא על־שׁמם׃
Ezr 2:62  אלה בקשׁו כתבם המתיחשׂים ולא נמצאו ויגאלו מן־הכהנה׃
Ezr 2:63  ויאמר התרשׁתא להם אשׁר לא־יאכלו מקדשׁ הקדשׁים עד עמד כהן לאורים ולתמים׃
Ezr 2:64  כל־הקהל כאחד ארבע רבוא אלפים שׁלשׁ־מאות שׁשׁים׃
Ezr 2:65  מלבד עבדיהם ואמהתיהם אלה שׁבעת אלפים שׁלשׁ מאות שׁלשׁים ושׁבעה ולהם משׁררים ומשׁררות מאתים׃
Ezr 2:66  סוסיהם שׁבע מאות שׁלשׁים ושׁשׁה פרדיהם מאתים ארבעים וחמשׁה׃
Ezr 2:67  גמליהם ארבע מאות שׁלשׁים וחמשׁה חמרים שׁשׁת אלפים שׁבע מאות ועשׂרים׃
Ezr 2:68  ומראשׁי האבות בבואם לבית יהוה אשׁר בירושׁלם התנדבו לבית האלהים להעמידו על־מכונו׃
Ezr 2:69  ככחם נתנו לאוצר המלאכה זהב דרכמונים שׁשׁ־רבאות ואלף וכסף מנים חמשׁת אלפים וכתנת כהנים מאה׃
Ezr 2:70  וישׁבו הכהנים והלוים ומן־העם והמשׁררים והשׁוערים והנתינים בעריהם וכל־ישׂראל בעריהם׃
Ezr 3:1  ויגע החדשׁ השׁביעי ובני ישׂראל בערים ויאספו העם כאישׁ אחד אל־ירושׁלם׃
Ezr 3:2  ויקם ישׁוע בן־יוצדק ואחיו הכהנים וזרבבל בן־שׁאלתיאל ואחיו ויבנו את־מזבח אלהי ישׂראל להעלות עליו עלות ככתוב בתורת משׁה אישׁ־האלהים׃
Ezr 3:3  ויכינו המזבח על־מכונתיו כי באימה עליהם מעמי הארצות ויעל עליו עלות ליהוה עלות לבקר ולערב׃
Ezr 3:4  ויעשׂו את־חג הסכות ככתוב ועלת יום ביום במספר כמשׁפט דבר־יום ביומו׃
Ezr 3:5  ואחריכן עלת תמיד ולחדשׁים ולכל־מועדי יהוה המקדשׁים ולכל מתנדב נדבה ליהוה׃
Ezr 3:6  מיום אחד לחדשׁ השׁביעי החלו להעלות עלות ליהוה והיכל יהוה לא יסד׃
Ezr 3:7  ויתנו־כסף לחצבים ולחרשׁים ומאכל ומשׁתה ושׁמן לצדנים ולצרים להביא עצי ארזים מן־הלבנון אל־ים יפוא כרשׁיון כורשׁ מלך־פרס עליהם׃
Ezr 3:8  ובשׁנה השׁנית לבואם אל־בית האלהים לירושׁלם בחדשׁ השׁני החלו זרבבל בן־שׁאלתיאל וישׁוע בן־יוצדק ושׁאר אחיהם הכהנים והלוים וכל־הבאים מהשׁבי ירושׁלם ויעמידו את־הלוים מבן עשׂרים שׁנה ומעלה לנצח על־מלאכת בית־יהוה׃
Ezr 3:9  ויעמד ישׁוע בניו ואחיו קדמיאל ובניו בני־יהודה כאחד לנצח על־עשׂה המלאכה בבית האלהים בני חנדד בניהם ואחיהם הלוים׃
Ezr 3:10  ויסדו הבנים את־היכל יהוה ויעמידו הכהנים מלבשׁים בחצצרות והלוים בני־אסף במצלתים להלל את־יהוה על־ידי דויד מלך־ישׂראל׃
Ezr 3:11  ויענו בהלל ובהודת ליהוה כי טוב כי־לעולם חסדו על־ישׂראל וכל־העם הריעו תרועה גדולה בהלל ליהוה על הוסד בית־יהוה׃
Ezr 3:12  ורבים מהכהנים והלוים וראשׁי האבות הזקנים אשׁר ראו את־הבית הראשׁון ביסדו זה הבית בעיניהם בכים בקול גדול ורבים בתרועה בשׂמחה להרים קול׃
Ezr 3:13  ואין העם מכירים קול תרועת השׂמחה לקול בכי העם כי העם מריעים תרועה גדולה והקול נשׁמע עד־למרחוק׃
Ezr 4:1  וישׁמעו צרי יהודה ובנימן כי־בני הגולה בונים היכל ליהוה אלהי ישׂראל׃
Ezr 4:2  ויגשׁו אל־זרבבל ואל־ראשׁי האבות ויאמרו להם נבנה עמכם כי ככם נדרושׁ לאלהיכם ולא אנחנו זבחים מימי אסר חדן מלך אשׁור המעלה אתנו פה׃
Ezr 4:3  ויאמר להם זרבבל וישׁוע ושׁאר ראשׁי האבות לישׂראל לא־לכם ולנו לבנות בית לאלהינו כי אנחנו יחד נבנה ליהוה אלהי ישׂראל כאשׁר צונו המלך כורשׁ מלך־פרס׃
Ezr 4:4  ויהי עם־הארץ מרפים ידי עם־יהודה ומבלהים אותם לבנות׃
Ezr 4:5  וסכרים עליהם יועצים להפר עצתם כל־ימי כורשׁ מלך פרס ועד־מלכות דריושׁ מלך־פרס׃
Ezr 4:6  ובמלכות אחשׁורושׁ בתחלת מלכותו כתבו שׂטנה על־ישׁבי יהודה וירושׁלם׃
Ezr 4:7  ובימי ארתחשׁשׂתא כתב בשׁלם מתרדת טבאל ושׁאר כנותו על־ארתחשׁשׂתא מלך פרס וכתב הנשׁתון כתוב ארמית ומתרגם ארמית׃
Ezr 4:8  רחום בעל־טעם ושׁמשׁי ספרא כתבו אגרה חדה על־ירושׁלם לארתחשׁשׂתא מלכא כנמא׃
Ezr 4:9  אדין רחום בעל־טעם ושׁמשׁי ספרא ושׁאר כנותהון דיניא ואפרסתכיא טרפליא אפרסיא ארכוי בבליא שׁושׁנכיא דהוא עלמיא׃
Ezr 4:10  ושׁאר אמיא די הגלי אסנפר רבא ויקירא והותב המו בקריה די שׁמרין ושׁאר עבר־נהרה וכענת׃
Ezr 4:11  דנה פרשׁגן אגרתא די שׁלחו עלוהי על־ארתחשׁשׂתא מלכא עבדיך אנשׁ עבר־נהרה וכענת׃
Ezr 4:12  ידיע להוא למלכא די יהודיא די סלקו מן־לותך עלינא אתו לירושׁלם קריתא מרדתא ובאישׁתא בנין ושׁורי אשׁכללו ואשׁיא יחיטו׃
Ezr 4:13  כען ידיע להוא למלכא די הן קריתא דך תתבנא ושׁוריה ישׁתכללון מנדה־בלו והלך לא ינתנון ואפתם מלכים תהנזק׃
Ezr 4:14  כען כל־קבל די־מלח היכלא מלחנא וערות מלכא לא אריך־לנא למחזא על־דנה שׁלחנא והודענא למלכא׃
Ezr 4:15  די יבקר בספר־דכרניא די אבהתך ותהשׁכח בספר דכרניא ותנדע די קריתא דך קריא מרדא ומהנזקת מלכין ומדנן ואשׁתדור עבדין בגוה מן־יומת עלמא על־דנה קריתא דך החרבת׃
Ezr 4:16  מהודעין אנחנה למלכא די הן קריתא דך תתבנא ושׁוריה ישׁתכללון לקבל דנה חלק בעבר נהרא לא איתי לך׃
Ezr 4:17  פתגמא שׁלח מלכא על־רחום בעל־טעם ושׁמשׁי ספרא ושׁאר כנותהון די יתבין בשׁמרין ושׁאר עבר־נהרה שׁלם וכעת׃
Ezr 4:18  נשׁתונא די שׁלחתון עלינא מפרשׁ קרי קדמי׃
Ezr 4:19  ומני שׂים טעם ובקרו והשׁכחו די קריתא דך מן־יומת עלמא על־מלכין מתנשׂאה ומרד ואשׁתדור מתעבד־בה׃
Ezr 4:20  ומלכין תקיפין הוו על־ירושׁלם ושׁליטין בכל עבר נהרה ומדה בלו והלך מתיהב להון׃
Ezr 4:21  כען שׂימו טעם לבטלא גבריא אלך וקריתא דך לא תתבנא עד־מני טעמא יתשׂם׃
Ezr 4:22  וזהירין הוו שׁלו למעבד על־דנה למה ישׂגא חבלא להנזקת מלכין׃
Ezr 4:23  אדין מן־די פרשׁגן נשׁתונא די ארתחשׁשׂתא מלכא קרי קדם־רחום ושׁמשׁי ספרא וכנותהון אזלו בבהילו לירושׁלם על־יהודיא ובטלו המו באדרע וחיל׃
Ezr 4:24  באדין בטלת עבידת בית־אלהא די בירושׁלם והות בטלא עד שׁנת תרתין למלכות דריושׁ מלך־פרס׃
Ezr 5:1  והתנבי חגי נביאה וזכריה בר־עדוא נביאיא על־יהודיא די ביהוד ובירושׁלם בשׁם אלה ישׂראל עליהון׃
Ezr 5:2  באדין קמו זרבבל בר־שׁאלתיאל וישׁוע בר־יוצדק ושׁריו למבנא בית אלהא די בירושׁלם ועמהון נביאיא די־אלהא מסעדין להון׃
Ezr 5:3  בה־זמנא אתא עליהון תתני פחת עבר־נהרה ושׁתר בוזני וכנותהון וכן אמרין להם מן־שׂם לכם טעם ביתא דנה לבנא ואשׁרנא דנה לשׁכללה׃
Ezr 5:4  אדין כנמא אמרנא להם מן־אנון שׁמהת גבריא די־דנה בנינא בנין׃
Ezr 5:5  ועין אלההם הות על־שׂבי יהודיא ולא־בטלו המו עד־טעמא לדריושׁ יהך ואדין יתיבון נשׁתונא על־דנה׃
Ezr 5:6  פרשׁגן אגרתא די־שׁלח תתני פחת עבר־נהרה ושׁתר בוזני וכנותה אפרסכיא די בעבר נהרה על־דריושׁ מלכא׃
Ezr 5:7  פתגמא שׁלחו עלוהי וכדנה כתיב בגוה לדריושׁ מלכא שׁלמא כלא׃
Ezr 5:8  ידיע להוא למלכא די־אזלנא ליהוד מדינתא לבית אלהא רבא והוא מתבנא אבן גלל ואע מתשׂם בכתליא ועבידתא דך אספרנא מתעבדא ומצלח בידהם׃
Ezr 5:9  אדין שׁאלנא לשׂביא אלך כנמא אמרנא להם מן־שׂם לכם טעם ביתא דנה למבניה ואשׁרנא דנה לשׁכללה׃
Ezr 5:10  ואף שׁמהתהם שׁאלנא להם להודעותך די נכתב שׁם־גבריא די בראשׁיהם׃
Ezr 5:11  וכנמא פתגמא התיבונא לממר אנחנא המו עבדוהי די־אלה שׁמיא וארעא ובנין ביתא די־הוא בנה מקדמת דנה שׁנין שׂגיאן ומלך לישׂראל רב בנהי ושׁכללה׃
Ezr 5:12  להן מן־די הרגזו אבהתנא לאלה שׁמיא יהב המו ביד נבוכדנצר מלך־בבל כסדיא וביתה דנה סתרה ועמה הגלי לבבל׃
Ezr 5:13  ברם בשׁנת חדה לכורשׁ מלכא די בבל כורשׁ מלכא שׂם טעם בית־אלהא דנה לבנא׃
Ezr 5:14  ואף מאניא די־בית־אלהא די דהבה וכספא די נבוכדנצר הנפק מן־היכלא די בירושׁלם והיבל המו להיכלא די בבל הנפק המו כורשׁ מלכא מן־היכלא די בבל ויהיבו לשׁשׁבצר שׁמה די פחה שׂמה׃
Ezr 5:15  ואמר־לה אלה מאניא שׂא אזל־אחת המו בהיכלא די בירושׁלם ובית אלהא יתבנא על־אתרה׃
Ezr 5:16  אדין שׁשׁבצר דך אתא יהב אשׁיא די־בית אלהא די בירושׁלם ומן־אדין ועד־כען מתבנא ולא שׁלם׃
Ezr 5:17  וכען הן על־מלכא טב יתבקר בבית גנזיא די־מלכא תמה די בבבל הן איתי די־מן־כורשׁ מלכא שׂים טעם למבנא בית־אלהא דך בירושׁלם ורעות מלכא על־דנה ישׁלח עלינא׃
Ezr 6:1  באדין דריושׁ מלכא שׂם טעם ובקרו בבית ספריא די גנזיא מהחתין תמה בבבל׃
Ezr 6:2  והשׁתכח באחמתא בבירתא די במדי מדינתה מגלה חדה וכן־כתיב בגוה דכרונה׃
Ezr 6:3  בשׁנת חדה לכורשׁ מלכא כורשׁ מלכא שׂם טעם בית־אלהא בירושׁלם ביתא יתבנא אתר די־דבחין דבחין ואשׁוהי מסובלין רומה אמין שׁתין פתיה אמין שׁתין׃
Ezr 6:4  נדבכין די־אבן גלל תלתא ונדבך די־אע חדת ונפקתא מן־בית מלכא תתיהב׃
Ezr 6:5  ואף מאני בית־אלהא די דהבה וכספא די נבוכדנצר הנפק מן־היכלא די־בירושׁלם והיבל לבבל יהתיבון ויהך להיכלא די־בירושׁלם לאתרה ותחת בבית אלהא׃
Ezr 6:6  כען תתני פחת עבר־נהרה שׁתר בוזני וכנותהון אפרסכיא די בעבר נהרה רחיקין הוו מן־תמה׃
Ezr 6:7  שׁבקו לעבידת בית־אלהא דך פחת יהודיא ולשׂבי יהודיא בית־אלהא דך יבנון על־אתרה׃
Ezr 6:8  ומני שׂים טעם למא די־תעבדון עם־שׂבי יהודיא אלך למבנא בית־אלהא דך ומנכסי מלכא די מדת עבר נהרה אספרנא נפקתא תהוא מתיהבא לגבריא אלך די־לא לבטלא׃
Ezr 6:9  ומה חשׁחן ובני תורין ודכרין ואמרין לעלון לאלה שׁמיא חנטין מלח חמר ומשׁח כמאמר כהניא די־בירושׁלם להוא מתיהב להם יום ביום די־לא שׁלו׃
Ezr 6:10  די־להון מהקרבין ניחוחין לאלה שׁמיא ומצלין לחיי מלכא ובנוהי׃
Ezr 6:11  ומני שׂים טעם די כל־אנשׁ די יהשׁנא פתגמא דנה יתנסח אע מן־ביתה וזקיף יתמחא עלהי וביתה נולו יתעבד על־דנה׃
Ezr 6:12  ואלהא די שׁכן שׁמה תמה ימגר כל־מלך ועם די ישׁלח ידה להשׁניה לחבלה בית־אלהא דך די בירושׁלם אנה דריושׁ שׂמת טעם אספרנא יתעבד׃
Ezr 6:13  אדין תתני פחת עבר־נהרה שׁתר בוזני וכנותהון לקבל די־שׁלח דריושׁ מלכא כנמא אספרנא עבדו׃
Ezr 6:14  ושׂבי יהודיא בנין ומצלחין בנבואת חגי נביאה וזכריה בר־עדוא ובנו ושׁכללו מן־טעם אלה ישׂראל ומטעם כורשׁ ודריושׁ וארתחשׁשׂתא מלך פרס׃
Ezr 6:15  ושׁיציא ביתה דנה עד יום תלתה לירח אדר די־היא שׁנת־שׁת למלכות דריושׁ מלכא׃
Ezr 6:16  ועבדו בני־ישׂראל כהניא ולויא ושׁאר בני־גלותא חנכת בית־אלהא דנה בחדוה׃
Ezr 6:17  והקרבו לחנכת בית־אלהא דנה תורין מאה דכרין מאתין אמרין ארבע מאה וצפירי עזין לחטיא על־כל־ישׂראל תרי־עשׂר למנין שׁבטי ישׂראל׃
Ezr 6:18  והקימו כהניא בפלגתהון ולויא במחלקתהון על־עבידת אלהא די בירושׁלם ככתב ספר משׁה׃
Ezr 6:19  ויעשׂו בני־הגולה את־הפסח בארבעה עשׂר לחדשׁ הראשׁון׃
Ezr 6:20  כי הטהרו הכהנים והלוים כאחד כלם טהורים וישׁחטו הפסח לכל־בני הגולה ולאחיהם הכהנים ולהם׃
Ezr 6:21  ויאכלו בני־ישׂראל השׁבים מהגולה וכל הנבדל מטמאת גוי־הארץ אלהם לדרשׁ ליהוה אלהי ישׂראל׃
Ezr 6:22  ויעשׂו חג־מצות שׁבעת ימים בשׂמחה כי שׂמחם יהוה והסב לב מלך־אשׁור עליהם לחזק ידיהם במלאכת בית־האלהים אלהי ישׂראל׃
Ezr 7:1  ואחר הדברים האלה במלכות ארתחשׁסתא מלך־פרס עזרא בן־שׂריה בן־עזריה בן־חלקיה׃
Ezr 7:2  בן־שׁלום בן־צדוק בן־אחיטוב׃
Ezr 7:3  בן־אמריה בן־עזריה בן־מריות׃
Ezr 7:4  בן־זרחיה בן־עזי בן־בקי׃
Ezr 7:5  בן־אבישׁוע בן־פינחס בן־אלעזר בן־אהרן הכהן הראשׁ׃
Ezr 7:6  הוא עזרא עלה מבבל והוא־ספר מהיר בתורת משׁה אשׁר־נתן יהוה אלהי ישׂראל ויתן־לו המלך כיד־יהוה אלהיו עליו כל בקשׁתו׃
Ezr 7:7  ויעלו מבני־ישׂראל ומן־הכהנים והלוים והמשׁררים והשׁערים והנתינים אל־ירושׁלם בשׁנת־שׁבע לארתחשׁסתא המלך׃
Ezr 7:8  ויבא ירושׁלם בחדשׁ החמישׁי היא שׁנת השׁביעית למלך׃
Ezr 7:9  כי באחד לחדשׁ הראשׁון הוא יסד המעלה מבבל ובאחד לחדשׁ החמישׁי בא אל־ירושׁלם כיד־אלהיו הטובה עליו׃
Ezr 7:10  כי עזרא הכין לבבו לדרושׁ את־תורת יהוה ולעשׂת וללמד בישׂראל חק ומשׁפט׃
Ezr 7:11  וזה פרשׁגן הנשׁתון אשׁר נתן המלך ארתחשׁסתא לעזרא הכהן הספר ספר דברי מצות־יהוה וחקיו על־ישׂראל׃
Ezr 7:12  ארתחשׁסתא מלך מלכיא לעזרא כהנא ספר דתא די־אלה שׁמיא גמיר וכענת׃
Ezr 7:13  מני שׂים טעם די כל־מתנדב במלכותי מן־עמה ישׂראל וכהנוהי ולויא למהך לירושׁלם עמך יהך׃
Ezr 7:14  כל־קבל די מן־קדם מלכא ושׁבעת יעטהי שׁליח לבקרא על־יהוד ולירושׁלם בדת אלהך די בידך׃
Ezr 7:15  ולהיבלה כסף ודהב די־מלכא ויעטוהי התנדבו לאלה ישׂראל די בירושׁלם משׁכנה׃
Ezr 7:16  וכל כסף ודהב די תהשׁכח בכל מדינת בבל עם התנדבות עמא וכהניא מתנדבין לבית אלההם די בירושׁלם׃
Ezr 7:17  כל־קבל דנה אספרנא תקנא בכספא דנה תורין דכרין אמרין ומנחתהון ונסכיהון ותקרב המו על־מדבחה די בית אלהכם די בירושׁלם׃
Ezr 7:18  ומה די עליך ועל־אחיך ייטב בשׁאר כספא ודהבה למעבד כרעות אלהכם תעבדון׃
Ezr 7:19  ומאניא די־מתיהבין לך לפלחן בית אלהך השׁלם קדם אלה ירושׁלם׃
Ezr 7:20  ושׁאר חשׁחות בית אלהך די יפל־לך למנתן תנתן מן־בית גנזי מלכא׃
Ezr 7:21  ומני אנה ארתחשׁסתא מלכא שׂים טעם לכל גזבריא די בעבר נהרה די כל־די ישׁאלנכון עזרא כהנה ספר דתא די־אלה שׁמיא אספרנא יתעבד׃
Ezr 7:22  עד־כסף ככרין מאה ועד־חנטין כרין מאה ועד־חמר בתין מאה ועד־בתין משׁח מאה ומלח די־לא כתב׃
Ezr 7:23  כל־די מן־טעם אלה שׁמיא יתעבד אדרזדא לבית אלה שׁמיא די־למה להוא קצף על־מלכות מלכא ובנוהי׃
Ezr 7:24  ולכם מהודעין די כל־כהניא ולויא זמריא תרעיא נתיניא ופלחי בית אלהא דנה מנדה בלו והלך לא שׁליט למרמא עליהם׃
Ezr 7:25  ואנת עזרא כחכמת אלהך די־בידך מני שׁפטין ודינין די־להון דאנין לכל־עמה די בעבר נהרה לכל־ידעי דתי אלהך ודי לא ידע תהודעון׃
Ezr 7:26  וכל־די־לא להוא עבד דתא די־אלהך ודתא די מלכא אספרנא דינה להוא מתעבד מנה הן למות הן לשׁרשׁו הן־לענשׁ נכסין ולאסורין׃
Ezr 7:27  ברוך יהוה אלהי אבותינו אשׁר נתן כזאת בלב המלך לפאר את־בית יהוה אשׁר בירושׁלם׃
Ezr 7:28  ועלי הטה־חסד לפני המלך ויועציו ולכל־שׂרי המלך הגברים ואני התחזקתי כיד־יהוה אלהי עלי ואקבצה מישׂראל ראשׁים לעלות עמי׃
Ezr 8:1  ואלה ראשׁי אבתיהם והתיחשׂם העלים עמי במלכות ארתחשׁסתא המלך מבבל׃
Ezr 8:2  מבני פינחס גרשׁם מבני איתמר דניאל מבני דויד חטושׁ׃
Ezr 8:3  מבני שׁכניה מבני פרעשׁ זכריה ועמו התיחשׂ לזכרים מאה וחמשׁים׃
Ezr 8:4  מבני פחת מואב אליהועיני בן־זרחיה ועמו מאתים הזכרים׃
Ezr 8:5  מבני שׁכניה בן־יחזיאל ועמו שׁלשׁ מאות הזכרים׃
Ezr 8:6  ומבני עדין עבד בן־יונתן ועמו חמשׁים הזכרים׃
Ezr 8:7  ומבני עילם ישׁעיה בן־עתליה ועמו שׁבעים הזכרים׃
Ezr 8:8  ומבני שׁפטיה זבדיה בן־מיכאל ועמו שׁמנים הזכרים׃
Ezr 8:9  מבני יואב עבדיה בן־יחיאל ועמו מאתים ושׁמנה עשׂר הזכרים׃
Ezr 8:10  ומבני שׁלומית בן־יוספיה ועמו מאה ושׁשׁים הזכרים׃
Ezr 8:11  ומבני בבי זכריה בן־בבי ועמו עשׂרים ושׁמנה הזכרים׃
Ezr 8:12  ומבני עזגד יוחנן בן־הקטן ועמו מאה ועשׂרה הזכרים׃
Ezr 8:13  ומבני אדניקם אחרנים ואלה שׁמותם אליפלט יעיאל ושׁמעיה ועמהם שׁשׁים הזכרים׃
Ezr 8:14  ומבני בגוי עותי וזבוד ועמו שׁבעים הזכרים׃
Ezr 8:15  ואקבצם אל־הנהר הבא אל־אהוא ונחנה שׁם ימים שׁלשׁה ואבינה בעם ובכהנים ומבני לוי לא־מצאתי שׁם׃
Ezr 8:16  ואשׁלחה לאליעזר לאריאל לשׁמעיה ולאלנתן וליריב ולאלנתן ולנתן ולזכריה ולמשׁלם ראשׁים וליויריב ולאלנתן מבינים׃
Ezr 8:17  ואוצאה אותם על־אדו הראשׁ בכספיא המקום ואשׂימה בפיהם דברים לדבר אל־אדו אחיו הנתונים בכספיא המקום להביא־לנו משׁרתים לבית אלהינו׃
Ezr 8:18  ויביאו לנו כיד־אלהינו הטובה עלינו אישׁ שׂכל מבני מחלי בן־לוי בן־ישׂראל ושׁרביה ובניו ואחיו שׁמנה עשׂר׃
Ezr 8:19  ואת־חשׁביה ואתו ישׁעיה מבני מררי אחיו ובניהם עשׂרים׃
Ezr 8:20  ומן־הנתינים שׁנתן דויד והשׂרים לעבדת הלוים נתינים מאתים ועשׂרים כלם נקבו בשׁמות׃
Ezr 8:21  ואקרא שׁם צום על־הנהר אהוא להתענות לפני אלהינו לבקשׁ ממנו דרך ישׁרה לנו ולטפנו ולכל־רכושׁנו׃
Ezr 8:22  כי בשׁתי לשׁאול מן־המלך חיל ופרשׁים לעזרנו מאויב בדרך כי־אמרנו למלך לאמר יד־אלהינו על־כל־מבקשׁיו לטובה ועזו ואפו על כל־עזביו׃
Ezr 8:23  ונצומה ונבקשׁה מאלהינו על־זאת ויעתר לנו׃
Ezr 8:24  ואבדילה משׂרי הכהנים שׁנים עשׂר לשׁרביה חשׁביה ועמהם מאחיהם עשׂרה׃
Ezr 8:25  ואשׁקולה להם את־הכסף ואת־הזהב ואת־הכלים תרומת בית־אלהינו ההרימו המלך ויעציו ושׂריו וכל־ישׂראל הנמצאים׃
Ezr 8:26  ואשׁקלה על־ידם כסף ככרים שׁשׁ־מאות וחמשׁים וכלי־כסף מאה לככרים זהב מאה ככר׃
Ezr 8:27  וכפרי זהב עשׂרים לאדרכנים אלף וכלי נחשׁת מצהב טובה שׁנים חמודת כזהב׃
Ezr 8:28  ואמרה אלהם אתם קדשׁ ליהוה והכלים קדשׁ והכסף והזהב נדבה ליהוה אלהי אבתיכם׃
Ezr 8:29  שׁקדו ושׁמרו עד־תשׁקלו לפני שׂרי הכהנים והלוים ושׂרי־האבות לישׂראל בירושׁלם הלשׁכות בית יהוה׃
Ezr 8:30  וקבלו הכהנים והלוים משׁקל הכסף והזהב והכלים להביא לירושׁלם לבית אלהינו׃
Ezr 8:31  ונסעה מנהר אהוא בשׁנים עשׂר לחדשׁ הראשׁון ללכת ירושׁלם ויד־אלהינו היתה עלינו ויצילנו מכף אויב ואורב על־הדרך׃
Ezr 8:32  ונבוא ירושׁלם ונשׁב שׁם ימים שׁלשׁה׃
Ezr 8:33  וביום הרביעי נשׁקל הכסף והזהב והכלים בבית אלהינו על יד־מרמות בן־אוריה הכהן ועמו אלעזר בן־פינחס ועמהם יוזבד בן־ישׁוע ונועדיה בן־בנוי הלוים׃
Ezr 8:34  במספר במשׁקל לכל ויכתב כל־המשׁקל בעת ההיא׃
Ezr 8:35  הבאים מהשׁבי בני־הגולה הקריבו עלות לאלהי ישׂראל פרים שׁנים־עשׂר על־כל־ישׂראל אילים תשׁעים ושׁשׁה כבשׂים שׁבעים ושׁבעה צפירי חטאת שׁנים עשׂר הכל עולה ליהוה׃
Ezr 8:36  ויתנו את־דתי המלך לאחשׁדרפני המלך ופחוות עבר הנהר ונשׂאו את־העם ואת־בית־האלהים׃
Ezr 9:1  וככלות אלה נגשׁו אלי השׂרים לאמר לא־נבדלו העם ישׂראל והכהנים והלוים מעמי הארצות כתועבתיהם לכנעני החתי הפרזי היבוסי העמני המאבי המצרי והאמרי׃
Ezr 9:2  כי־נשׂאו מבנתיהם להם ולבניהם והתערבו זרע הקדשׁ בעמי הארצות ויד השׂרים והסגנים היתה במעל הזה ראשׁונה׃
Ezr 9:3  וכשׁמעי את־הדבר הזה קרעתי את־בגדי ומעילי ואמרטה משׂער ראשׁי וזקני ואשׁבה משׁומם׃
Ezr 9:4  ואלי יאספו כל חרד בדברי אלהי־ישׂראל על מעל הגולה ואני ישׁב משׁומם עד למנחת הערב׃
Ezr 9:5  ובמנחת הערב קמתי מתעניתי ובקרעי בגדי ומעילי ואכרעה על־ברכי ואפרשׂה כפי אל־יהוה אלהי׃
Ezr 9:6  ואמרה אלהי בשׁתי ונכלמתי להרים אלהי פני אליך כי עונתינו רבו למעלה ראשׁ ואשׁמתנו גדלה עד לשׁמים׃
Ezr 9:7  מימי אבתינו אנחנו באשׁמה גדלה עד היום הזה ובעונתינו נתנו אנחנו מלכינו כהנינו ביד מלכי הארצות בחרב בשׁבי ובבזה ובבשׁת פנים כהיום הזה׃
Ezr 9:8  ועתה כמעט־רגע היתה תחנה מאת יהוה אלהינו להשׁאיר לנו פליטה ולתת־לנו יתד במקום קדשׁו להאיר עינינו אלהינו ולתתנו מחיה מעט בעבדתנו׃
Ezr 9:9  כי־עבדים אנחנו ובעבדתנו לא עזבנו אלהינו ויט־עלינו חסד לפני מלכי פרס לתת־לנו מחיה לרומם את־בית אלהינו ולהעמיד את־חרבתיו ולתת־לנו גדר ביהודה ובירושׁלם׃
Ezr 9:10  ועתה מה־נאמר אלהינו אחרי־זאת כי עזבנו מצותיך׃
Ezr 9:11  אשׁר צוית ביד עבדיך הנביאים לאמר הארץ אשׁר אתם באים לרשׁתה ארץ נדה היא בנדת עמי הארצות בתועבתיהם אשׁר מלאוה מפה אל־פה בטמאתם׃
Ezr 9:12  ועתה בנותיכם אל־תתנו לבניהם ובנתיהם אל־תשׂאו לבניכם ולא־תדרשׁו שׁלמם וטובתם עד־עולם למען תחזקו ואכלתם את־טוב הארץ והורשׁתם לבניכם עד־עולם׃
Ezr 9:13  ואחרי כל־הבא עלינו במעשׂינו הרעים ובאשׁמתנו הגדלה כי אתה אלהינו חשׂכת למטה מעוננו ונתתה לנו פליטה כזאת׃
Ezr 9:14  הנשׁוב להפר מצותיך ולהתחתן בעמי התעבות האלה הלוא תאנף־בנו עד־כלה לאין שׁארית ופליטה׃
Ezr 9:15  יהוה אלהי ישׂראל צדיק אתה כי־נשׁארנו פליטה כהיום הזה הננו לפניך באשׁמתינו כי אין לעמוד לפניך על־זאת׃
Ezr 10:1  וכהתפלל עזרא וכהתודתו בכה ומתנפל לפני בית האלהים נקבצו אליו מישׂראל קהל רב־מאד אנשׁים ונשׁים וילדים כי־בכו העם הרבה־בכה׃
Ezr 10:2  ויען שׁכניה בן־יחיאל מבני עולם ויאמר לעזרא אנחנו מעלנו באלהינו ונשׁב נשׁים נכריות מעמי הארץ ועתה ישׁ־מקוה לישׂראל על־זאת׃
Ezr 10:3  ועתה נכרת־ברית לאלהינו להוציא כל־נשׁים והנולד מהם בעצת אדני והחרדים במצות אלהינו וכתורה יעשׂה׃
Ezr 10:4  קום כי־עליך הדבר ואנחנו עמך חזק ועשׂה׃
Ezr 10:5  ויקם עזרא וישׁבע את־שׂרי הכהנים הלוים וכל־ישׂראל לעשׂות כדבר הזה וישׁבעו׃
Ezr 10:6  ויקם עזרא מלפני בית האלהים וילך אל־לשׁכת יהוחנן בן־אלישׁיב וילך שׁם לחם לא־אכל ומים לא־שׁתה כי מתאבל על־מעל הגולה׃
Ezr 10:7  ויעבירו קול ביהודה וירושׁלם לכל בני הגולה להקבץ ירושׁלם׃
Ezr 10:8  וכל אשׁר לא־יבוא לשׁלשׁת הימים כעצת השׂרים והזקנים יחרם כל־רכושׁו והוא יבדל מקהל הגולה׃
Ezr 10:9  ויקבצו כל־אנשׁי־יהודה ובנימן ירושׁלם לשׁלשׁת הימים הוא חדשׁ התשׁיעי בעשׂרים בחדשׁ וישׁבו כל־העם ברחוב בית האלהים מרעידים על־הדבר ומהגשׁמים׃
Ezr 10:10  ויקם עזרא הכהן ויאמר אלהם אתם מעלתם ותשׁיבו נשׁים נכריות להוסיף על־אשׁמת ישׂראל׃
Ezr 10:11  ועתה תנו תודה ליהוה אלהי־אבתיכם ועשׂו רצונו והבדלו מעמי הארץ ומן־הנשׁים הנכריות׃
Ezr 10:12  ויענו כל־הקהל ויאמרו קול גדול כן כדבריך עלינו לעשׂות׃
Ezr 10:13  אבל העם רב והעת גשׁמים ואין כח לעמוד בחוץ והמלאכה לא־ליום אחד ולא לשׁנים כי־הרבינו לפשׁע בדבר הזה׃
Ezr 10:14  יעמדו־נא שׂרינו לכל־הקהל וכל אשׁר בערינו ההשׁיב נשׁים נכריות יבא לעתים מזמנים ועמהם זקני־עיר ועיר ושׁפטיה עד להשׁיב חרון אף־אלהינו ממנו עד לדבר הזה׃
Ezr 10:15  אך יונתן בן־עשׂהאל ויחזיה בן־תקוה עמדו על־זאת ומשׁלם ושׁבתי הלוי עזרם׃
Ezr 10:16  ויעשׂו־כן בני הגולה ויבדלו עזרא הכהן אנשׁים ראשׁי האבות לבית אבתם וכלם בשׁמות וישׁבו ביום אחד לחדשׁ העשׂירי לדריושׁ הדבר׃
Ezr 10:17  ויכלו בכל אנשׁים ההשׁיבו נשׁים נכריות עד יום אחד לחדשׁ הראשׁון׃
Ezr 10:18  וימצא מבני הכהנים אשׁר השׁיבו נשׁים נכריות מבני ישׁוע בן־יוצדק ואחיו מעשׂיה ואליעזר ויריב וגדליה׃
Ezr 10:19  ויתנו ידם להוציא נשׁיהם ואשׁמים איל־צאן על־אשׁמתם׃
Ezr 10:20  ומבני אמר חנני וזבדיה׃
Ezr 10:21  ומבני חרם מעשׂיה ואליה ושׁמעיה ויחיאל ועזיה׃
Ezr 10:22  ומבני פשׁחור אליועיני מעשׂיה ישׁמעאל נתנאל יוזבד ואלעשׂה׃
Ezr 10:23  ומן־הלוים יוזבד ושׁמעי וקליה הוא קליטא פתחיה יהודה ואליעזר׃
Ezr 10:24  ומן־המשׁררים אלישׁיב ומן־השׁערים שׁלם וטלם ואורי׃
Ezr 10:25  ומישׂראל מבני פרעשׁ רמיה ויזיה ומלכיה ומימן ואלעזר ומלכיה ובניה׃
Ezr 10:26  ומבני עילם מתניה זכריה ויחיאל ועבדי וירמות ואליה׃
Ezr 10:27  ומבני זתוא אליועני אלישׁיב מתניה וירמות וזבד ועזיזא׃
Ezr 10:28  ומבני בבי יהוחנן חנניה זבי עתלי׃
Ezr 10:29  ומבני בני משׁלם מלוך ועדיה ישׁוב ושׁאל ירמות׃
Ezr 10:30  ומבני פחת מואב עדנא וכלל בניה מעשׂיה מתניה בצלאל ובנוי ומנשׁה׃
Ezr 10:31  ובני חרם אליעזר ישׁיה מלכיה שׁמעיה שׁמעון׃
Ezr 10:32  בנימן מלוך שׁמריה׃
Ezr 10:33  מבני חשׁם מתני מתתה זבד אליפלט ירמי מנשׁה שׁמעי׃
Ezr 10:34  מבני בני מעדי עמרם ואואל׃
Ezr 10:35  בניה בדיה כלהי׃
Ezr 10:36  וניה מרמות אלישׁיב׃
Ezr 10:37  מתניה מתני ויעשׂו׃
Ezr 10:38  ובני ובנוי שׁמעי׃
Ezr 10:39  ושׁלמיה ונתן ועדיה׃
Ezr 10:40  מכנדבי שׁשׁי שׁרי׃
Ezr 10:41  עזראל ושׁלמיהו שׁמריה׃
Ezr 10:42  שׁלום אמריה יוסף׃
Ezr 10:43  מבני נבו יעיאל מתתיה זבד זבינא ידו ויואל בניה׃
Ezr 10:44  כל־אלה נשׂאו נשׁים נכריות וישׁ מהם נשׁים וישׂימו בנים׃


\end{document}