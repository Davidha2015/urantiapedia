\begin{document}

\title{נחמיה}


\chapter{1}

\par 1 דברי נחמיה בן־חכליה ויהי בחדשׁ־כסלו שׁנת עשׂרים ואני הייתי בשׁושׁן הבירה׃
\par 2 ויבא חנני אחד מאחי הוא ואנשׁים מיהודה ואשׁאלם על־היהודים הפליטה אשׁר־נשׁארו מן־השׁבי ועל־ירושׁלם׃
\par 3 ויאמרו לי הנשׁארים אשׁר־נשׁארו מן־השׁבי שׁם במדינה ברעה גדלה ובחרפה וחומת ירושׁלם מפרצת ושׁעריה נצתו באשׁ׃
\par 4 ויהי כשׁמעי את־הדברים האלה ישׁבתי ואבכה ואתאבלה ימים ואהי צם ומתפלל לפני אלהי השׁמים׃
\par 5 ואמר אנא יהוה אלהי השׁמים האל הגדול והנורא שׁמר הברית וחסד לאהביו ולשׁמרי מצותיו׃
\par 6 תהי נא אזנך־קשׁבת ועיניך פתוחות לשׁמע אל־תפלת עבדך אשׁר אנכי מתפלל לפניך היום יומם ולילה על־בני ישׂראל עבדיך ומתודה על־חטאות בני־ישׂראל אשׁר חטאנו לך ואני ובית־אבי חטאנו׃
\par 7 חבל חבלנו לך ולא־שׁמרנו את־המצות ואת־החקים ואת־המשׁפטים אשׁר צוית את־משׁה עבדך׃
\par 8 זכר־נא את־הדבר אשׁר צוית את־משׁה עבדך לאמר אתם תמעלו אני אפיץ אתכם בעמים׃
\par 9 ושׁבתם אלי ושׁמרתם מצותי ועשׂיתם אתם אם־יהיה נדחכם בקצה השׁמים משׁם אקבצם והבואתים אל־המקום אשׁר בחרתי לשׁכן את־שׁמי שׁם׃
\par 10 והם עבדיך ועמך אשׁר פדית בכחך הגדול ובידך החזקה׃
\par 11 אנא אדני תהי נא אזנך־קשׁבת אל־תפלת עבדך ואל־תפלת עבדיך החפצים ליראה את־שׁמך והצליחה־נא לעבדך היום ותנהו לרחמים לפני האישׁ הזה ואני הייתי משׁקה למלך׃

\chapter{2}

\par 1 ויהי בחדשׁ ניסן שׁנת עשׂרים לארתחשׁסתא המלך יין לפניו ואשׂא את־היין ואתנה למלך ולא־הייתי רע לפניו׃
\par 2 ויאמר לי המלך מדוע פניך רעים ואתה אינך חולה אין זה כי־אם רע לב ואירא הרבה מאד׃
\par 3 ואמר למלך המלך לעולם יחיה מדוע לא־ירעו פני אשׁר העיר בית־קברות אבתי חרבה ושׁעריה אכלו באשׁ׃
\par 4 ויאמר לי המלך על־מה־זה אתה מבקשׁ ואתפלל אל־אלהי השׁמים׃
\par 5 ואמר למלך אם־על־המלך טוב ואם־ייטב עבדך לפניך אשׁר תשׁלחני אל־יהודה אל־עיר קברות אבתי ואבננה׃
\par 6 ויאמר לי המלך והשׁגל יושׁבת אצלו עד־מתי יהיה מהלכך ומתי תשׁוב וייטב לפני־המלך וישׁלחני ואתנה לו זמן׃
\par 7 ואומר למלך אם־על־המלך טוב אגרות יתנו־לי על־פחוות עבר הנהר אשׁר יעבירוני עד אשׁר־אבוא אל־יהודה׃
\par 8 ואגרת אל־אסף שׁמר הפרדס אשׁר למלך אשׁר יתן־לי עצים לקרות את־שׁערי הבירה אשׁר־לבית ולחומת העיר ולבית אשׁר־אבוא אליו ויתן־לי המלך כיד־אלהי הטובה עלי׃
\par 9 ואבוא אל־פחוות עבר הנהר ואתנה להם את אגרות המלך וישׁלח עמי המלך שׂרי חיל ופרשׁים׃
\par 10 וישׁמע סנבלט החרני וטוביה העבד העמני וירע להם רעה גדלה אשׁר־בא אדם לבקשׁ טובה לבני ישׂראל׃
\par 11 ואבוא אל־ירושׁלם ואהי־שׁם ימים שׁלשׁה׃
\par 12 ואקום לילה אני ואנשׁים מעט עמי ולא־הגדתי לאדם מה אלהי נתן אל־לבי לעשׂות לירושׁלם ובהמה אין עמי כי אם־הבהמה אשׁר אני רכב בה׃
\par 13 ואצאה בשׁער־הגיא לילה ואל־פני עין התנין ואל־שׁער האשׁפת ואהי שׂבר בחומת ירושׁלם אשׁר־המפרוצים ושׁעריה אכלו באשׁ׃
\par 14 ואעבר אל־שׁער העין ואל־ברכת המלך ואין־מקום לבהמה לעבר תחתי׃
\par 15 ואהי עלה בנחל לילה ואהי שׂבר בחומה ואשׁוב ואבוא בשׁער הגיא ואשׁוב׃
\par 16 והסגנים לא ידעו אנה הלכתי ומה אני עשׂה וליהודים ולכהנים ולחרים ולסגנים וליתר עשׂה המלאכה עד־כן לא הגדתי׃
\par 17 ואומר אלהם אתם ראים הרעה אשׁר אנחנו בה אשׁר ירושׁלם חרבה ושׁעריה נצתו באשׁ לכו ונבנה את־חומת ירושׁלם ולא־נהיה עוד חרפה׃
\par 18 ואגיד להם את־יד אלהי אשׁר־היא טובה עלי ואף־דברי המלך אשׁר אמר־לי ויאמרו נקום ובנינו ויחזקו ידיהם לטובה׃
\par 19 וישׁמע סנבלט החרני וטביה העבד העמוני וגשׁם הערבי וילעגו לנו ויבזו עלינו ויאמרו מה־הדבר הזה אשׁר אתם עשׂים העל המלך אתם מרדים׃
\par 20 ואשׁיב אותם דבר ואומר להם אלהי השׁמים הוא יצליח לנו ואנחנו עבדיו נקום ובנינו ולכם אין־חלק וצדקה וזכרון בירושׁלם׃

\chapter{3}

\par 1 ויקם אלישׁיב הכהן הגדול ואחיו הכהנים ויבנו את־שׁער הצאן המה קדשׁוהו ויעמידו דלתתיו ועד־מגדל המאה קדשׁוהו עד מגדל חננאל׃
\par 2 ועל־ידו בנו אנשׁי ירחו ועל־ידו בנה זכור בן־אמרי׃
\par 3 ואת שׁער הדגים בנו בני הסנאה המה קרוהו ויעמידו דלתתיו מנעוליו ובריחיו׃
\par 4 ועל־ידם החזיק מרמות בן־אוריה בן־הקוץ ועל־ידם החזיק משׁלם בן־ברכיה בן־משׁיזבאל ועל־ידם החזיק צדוק בן־בענא׃
\par 5 ועל־ידם החזיקו התקועים ואדיריהם לא־הביאו צורם בעבדת אדניהם׃
\par 6 ואת שׁער הישׁנה החזיקו יוידע בן־פסח ומשׁלם בן־בסודיה המה קרוהו ויעמידו דלתתיו ומנעליו ובריחיו׃
\par 7 ועל־ידם החזיק מלטיה הגבעני וידון המרנתי אנשׁי גבעון והמצפה לכסא פחת עבר הנהר׃
\par 8 על־ידו החזיק עזיאל בן־חרהיה צורפים ועל־ידו החזיק חנניה בן־הרקחים ויעזבו ירושׁלם עד החומה הרחבה׃
\par 9 ועל־ידם החזיק רפיה בן־חור שׂר חצי פלך ירושׁלם׃
\par 10 ועל־ידם החזיק ידיה בן־חרומף ונגד ביתו ועל־ידו החזיק חטושׁ בן־חשׁבניה׃
\par 11 מדה שׁנית החזיק מלכיה בן־חרם וחשׁוב בן־פחת מואב ואת מגדל התנורים׃
\par 12 ועל־ידו החזיק שׁלום בן־הלוחשׁ שׂר חצי פלך ירושׁלם הוא ובנותיו׃
\par 13 את שׁער הגיא החזיק חנון וישׁבי זנוח המה בנוהו ויעמידו דלתתיו מנעליו ובריחיו ואלף אמה בחומה עד שׁער השׁפות׃
\par 14 ואת שׁער האשׁפות החזיק מלכיה בן־רכב שׂר פלך בית־הכרם הוא יבננו ויעמיד דלתתיו מנעליו ובריחיו׃
\par 15 ואת שׁער העין החזיק שׁלון בן־כל־חזה שׂר פלך המצפה הוא יבננו ויטללנו ויעמידו דלתתיו מנעליו ובריחיו ואת חומת ברכת השׁלח לגן־המלך ועד־המעלות היורדות מעיר דויד׃
\par 16 אחריו החזיק נחמיה בן־עזבוק שׂר חצי פלך בית־צור עד־נגד קברי דויד ועד־הברכה העשׂויה ועד בית הגברים׃
\par 17 אחריו החזיקו הלוים רחום בן־בני על־ידו החזיק חשׁביה שׂר־חצי־פלך קעילה לפלכו׃
\par 18 אחריו החזיקו אחיהם בוי בן־חנדד שׂר חצי פלך קעילה׃
\par 19 ויחזק על־ידו עזר בן־ישׁוע שׂר המצפה מדה שׁנית מנגד עלת הנשׁק המקצע׃
\par 20 אחריו החרה החזיק ברוך בן־זבי מדה שׁנית מן־המקצוע עד־פתח בית אלישׁיב הכהן הגדול׃
\par 21 אחריו החזיק מרמות בן־אוריה בן־הקוץ מדה שׁנית מפתח בית אלישׁיב ועד־תכלית בית אלישׁיב׃
\par 22 ואחריו החזיקו הכהנים אנשׁי הככר׃
\par 23 אחריו החזיק בנימן וחשׁוב נגד ביתם אחריו החזיק עזריה בן־מעשׂיה בן־ענניה אצל ביתו׃
\par 24 אחריו החזיק בנוי בן־חנדד מדה שׁנית מבית עזריה עד־המקצוע ועד־הפנה׃
\par 25 פלל בן־אוזי מנגד המקצוע והמגדל היוצא מבית המלך העליון אשׁר לחצר המטרה אחריו פדיה בן־פרעשׁ׃
\par 26 והנתינים היו ישׁבים בעפל עד נגד שׁער המים למזרח והמגדל היוצא׃
\par 27 אחריו החזיקו התקעים מדה שׁנית מנגד המגדל הגדול היוצא ועד חומת העפל׃
\par 28 מעל שׁער הסוסים החזיקו הכהנים אישׁ לנגד ביתו׃
\par 29 אחריו החזיק צדוק בן־אמר נגד ביתו ואחריו החזיק שׁמעיה בן־שׁכניה שׁמר שׁער המזרח׃
\par 30 אחרי החזיק חנניה בן־שׁלמיה וחנון בן־צלף השׁשׁי מדה שׁני אחריו החזיק משׁלם בן־ברכיה נגד נשׁכתו׃
\par 31 אחרי החזיק מלכיה בן־הצרפי עד־בית הנתינים והרכלים נגד שׁער המפקד ועד עלית הפנה׃
\par 32 ובין עלית הפנה לשׁער הצאן החזיקו הצרפים והרכלים׃
\par 33 ויהי כאשׁר שׁמע סנבלט כי־אנחנו בונים את־החומה ויחר לו ויכעס הרבה וילעג על־היהודים׃
\par 34 ויאמר לפני אחיו וחיל שׁמרון ויאמר מה היהודים האמללים עשׂים היעזבו להם היזבחו היכלו ביום היחיו את־האבנים מערמות העפר והמה שׂרופות׃
\par 35 וטוביה העמני אצלו ויאמר גם אשׁר־הם בונים אם־יעלה שׁועל ופרץ חומת אבניהם׃
\par 36 שׁמע אלהינו כי־היינו בוזה והשׁב חרפתם אל־ראשׁם ותנם לבזה בארץ שׁביה׃
\par 37 ואל־תכס על־עונם וחטאתם מלפניך אל־תמחה כי הכעיסו לנגד הבונים׃
\par 38 ונבנה את־החומה ותקשׁר כל־החומה עד־חציה ויהי לב לעם לעשׂות׃

\chapter{4}

\par 1 ויהי כאשׁר שׁמע סנבלט וטוביה והערבים והעמנים והאשׁדודים כי־עלתה ארוכה לחמות ירושׁלם כי־החלו הפרצים להסתם ויחר להם מאד׃
\par 2 ויקשׁרו כלם יחדו לבוא להלחם בירושׁלם ולעשׂות לו תועה׃
\par 3 ונתפלל אל־אלהינו ונעמיד משׁמר עליהם יומם ולילה מפניהם׃
\par 4 ויאמר יהודה כשׁל כח הסבל והעפר הרבה ואנחנו לא נוכל לבנות בחומה׃
\par 5 ויאמרו צרינו לא ידעו ולא יראו עד אשׁר־נבוא אל־תוכם והרגנום והשׁבתנו את־המלאכה׃
\par 6 ויהי כאשׁר־באו היהודים הישׁבים אצלם ויאמרו לנו עשׂר פעמים מכל־המקמות אשׁר־תשׁובו עלינו׃
\par 7 ואעמיד מתחתיות למקום מאחרי לחומה בצחחיים ואעמיד את־העם למשׁפחות עם־חרבתיהם רמחיהם וקשׁתתיהם׃
\par 8 וארא ואקום ואמר אל־החרים ואל־הסגנים ואל־יתר העם אל־תיראו מפניהם את־אדני הגדול והנורא זכרו והלחמו על־אחיכם בניכם ובנתיכם נשׁיכם ובתיכם׃
\par 9 ויהי כאשׁר־שׁמעו אויבינו כי־נודע לנו ויפר האלהים את־עצתם ונשׁוב כלנו אל־החומה אישׁ אל־מלאכתו׃
\par 10 ויהי מן־היום ההוא חצי נערי עשׂים במלאכה וחצים מחזיקים והרמחים המגנים והקשׁתות והשׁרינים והשׂרים אחרי כל־בית יהודה׃
\par 11 הבונים בחומה והנשׂאים בסבל עמשׂים באחת ידו עשׂה במלאכה ואחת מחזקת השׁלח׃
\par 12 והבונים אישׁ חרבו אסורים על־מתניו ובונים והתוקע בשׁופר אצלי׃
\par 13 ואמר אל־החרים ואל־הסגנים ואל־יתר העם המלאכה הרבה ורחבה ואנחנו נפרדים על־החומה רחוקים אישׁ מאחיו׃
\par 14 במקום אשׁר תשׁמעו את־קול השׁופר שׁמה תקבצו אלינו אלהינו ילחם לנו׃
\par 15 ואנחנו עשׂים במלאכה וחצים מחזיקים ברמחים מעלות השׁחר עד צאת הכוכבים׃
\par 16 גם בעת ההיא אמרתי לעם אישׁ ונערו ילינו בתוך ירושׁלם והיו־לנו הלילה משׁמר והיום מלאכה׃
\par 17 ואין אני ואחי ונערי ואנשׁי המשׁמר אשׁר אחרי אין־אנחנו פשׁטים בגדינו אישׁ שׁלחו המים׃

\chapter{5}

\par 1 ותהי צעקת העם ונשׁיהם גדולה אל־אחיהם היהודים׃
\par 2 וישׁ אשׁר אמרים בנינו ובנתינו אנחנו רבים ונקחה דגן ונאכלה ונחיה׃
\par 3 וישׁ אשׁר אמרים שׂדתינו וכרמינו ובתינו אנחנו ערבים ונקחה דגן ברעב׃
\par 4 וישׁ אשׁר אמרים לוינו כסף למדת המלך שׂדתינו וכרמינו׃
\par 5 ועתה כבשׂר אחינו בשׂרנו כבניהם בנינו והנה אנחנו כבשׁים את־בנינו ואת־בנתינו לעבדים וישׁ מבנתינו נכבשׁות ואין לאל ידנו ושׂדתינו וכרמינו לאחרים׃
\par 6 ויחר לי מאד כאשׁר שׁמעתי את־זעקתם ואת הדברים האלה׃
\par 7 וימלך לבי עלי ואריבה את־החרים ואת־הסגנים ואמרה להם משׁא אישׁ־באחיו אתם נשׁאים ואתן עליהם קהלה גדולה׃
\par 8 ואמרה להם אנחנו קנינו את־אחינו היהודים הנמכרים לגוים כדי בנו וגם־אתם תמכרו את־אחיכם ונמכרו־לנו ויחרישׁו ולא מצאו דבר׃
\par 9 ויאמר לא־טוב הדבר אשׁר־אתם עשׂים הלוא ביראת אלהינו תלכו מחרפת הגוים אויבינו׃
\par 10 וגם־אני אחי ונערי נשׁים בהם כסף ודגן נעזבה־נא את־המשׁא הזה׃
\par 11 השׁיבו נא להם כהיום שׂדתיהם כרמיהם זיתיהם ובתיהם ומאת הכסף והדגן התירושׁ והיצהר אשׁר אתם נשׁים בהם׃
\par 12 ויאמרו נשׁיב ומהם לא נבקשׁ כן נעשׂה כאשׁר אתה אומר ואקרא את־הכהנים ואשׁביעם לעשׂות כדבר הזה׃
\par 13 גם־חצני נערתי ואמרה ככה ינער האלהים את־כל־האישׁ אשׁר לא־יקים את־הדבר הזה מביתו ומיגיעו וככה יהיה נעור ורק ויאמרו כל־הקהל אמן ויהללו את־יהוה ויעשׂ העם כדבר הזה׃
\par 14 גם מיום אשׁר־צוה אתי להיות פחם בארץ יהודה משׁנת עשׂרים ועד שׁנת שׁלשׁים ושׁתים לארתחשׁסתא המלך שׁנים שׁתים עשׂרה אני ואחי לחם הפחה לא אכלתי׃
\par 15 והפחות הראשׁנים אשׁר־לפני הכבידו על־העם ויקחו מהם בלחם ויין אחר כסף־שׁקלים ארבעים גם נעריהם שׁלטו על־העם ואני לא־עשׂיתי כן מפני יראת אלהים׃
\par 16 וגם במלאכת החומה הזאת החזקתי ושׂדה לא קנינו וכל־נערי קבוצים שׁם על־המלאכה׃
\par 17 והיהודים והסגנים מאה וחמשׁים אישׁ והבאים אלינו מן־הגוים אשׁר־סביבתינו על־שׁלחני׃
\par 18 ואשׁר היה נעשׂה ליום אחד שׁור אחד צאן שׁשׁ־בררות וצפרים נעשׂו־לי ובין עשׂרת ימים בכל־יין להרבה ועם־זה לחם הפחה לא בקשׁתי כי־כבדה העבדה על־העם הזה׃
\par 19 זכרה־לי אלהי לטובה כל אשׁר־עשׂיתי על־העם הזה׃

\chapter{6}

\par 1 ויהי כאשׁר נשׁמע לסנבלט וטוביה ולגשׁם הערבי וליתר איבינו כי בניתי את־החומה ולא־נותר בה פרץ גם עד־העת ההיא דלתות לא־העמדתי בשׁערים׃
\par 2 וישׁלח סנבלט וגשׁם אלי לאמר לכה ונועדה יחדו בכפירים בבקעת אונו והמה חשׁבים לעשׂות לי רעה׃
\par 3 ואשׁלחה עליהם מלאכים לאמר מלאכה גדולה אני עשׂה ולא אוכל לרדת למה תשׁבת המלאכה כאשׁר ארפה וירדתי אליכם׃
\par 4 וישׁלחו אלי כדבר הזה ארבע פעמים ואשׁיב אותם כדבר הזה׃
\par 5 וישׁלח אלי סנבלט כדבר הזה פעם חמישׁית את־נערו ואגרת פתוחה בידו׃
\par 6 כתוב בה בגוים נשׁמע וגשׁמו אמר אתה והיהודים חשׁבים למרוד על־כן אתה בונה החומה ואתה הוה להם למלך כדברים האלה׃
\par 7 וגם־נביאים העמדת לקרא עליך בירושׁלם לאמר מלך ביהודה ועתה ישׁמע למלך כדברים האלה ועתה לכה ונועצה יחדו׃
\par 8 ואשׁלחה אליו לאמר לא נהיה כדברים האלה אשׁר אתה אומר כי מלבך אתה בודאם׃
\par 9 כי כלם מיראים אותנו לאמר ירפו ידיהם מן־המלאכה ולא תעשׂה ועתה חזק את־ידי׃
\par 10 ואני־באתי בית שׁמעיה בן־דליה בן־מהיטבאל והוא עצור ויאמר נועד אל־בית האלהים אל־תוך ההיכל ונסגרה דלתות ההיכל כי באים להרגך ולילה באים להרגך׃
\par 11 ואמרה האישׁ כמוני יברח ומי כמוני אשׁר־יבוא אל־ההיכל וחי לא אבוא׃
\par 12 ואכירה והנה לא־אלהים שׁלחו כי הנבואה דבר עלי וטוביה וסנבלט שׂכרו׃
\par 13 למען שׂכור הוא למען־אירא ואעשׂה־כן וחטאתי והיה להם לשׁם רע למען יחרפוני׃
\par 14 זכרה אלהי לטוביה ולסנבלט כמעשׂיו אלה וגם לנועדיה הנביאה וליתר הנביאים אשׁר היו מיראים אותי׃
\par 15 ותשׁלם החומה בעשׂרים וחמשׁה לאלול לחמשׁים ושׁנים יום׃
\par 16 ויהי כאשׁר שׁמעו כל־אויבינו ויראו כל־הגוים אשׁר סביבתינו ויפלו מאד בעיניהם וידעו כי מאת אלהינו נעשׂתה המלאכה הזאת׃
\par 17 גם בימים ההם מרבים חרי יהודה אגרתיהם הולכות על־טוביה ואשׁר לטוביה באות אליהם׃
\par 18 כי־רבים ביהודה בעלי שׁבועה לו כי־חתן הוא לשׁכניה בן־ארח ויהוחנן בנו לקח את־בת־משׁלם בן ברכיה׃
\par 19 גם טובתיו היו אמרים לפני ודברי היו מוציאים לו אגרות שׁלח טוביה ליראני׃

\chapter{7}

\par 1 ויהי כאשׁר נבנתה החומה ואעמיד הדלתות ויפקדו השׁוערים והמשׁררים והלוים׃
\par 2 ואצוה את־חנני אחי ואת־חנניה שׂר הבירה על־ירושׁלם כי־הוא כאישׁ אמת וירא את־האלהים מרבים׃
\par 3 ויאמר להם לא יפתחו שׁערי ירושׁלם עד־חם השׁמשׁ ועד הם עמדים יגיפו הדלתות ואחזו והעמיד משׁמרות ישׁבי ירושׁלם אישׁ במשׁמרו ואישׁ נגד ביתו׃
\par 4 והעיר רחבת ידים וגדולה והעם מעט בתוכה ואין בתים בנוים׃
\par 5 ויתן אלהי אל־לבי ואקבצה את־החרים ואת־הסגנים ואת־העם להתיחשׂ ואמצא ספר היחשׂ העולים בראשׁונה ואמצא כתוב בו׃
\par 6 אלה בני המדינה העלים משׁבי הגולה אשׁר הגלה נבוכדנצר מלך בבל וישׁובו לירושׁלם וליהודה אישׁ לעירו׃
\par 7 הבאים עם־זרבבל ישׁוע נחמיה עזריה רעמיה נחמני מרדכי בלשׁן מספרת בגוי נחום בענה מספר אנשׁי עם ישׂראל׃
\par 8 בני פרעשׁ אלפים מאה ושׁבעים ושׁנים׃
\par 9 בני שׁפטיה שׁלשׁ מאות שׁבעים ושׁנים׃
\par 10 בני ארח שׁשׁ מאות חמשׁים ושׁנים׃
\par 11 בני־פחת מואב לבני ישׁוע ויואב אלפים ושׁמנה מאות שׁמנה עשׂר׃
\par 12 בני עילם אלף מאתים חמשׁים וארבעה׃
\par 13 בני זתוא שׁמנה מאות ארבעים וחמשׁה׃
\par 14 בני זכי שׁבע מאות ושׁשׁים׃
\par 15 בני בנוי שׁשׁ מאות ארבעים ושׁמנה׃
\par 16 בני בבי שׁשׁ מאות עשׂרים ושׁמנה׃
\par 17 בני עזגד אלפים שׁלשׁ מאות עשׂרים ושׁנים׃
\par 18 בני אדניקם שׁשׁ מאות שׁשׁים ושׁבעה׃
\par 19 בני בגוי אלפים שׁשׁים ושׁבעה׃
\par 20 בני עדין שׁשׁ מאות חמשׁים וחמשׁה׃
\par 21 בני־אטר לחזקיה תשׁעים ושׁמנה׃
\par 22 בני חשׁם שׁלשׁ מאות עשׂרים ושׁמנה׃
\par 23 בני בצי שׁלשׁ מאות עשׂרים וארבעה׃
\par 24 בני חריף מאה שׁנים עשׂר׃
\par 25 בני גבעון תשׁעים וחמשׁה׃
\par 26 אנשׁי בית־לחם ונטפה מאה שׁמנים ושׁמנה׃
\par 27 אנשׁי ענתות מאה עשׂרים ושׁמנה׃
\par 28 אנשׁי בית־עזמות ארבעים ושׁנים׃
\par 29 אנשׁי קרית יערים כפירה ובארות שׁבע מאות ארבעים ושׁלשׁה׃
\par 30 אנשׁי הרמה וגבע שׁשׁ מאות עשׂרים ואחד׃
\par 31 אנשׁי מכמס מאה ועשׂרים ושׁנים׃
\par 32 אנשׁי בית־אל והעי מאה עשׂרים ושׁלשׁה׃
\par 33 אנשׁי נבו אחר חמשׁים ושׁנים׃
\par 34 בני עילם אחר אלף מאתים חמשׁים וארבעה׃
\par 35 בני חרם שׁלשׁ מאות ועשׂרים׃
\par 36 בני ירחו שׁלשׁ מאות ארבעים וחמשׁה׃
\par 37 בני־לד חדיד ואונו שׁבע מאות ועשׂרים ואחד׃
\par 38 בני סנאה שׁלשׁת אלפים תשׁע מאות ושׁלשׁים׃
\par 39 הכהנים בני ידעיה לבית ישׁוע תשׁע מאות שׁבעים ושׁלשׁה׃
\par 40 בני אמר אלף חמשׁים ושׁנים׃
\par 41 בני פשׁחור אלף מאתים ארבעים ושׁבעה׃
\par 42 בני חרם אלף שׁבעה עשׂר׃
\par 43 הלוים בני־ישׁוע לקדמיאל לבני להודוה שׁבעים וארבעה׃
\par 44 המשׁררים בני אסף מאה ארבעים ושׁמנה׃
\par 45 השׁערים בני־שׁלום בני־אטר בני־טלמן בני־עקוב בני חטיטא בני שׁבי מאה שׁלשׁים ושׁמנה׃
\par 46 הנתינים בני־צחא בני־חשׂפא בני טבעות׃
\par 47 בני־קירס בני־סיעא בני פדון׃
\par 48 בני־לבנה בני־חגבה בני שׁלמי׃
\par 49 בני־חנן בני־גדל בני־גחר׃
\par 50 בני־ראיה בני־רצין בני נקודא׃
\par 51 בני־גזם בני־עזא בני פסח׃
\par 52 בני־בסי בני־מעונים בני נפושׁסים׃
\par 53 בני־בקבוק בני־חקופא בני חרחור׃
\par 54 בני־בצלית בני־מחידא בני חרשׁא׃
\par 55 בני־ברקוס בני־סיסרא בני־תמח׃
\par 56 בני נציח בני חטיפא׃
\par 57 בני עבדי שׁלמה בני־סוטי בני־סופרת בני פרידא׃
\par 58 בני־יעלא בני־דרקון בני גדל׃
\par 59 בני שׁפטיה בני־חטיל בני פכרת הצביים בני אמון׃
\par 60 כל־הנתינים ובני עבדי שׁלמה שׁלשׁ מאות תשׁעים ושׁנים׃
\par 61 ואלה העולים מתל מלח תל חרשׁא כרוב אדון ואמר ולא יכלו להגיד בית־אבותם וזרעם אם מישׂראל הם׃
\par 62 בני־דליה בני־טוביה בני נקודא שׁשׁ מאות וארבעים ושׁנים׃
\par 63 ומן־הכהנים בני חביה בני הקוץ בני ברזלי אשׁר לקח מבנות ברזלי הגלעדי אשׁה ויקרא על־שׁמם׃
\par 64 אלה בקשׁו כתבם המתיחשׂים ולא נמצא ויגאלו מן־הכהנה׃
\par 65 ויאמר התרשׁתא להם אשׁר לא־יאכלו מקדשׁ הקדשׁים עד עמד הכהן לאורים ותומים׃
\par 66 כל־הקהל כאחד ארבע רבוא אלפים שׁלשׁ־מאות ושׁשׁים׃
\par 67 מלבד עבדיהם ואמהתיהם אלה שׁבעת אלפים שׁלשׁ מאות שׁלשׁים ושׁבעה ולהם משׁררים ומשׁררות מאתים וארבעים וחמשׁה׃ סוסיהם שׁבע מאות שׁלשׁים ושׁשׁה פרדיהם מאתים ארבעים וחמשׁה׃
\par 68 גמלים ארבע מאות שׁלשׁים וחמשׁה חמרים שׁשׁת אלפים שׁבע מאות ועשׂרים׃
\par 69 ומקצת ראשׁי האבות נתנו למלאכה התרשׁתא נתן לאוצר זהב דרכמנים אלף מזרקות חמשׁים כתנות כהנים שׁלשׁים וחמשׁ מאות׃
\par 70 ומראשׁי האבות נתנו לאוצר המלאכה זהב דרכמונים שׁתי רבות וכסף מנים אלפים ומאתים׃
\par 71 ואשׁר נתנו שׁארית העם זהב דרכמונים שׁתי רבוא וכסף מנים אלפים וכתנת כהנים שׁשׁים ושׁבעה׃
\par 72 וישׁבו הכהנים והלוים והשׁוערים והמשׁררים ומן־העם והנתינים וכל־ישׂראל בעריהם ויגע החדשׁ השׁביעי ובני ישׂראל בעריהם׃

\chapter{8}

\par 1 ויאספו כל־העם כאישׁ אחד אל־הרחוב אשׁר לפני שׁער־המים ויאמרו לעזרא הספר להביא את־ספר תורת משׁה אשׁר־צוה יהוה את־ישׂראל׃
\par 2 ויביא עזרא הכהן את־התורה לפני הקהל מאישׁ ועד־אשׁה וכל מבין לשׁמע ביום אחד לחדשׁ השׁביעי׃
\par 3 ויקרא־בו לפני הרחוב אשׁר לפני שׁער־המים מן־האור עד־מחצית היום נגד האנשׁים והנשׁים והמבינים ואזני כל־העם אל־ספר התורה׃
\par 4 ויעמד עזרא הספר על־מגדל־עץ אשׁר עשׂו לדבר ויעמד אצלו מתתיה ושׁמע ועניה ואוריה וחלקיה ומעשׂיה על־ימינו ומשׂמאלו פדיה ומישׁאל ומלכיה וחשׁם וחשׁבדנה זכריה משׁלם׃
\par 5 ויפתח עזרא הספר לעיני כל־העם כי־מעל כל־העם היה וכפתחו עמדו כל־העם׃
\par 6 ויברך עזרא את־יהוה האלהים הגדול ויענו כל־העם אמן אמן במעל ידיהם ויקדו וישׁתחו ליהוה אפים ארצה׃
\par 7 וישׁוע ובני ושׁרביה ימין עקוב שׁבתי הודיה מעשׂיה קליטא עזריה יוזבד חנן פלאיה והלוים מבינים את־העם לתורה והעם על־עמדם׃
\par 8 ויקראו בספר בתורת האלהים מפרשׁ ושׂום שׂכל ויבינו במקרא׃
\par 9 ויאמר נחמיה הוא התרשׁתא ועזרא הכהן הספר והלוים המבינים את־העם לכל־העם היום קדשׁ־הוא ליהוה אלהיכם אל־תתאבלו ואל־תבכו כי בוכים כל־העם כשׁמעם את־דברי התורה׃
\par 10 ויאמר להם לכו אכלו משׁמנים ושׁתו ממתקים ושׁלחו מנות לאין נכון לו כי־קדושׁ היום לאדנינו ואל־תעצבו כי־חדות יהוה היא מעזכם׃
\par 11 והלוים מחשׁים לכל־העם לאמר הסו כי היום קדשׁ ואל־תעצבו׃
\par 12 וילכו כל־העם לאכל ולשׁתות ולשׁלח מנות ולעשׂות שׂמחה גדולה כי הבינו בדברים אשׁר הודיעו להם׃
\par 13 וביום השׁני נאספו ראשׁי האבות לכל־העם הכהנים והלוים אל־עזרא הספר ולהשׂכיל אל־דברי התורה׃
\par 14 וימצאו כתוב בתורה אשׁר צוה יהוה ביד־משׁה אשׁר ישׁבו בני־ישׂראל בסכות בחג בחדשׁ השׁביעי׃
\par 15 ואשׁר ישׁמיעו ויעבירו קול בכל־עריהם ובירושׁלם לאמר צאו ההר והביאו עלי־זית ועלי־עץ שׁמן ועלי הדס ועלי תמרים ועלי עץ עבת לעשׂת סכת ככתוב׃
\par 16 ויצאו העם ויביאו ויעשׂו להם סכות אישׁ על־גגו ובחצרתיהם ובחצרות בית האלהים וברחוב שׁער המים וברחוב שׁער אפרים׃
\par 17 ויעשׂו כל־הקהל השׁבים מן־השׁבי סכות וישׁבו בסכות כי לא־עשׂו מימי ישׁוע בן־נון כן בני ישׂראל עד היום ההוא ותהי שׂמחה גדולה מאד׃
\par 18 ויקרא בספר תורת האלהים יום ביום מן־היום הראשׁון עד היום האחרון ויעשׂו־חג שׁבעת ימים וביום השׁמיני עצרת כמשׁפט׃

\chapter{9}

\par 1 וביום עשׂרים וארבעה לחדשׁ הזה נאספו בני־ישׂראל בצום ובשׂקים ואדמה עליהם׃
\par 2 ויבדלו זרע ישׂראל מכל בני נכר ויעמדו ויתודו על־חטאתיהם ועונות אבתיהם׃
\par 3 ויקומו על־עמדם ויקראו בספר תורת יהוה אלהיהם רבעית היום ורבעית מתודים ומשׁתחוים ליהוה אלהיהם׃
\par 4 ויקם על־מעלה הלוים ישׁוע ובני קדמיאל שׁבניה בני שׁרביה בני כנני ויזעקו בקול גדול אל־יהוה אלהיהם׃
\par 5 ויאמרו הלוים ישׁוע וקדמיאל בני חשׁבניה שׁרביה הודיה שׁבניה פתחיה קומו ברכו את־יהוה אלהיכם מן־העולם עד־העולם ויברכו שׁם כבודך ומרומם על־כל־ברכה ותהלה׃
\par 6 אתה־הוא יהוה לבדך את עשׂית את־השׁמים שׁמי השׁמים וכל־צבאם הארץ וכל־אשׁר עליה הימים וכל־אשׁר בהם ואתה מחיה את־כלם וצבא השׁמים לך משׁתחוים׃
\par 7 אתה־הוא יהוה האלהים אשׁר בחרת באברם והוצאתו מאור כשׂדים ושׂמת שׁמו אברהם׃
\par 8 ומצאת את־לבבו נאמן לפניך וכרות עמו הברית לתת את־ארץ הכנעני החתי האמרי והפרזי והיבוסי והגרגשׁי לתת לזרעו ותקם את־דבריך כי צדיק אתה׃
\par 9 ותרא את־עני אבתינו במצרים ואת־זעקתם שׁמעת על־ים־סוף׃
\par 10 ותתן אתת ומפתים בפרעה ובכל־עבדיו ובכל־עם ארצו כי ידעת כי הזידו עליהם ותעשׂ־לך שׁם כהיום הזה׃
\par 11 והים בקעת לפניהם ויעברו בתוך־הים ביבשׁה ואת־רדפיהם השׁלכת במצולת כמו־אבן במים עזים׃
\par 12 ובעמוד ענן הנחיתם יומם ובעמוד אשׁ לילה להאיר להם את־הדרך אשׁר ילכו־בה׃
\par 13 ועל הר־סיני ירדת ודבר עמהם משׁמים ותתן להם משׁפטים ישׁרים ותורות אמת חקים ומצות טובים׃
\par 14 ואת־שׁבת קדשׁך הודעת להם ומצוות וחקים ותורה צוית להם ביד משׁה עבדך׃
\par 15 ולחם משׁמים נתתה להם לרעבם ומים מסלע הוצאת להם לצמאם ותאמר להם לבוא לרשׁת את־הארץ אשׁר־נשׂאת את־ידך לתת להם׃
\par 16 והם ואבתינו הזידו ויקשׁו את־ערפם ולא שׁמעו אל־מצותיך׃
\par 17 וימאנו לשׁמע ולא־זכרו נפלאתיך אשׁר עשׂית עמהם ויקשׁו את־ערפם ויתנו־ראשׁ לשׁוב לעבדתם במרים ואתה אלוה סליחות חנון ורחום ארך־אפים ורב־וחסד ולא עזבתם׃
\par 18 אף כי־עשׂו להם עגל מסכה ויאמרו זה אלהיך אשׁר העלך ממצרים ויעשׂו נאצות גדלות׃
\par 19 ואתה ברחמיך הרבים לא עזבתם במדבר את־עמוד הענן לא־סר מעליהם ביומם להנחתם בהדרך ואת־עמוד האשׁ בלילה להאיר להם ואת־הדרך אשׁר ילכו־בה׃
\par 20 ורוחך הטובה נתת להשׂכילם ומנך לא־מנעת מפיהם ומים נתתה להם לצמאם׃
\par 21 וארבעים שׁנה כלכלתם במדבר לא חסרו שׂלמתיהם לא בלו ורגליהם לא בצקו׃
\par 22 ותתן להם ממלכות ועממים ותחלקם לפאה ויירשׁו את־ארץ סיחון ואת־ארץ מלך חשׁבון ואת־ארץ עוג מלך־הבשׁן׃
\par 23 ובניהם הרבית כככבי השׁמים ותביאם אל־הארץ אשׁר־אמרת לאבתיהם לבוא לרשׁת׃
\par 24 ויבאו הבנים ויירשׁו את־הארץ ותכנע לפניהם את־ישׁבי הארץ הכנענים ותתנם בידם ואת־מלכיהם ואת־עממי הארץ לעשׂות בהם כרצונם׃
\par 25 וילכדו ערים בצרות ואדמה שׁמנה ויירשׁו בתים מלאים־כל־טוב ברות חצובים כרמים וזיתים ועץ מאכל לרב ויאכלו וישׂבעו וישׁמינו ויתעדנו בטובך הגדול׃
\par 26 וימרו וימרדו בך וישׁלכו את־תורתך אחרי גום ואת־נביאיך הרגו אשׁר־העידו בם להשׁיבם אליך ויעשׂו נאצות גדולת׃
\par 27 ותתנם ביד צריהם ויצרו להם ובעת צרתם יצעקו אליך ואתה משׁמים תשׁמע וכרחמיך הרבים תתן להם מושׁיעים ויושׁיעום מיד צריהם׃
\par 28 וכנוח להם ישׁובו לעשׂות רע לפניך ותעזבם ביד איביהם וירדו בהם וישׁובו ויזעקוך ואתה משׁמים תשׁמע ותצילם כרחמיך רבות עתים׃
\par 29 ותעד בהם להשׁיבם אל־תורתך והמה הזידו ולא־שׁמעו למצותיך ובמשׁפטיך חטאו־בם אשׁר־יעשׂה אדם וחיה בהם ויתנו כתף סוררת וערפם הקשׁו ולא שׁמעו׃
\par 30 ותמשׁך עליהם שׁנים רבות ותעד בם ברוחך ביד־נביאיך ולא האזינו ותתנם ביד עמי הארצת׃
\par 31 וברחמיך הרבים לא־עשׂיתם כלה ולא עזבתם כי אל־חנון ורחום אתה׃
\par 32 ועתה אלהינו האל הגדול הגבור והנורא שׁומר הברית והחסד אל־ימעט לפניך את כל־התלאה אשׁר־מצאתנו למלכינו לשׂרינו ולכהנינו ולנביאנו ולאבתינו ולכל־עמך מימי מלכי אשׁור עד היום הזה׃
\par 33 ואתה צדיק על כל־הבא עלינו כי־אמת עשׂית ואנחנו הרשׁענו׃
\par 34 ואת־מלכינו שׂרינו כהנינו ואבתינו לא עשׂו תורתך ולא הקשׁיבו אל־מצותיך ולעדותיך אשׁר העידת בהם׃
\par 35 והם במלכותם ובטובך הרב אשׁר־נתת להם ובארץ הרחבה והשׁמנה אשׁר־נתת לפניהם לא עבדוך ולא־שׁבו ממעלליהם הרעים׃
\par 36 הנה אנחנו היום עבדים והארץ אשׁר־נתתה לאבתינו לאכל את־פריה ואת־טובה הנה אנחנו עבדים עליה׃
\par 37 ותבואתה מרבה למלכים אשׁר־נתתה עלינו בחטאותינו ועל גויתינו משׁלים ובבהמתנו כרצונם ובצרה גדולה אנחנו׃

\chapter{10}

\par 1 ובכל־זאת אנחנו כרתים אמנה וכתבים ועל החתום שׂרינו לוינו כהנינו׃
\par 2 ועל החתומים נחמיה התרשׁתא בן־חכליה וצדקיה׃
\par 3 שׂריה עזריה ירמיה׃
\par 4 פשׁחור אמריה מלכיה׃
\par 5 חטושׁ שׁבניה מלוך׃
\par 6 חרם מרמות עבדיה׃
\par 7 דניאל גנתון ברוך׃
\par 8 משׁלם אביה מימן׃
\par 9 מעזיה בלגי שׁמעיה אלה הכהנים׃
\par 10 והלוים וישׁוע בן־אזניה בנוי מבני חנדד קדמיאל׃
\par 11 ואחיהם שׁבניה הודיה קליטא פלאיה חנן׃
\par 12 מיכא רחוב חשׁביה׃
\par 13 זכור שׁרביה שׁבניה׃
\par 14 הודיה בני בנינו׃
\par 15 ראשׁי העם פרעשׁ פחת מואב עילם זתוא בני׃
\par 16 בני עזגד בבי׃
\par 17 אדניה בגוי עדין׃
\par 18 אטר חזקיה עזור׃
\par 19 הודיה חשׁם בצי׃
\par 20 חריף ענתות נובי׃
\par 21 מגפיעשׁ משׁלם חזיר׃
\par 22 משׁיזבאל צדוק ידוע׃
\par 23 פלטיה חנן עניה׃
\par 24 הושׁע חנניה חשׁוב׃
\par 25 הלוחשׁ פלחא שׁובק׃
\par 26 רחום חשׁבנה מעשׂיה׃
\par 27 ואחיה חנן ענן׃
\par 28 מלוך חרם בענה׃
\par 29 ושׁאר העם הכהנים הלוים השׁוערים המשׁררים הנתינים וכל־הנבדל מעמי הארצות אל־תורת האלהים נשׁיהם בניהם ובנתיהם כל יודע מבין׃
\par 30 מחזיקים על־אחיהם אדיריהם ובאים באלה ובשׁבועה ללכת בתורת האלהים אשׁר נתנה ביד משׁה עבד־האלהים ולשׁמור ולעשׂות את־כל־מצות יהוה אדנינו ומשׁפטיו וחקיו׃
\par 31 ואשׁר לא־נתן בנתינו לעמי הארץ ואת־בנתיהם לא נקח לבנינו׃
\par 32 ועמי הארץ המביאים את־המקחות וכל־שׁבר ביום השׁבת למכור לא־נקח מהם בשׁבת וביום קדשׁ ונטשׁ את־השׁנה השׁביעית ומשׁא כל־יד׃
\par 33 והעמדנו עלינו מצות לתת עלינו שׁלשׁית השׁקל בשׁנה לעבדת בית אלהינו׃
\par 34 ללחם המערכת ומנחת התמיד ולעולת התמיד השׁבתות החדשׁים למועדים ולקדשׁים ולחטאות לכפר על־ישׂראל וכל מלאכת בית־אלהינו׃
\par 35 והגורלות הפלנו על־קרבן העצים הכהנים הלוים והעם להביא לבית אלהינו לבית־אבתינו לעתים מזמנים שׁנה בשׁנה לבער על־מזבח יהוה אלהינו ככתוב בתורה׃
\par 36 ולהביא את־בכורי אדמתנו ובכורי כל־פרי כל־עץ שׁנה בשׁנה לבית יהוה׃
\par 37 ואת־בכרות בנינו ובהמתינו ככתוב בתורה ואת־בכורי בקרינו וצאנינו להביא לבית אלהינו לכהנים המשׁרתים בבית אלהינו׃
\par 38 ואת־ראשׁית עריסתינו ותרומתינו ופרי כל־עץ תירושׁ ויצהר נביא לכהנים אל־לשׁכות בית־אלהינו ומעשׂר אדמתנו ללוים והם הלוים המעשׂרים בכל ערי עבדתנו׃
\par 39 והיה הכהן בן־אהרן עם־הלוים בעשׂר הלוים והלוים יעלו את־מעשׂר המעשׂר לבית אלהינו אל־הלשׁכות לבית האוצר׃
\par 40 כי אל־הלשׁכות יביאו בני־ישׂראל ובני הלוי את־תרומת הדגן התירושׁ והיצהר ושׁם כלי המקדשׁ והכהנים המשׁרתים והשׁוערים והמשׁררים ולא נעזב את־בית אלהינו׃

\chapter{11}

\par 1 וישׁבו שׂרי־העם בירושׁלם ושׁאר העם הפילו גורלות להביא אחד מן־העשׂרה לשׁבת בירושׁלם עיר הקדשׁ ותשׁע הידות בערים׃
\par 2 ויברכו העם לכל האנשׁים המתנדבים לשׁבת בירושׁלם׃
\par 3 ואלה ראשׁי המדינה אשׁר ישׁבו בירושׁלם ובערי יהודה ישׁבו אישׁ באחזתו בעריהם ישׂראל הכהנים והלוים והנתינים ובני עבדי שׁלמה׃
\par 4 ובירושׁלם ישׁבו מבני יהודה ומבני בנימן מבני יהודה עתיה בן־עזיה בן־זכריה בן־אמריה בן־שׁפטיה בן־מהללאל מבני־פרץ׃
\par 5 ומעשׂיה בן־ברוך בן־כל־חזה בן־חזיה בן־עדיה בן־יויריב בן־זכריה בן־השׁלני׃
\par 6 כל־בני־פרץ הישׁבים בירושׁלם ארבע מאות שׁשׁים ושׁמנה אנשׁי־חיל׃
\par 7 ואלה בני בנימן סלא בן־משׁלם בן־יועד בן־פדיה בן־קוליה בן־מעשׂיה בן־איתיאל בן־ישׁעיה׃
\par 8 ואחריו גבי סלי תשׁע מאות עשׂרים ושׁמנה׃
\par 9 ויואל בן־זכרי פקיד עליהם ויהודה בן־הסנואה על־העיר משׁנה׃
\par 10 מן־הכהנים ידעיה בן־יויריב יכין׃
\par 11 שׂריה בן־חלקיה בן־משׁלם בן־צדוק בן־מריות בן־אחיטוב נגד בית האלהים׃
\par 12 ואחיהם עשׂי המלאכה לבית שׁמנה מאות עשׂרים ושׁנים ועדיה בן־ירחם בן־פלליה בן־אמצי בן־זכריה בן־פשׁחור בן־מלכיה׃
\par 13 ואחיו ראשׁים לאבות מאתים ארבעים ושׁנים ועמשׁסי בן־עזראל בן־אחזי בן־משׁלמות בן־אמר׃
\par 14 ואחיהם גבורי חיל מאה עשׂרים ושׁמנה ופקיד עליהם זבדיאל בן־הגדולים׃
\par 15 ומן־הלוים שׁמעיה בן־חשׁוב בן־עזריקם בן־חשׁביה בן־בוני׃
\par 16 ושׁבתי ויוזבד על־המלאכה החיצנה לבית האלהים מראשׁי הלוים׃
\par 17 ומתניה בן־מיכה בן־זבדי בן־אסף ראשׁ התחלה יהודה לתפלה ובקבקיה משׁנה מאחיו ועבדא בן־שׁמוע בן־גלל בן־ידיתון׃
\par 18 כל־הלוים בעיר הקדשׁ מאתים שׁמנים וארבעה׃
\par 19 והשׁוערים עקוב טלמון ואחיהם השׁמרים בשׁערים מאה שׁבעים ושׁנים׃
\par 20 ושׁאר ישׂראל הכהנים הלוים בכל־ערי יהודה אישׁ בנחלתו׃
\par 21 והנתינים ישׁבים בעפל וציחא וגשׁפא על־הנתינים׃
\par 22 ופקיד הלוים בירושׁלם עזי בן־בני בן־חשׁביה בן־מתניה בן־מיכא מבני אסף המשׁררים לנגד מלאכת בית־האלהים׃
\par 23 כי־מצות המלך עליהם ואמנה על־המשׁררים דבר־יום ביומו׃
\par 24 ופתחיה בן־משׁיזבאל מבני־זרח בן־יהודה ליד המלך לכל־דבר לעם׃
\par 25 ואל־החצרים בשׂדתם מבני יהודה ישׁבו בקרית הארבע ובנתיה ובדיבן ובנתיה וביקבצאל וחצריה׃
\par 26 ובישׁוע ובמולדה ובבית פלט׃
\par 27 ובחצר שׁועל ובבאר שׁבע ובנתיה׃
\par 28 ובצקלג ובמכנה ובבנתיה׃
\par 29 ובעין רמון ובצרעה ובירמות׃
\par 30 זנח עדלם וחצריהם לכישׁ ושׂדתיה עזקה ובנתיה ויחנו מבאר־שׁבע עד־גיא־הנם׃
\par 31 ובני בנימן מגבע מכמשׂ ועיה ובית־אל ובנתיה׃
\par 32 ענתות נב ענניה׃
\par 33 חצור רמה גתים׃
\par 34 חדיד צבעים נבלט׃
\par 35 לד ואונו גי החרשׁים׃
\par 36 ומן־הלוים מחלקות יהודה לבנימין׃

\chapter{12}

\par 1 ואלה הכהנים והלוים אשׁר עלו עם־זרבבל בן־שׁאלתיאל וישׁוע שׂריה ירמיה עזרא׃
\par 2 אמריה מלוך חטושׁ׃
\par 3 שׁכניה רחם מרמת׃
\par 4 עדוא גנתוי אביה׃
\par 5 מימין מעדיה בלגה׃
\par 6 שׁמעיה ויויריב ידעיה׃
\par 7 סלו עמוק חלקיה ידעיה אלה ראשׁי הכהנים ואחיהם בימי ישׁוע׃
\par 8 והלוים ישׁוע בנוי קדמיאל שׁרביה יהודה מתניה על־הידות הוא ואחיו׃
\par 9 ובקבקיה וענו אחיהם לנגדם למשׁמרות׃
\par 10 וישׁוע הוליד את־יויקים ויויקים הוליד את־אלישׁיב ואלישׁיב את־יוידע׃
\par 11 ויוידע הוליד את־יונתן ויונתן הוליד את־ידוע׃
\par 12 ובימי יויקים היו כהנים ראשׁי האבות לשׂריה מריה לירמיה חנניה׃
\par 13 לעזרא משׁלם לאמריה יהוחנן׃
\par 14 למלוכי יונתן לשׁבניה יוסף׃
\par 15 לחרם עדנא למריות חלקי׃
\par 16 לעדיא זכריה לגנתון משׁלם׃
\par 17 לאביה זכרי למנימין למועדיה פלטי׃
\par 18 לבלגה שׁמוע לשׁמעיה יהונתן׃
\par 19 וליויריב מתני לידעיה עזי׃
\par 20 לסלי קלי לעמוק עבר׃
\par 21 לחלקיה חשׁביה לידעיה נתנאל׃
\par 22 הלוים בימי אלישׁיב יוידע ויוחנן וידוע כתובים ראשׁי אבות והכהנים על־מלכות דריושׁ הפרסי׃
\par 23 בני לוי ראשׁי האבות כתובים על־ספר דברי הימים ועד־ימי יוחנן בן־אלישׁיב׃
\par 24 וראשׁי הלוים חשׁביה שׁרביה וישׁוע בן־קדמיאל ואחיהם לנגדם להלל להודות במצות דויד אישׁ־האלהים משׁמר לעמת משׁמר׃
\par 25 מתניה ובקבקיה עבדיה משׁלם טלמון עקוב שׁמרים שׁוערים משׁמר באספי השׁערים׃
\par 26 אלה בימי יויקים בן־ישׁוע בן־יוצדק ובימי נחמיה הפחה ועזרא הכהן הסופר׃
\par 27 ובחנכת חומת ירושׁלם בקשׁו את־הלוים מכל־מקומתם להביאם לירושׁלם לעשׂת חנכה ושׂמחה ובתודות ובשׁיר מצלתים נבלים ובכנרות׃
\par 28 ויאספו בני המשׁררים ומן־הככר סביבות ירושׁלם ומן־חצרי נטפתי׃
\par 29 ומבית הגלגל ומשׂדות גבע ועזמות כי חצרים בנו להם המשׁררים סביבות ירושׁלם׃
\par 30 ויטהרו הכהנים והלוים ויטהרו את־העם ואת־השׁערים ואת־החומה׃
\par 31 ואעלה את־שׂרי יהודה מעל לחומה ואעמידה שׁתי תודת גדולת ותהלכת לימין מעל לחומה לשׁער האשׁפת׃
\par 32 וילך אחריהם הושׁעיה וחצי שׂרי יהודה׃
\par 33 ועזריה עזרא ומשׁלם׃
\par 34 יהודה ובנימן ושׁמעיה וירמיה׃
\par 35 ומבני הכהנים בחצצרות זכריה בן־יונתן בן־שׁמעיה בן־מתניה בן־מיכיה בן־זכור בן־אסף׃
\par 36 ואחיו שׁמעיה ועזראל מללי גללי מעי נתנאל ויהודה חנני בכלי־שׁיר דויד אישׁ האלהים ועזרא הסופר לפניהם׃
\par 37 ועל שׁער העין ונגדם עלו על־מעלות עיר דויד במעלה לחומה מעל לבית דויד ועד שׁער המים מזרח׃
\par 38 והתודה השׁנית ההולכת למואל ואני אחריה וחצי העם מעל להחומה מעל למגדל התנורים ועד החומה הרחבה׃
\par 39 ומעל לשׁער־אפרים ועל־שׁער הישׁנה ועל־שׁער הדגים ומגדל חננאל ומגדל המאה ועד שׁער הצאן ועמדו בשׁער המטרה׃
\par 40 ותעמדנה שׁתי התודת בבית האלהים ואני וחצי הסגנים עמי׃
\par 41 והכהנים אליקים מעשׂיה מנימין מיכיה אליועיני זכריה חנניה בחצצרות׃
\par 42 ומעשׂיה ושׁמעיה ואלעזר ועזי ויהוחנן ומלכיה ועילם ועזר וישׁמיעו המשׁררים ויזרחיה הפקיד׃
\par 43 ויזבחו ביום־ההוא זבחים גדולים וישׂמחו כי האלהים שׂמחם שׂמחה גדולה וגם הנשׁים והילדים שׂמחו ותשׁמע שׂמחת ירושׁלם מרחוק׃
\par 44 ויפקדו ביום ההוא אנשׁים על־הנשׁכות לאוצרות לתרומות לראשׁית ולמעשׂרות לכנוס בהם לשׂדי הערים מנאות התורה לכהנים וללוים כי שׂמחת יהודה על־הכהנים ועל־הלוים העמדים׃
\par 45 וישׁמרו משׁמרת אלהיהם ומשׁמרת הטהרה והמשׁררים והשׁערים כמצות דויד שׁלמה בנו׃
\par 46 כי־בימי דויד ואסף מקדם ראשׁ המשׁררים ושׁיר־תהלה והדות לאלהים׃
\par 47 וכל־ישׂראל בימי זרבבל ובימי נחמיה נתנים מניות המשׁררים והשׁערים דבר־יום ביומו ומקדשׁים ללוים והלוים מקדשׁים לבני אהרן׃

\chapter{13}

\par 1 ביום ההוא נקרא בספר משׁה באזני העם ונמצא כתוב בו אשׁר לא־יבוא עמני ומאבי בקהל האלהים עד־עולם׃
\par 2 כי לא קדמו את־בני ישׂראל בלחם ובמים וישׂכר עליו את־בלעם לקללו ויהפך אלהינו הקללה לברכה׃
\par 3 ויהי כשׁמעם את־התורה ויבדילו כל־ערב מישׂראל׃
\par 4 ולפני מזה אלישׁיב הכהן נתון בלשׁכת בית־אלהינו קרוב לטוביה׃
\par 5 ויעשׂ לו לשׁכה גדולה ושׁם היו לפנים נתנים את־המנחה הלבונה והכלים ומעשׂר הדגן התירושׁ והיצהר מצות הלוים והמשׁררים והשׁערים ותרומת הכהנים׃
\par 6 ובכל־זה לא הייתי בירושׁלם כי בשׁנת שׁלשׁים ושׁתים לארתחשׁסתא מלך־בבל באתי אל־המלך ולקץ ימים נשׁאלתי מן־המלך׃
\par 7 ואבוא לירושׁלם ואבינה ברעה אשׁר עשׂה אלישׁיב לטוביה לעשׂות לו נשׁכה בחצרי בית האלהים׃
\par 8 וירע לי מאד ואשׁליכה את־כל־כלי בית־טוביה החוץ מן־הלשׁכה׃
\par 9 ואמרה ויטהרו הלשׁכות ואשׁיבה שׁם כלי בית האלהים את־המנחה והלבונה׃
\par 10 ואדעה כי־מניות הלוים לא נתנה ויברחו אישׁ־לשׂדהו הלוים והמשׁררים עשׂי המלאכה׃
\par 11 ואריבה את־הסגנים ואמרה מדוע נעזב בית־האלהים ואקבצם ואעמדם על־עמדם׃
\par 12 וכל־יהודה הביאו מעשׂר הדגן והתירושׁ והיצהר לאוצרות׃
\par 13 ואוצרה על־אוצרות שׁלמיה הכהן וצדוק הסופר ופדיה מן־הלוים ועל־ידם חנן בן־זכור בן־מתניה כי נאמנים נחשׁבו ועליהם לחלק לאחיהם׃
\par 14 זכרה־לי אלהי על־זאת ואל־תמח חסדי אשׁר עשׂיתי בבית אלהי ובמשׁמריו׃
\par 15 בימים ההמה ראיתי ביהודה דרכים־גתות בשׁבת ומביאים הערמות ועמסים על־החמרים ואף־יין ענבים ותאנים וכל־משׂא ומביאים ירושׁלם ביום השׁבת ואעיד ביום מכרם ציד׃
\par 16 והצרים ישׁבו בה מביאים דאג וכל־מכר ומכרים בשׁבת לבני יהודה ובירושׁלם׃
\par 17 ואריבה את חרי יהודה ואמרה להם מה־הדבר הרע הזה אשׁר אתם עשׂים ומחללים את־יום השׁבת׃
\par 18 הלוא כה עשׂו אבתיכם ויבא אלהינו עלינו את כל־הרעה הזאת ועל העיר הזאת ואתם מוסיפים חרון על־ישׂראל לחלל את־השׁבת׃
\par 19 ויהי כאשׁר צללו שׁערי ירושׁלם לפני השׁבת ואמרה ויסגרו הדלתות ואמרה אשׁר לא יפתחום עד אחר השׁבת ומנערי העמדתי על־השׁערים לא־יבוא משׂא ביום השׁבת׃
\par 20 וילינו הרכלים ומכרי כל־ממכר מחוץ לירושׁלם פעם ושׁתים׃
\par 21 ואעידה בהם ואמרה אליהם מדוע אתם לנים נגד החומה אם־תשׁנו יד אשׁלח בכם מן־העת ההיא לא־באו בשׁבת׃
\par 22 ואמרה ללוים אשׁר יהיו מטהרים ובאים שׁמרים השׁערים לקדשׁ את־יום השׁבת גם־זאת זכרה־לי אלהי וחוסה עלי כרב חסדך׃
\par 23 גם בימים ההם ראיתי את־היהודים השׁיבו נשׁים אשׁדודיות עמוניות מואביות׃
\par 24 ובניהם חצי מדבר אשׁדודית ואינם מכירים לדבר יהודית וכלשׁון עם ועם׃
\par 25 ואריב עמם ואקללם ואכה מהם אנשׁים ואמרטם ואשׁביעם באלהים אם־תתנו בנתיכם לבניהם ואם־תשׂאו מבנתיהם לבניכם ולכם׃
\par 26 הלוא על־אלה חטא־שׁלמה מלך ישׂראל ובגוים הרבים לא־היה מלך כמהו ואהוב לאלהיו היה ויתנהו אלהים מלך על־כל־ישׂראל גם־אותו החטיאו הנשׁים הנכריות׃
\par 27 ולכם הנשׁמע לעשׂת את כל־הרעה הגדולה הזאת למעל באלהינו להשׁיב נשׁים נכריות׃
\par 28 ומבני יוידע בן־אלישׁיב הכהן הגדול חתן לסנבלט החרני ואבריחהו מעלי׃
\par 29 זכרה להם אלהי על גאלי הכהנה וברית הכהנה והלוים׃
\par 30 וטהרתים מכל־נכר ואעמידה משׁמרות לכהנים וללוים אישׁ במלאכתו׃
\par 31 ולקרבן העצים בעתים מזמנות ולבכורים זכרה־לי אלהי לטובה׃


\end{document}