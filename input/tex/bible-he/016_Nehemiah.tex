\begin{document}

\title{Nehemiah}

Neh 1:1  דברי נחמיה בן־חכליה ויהי בחדשׁ־כסלו שׁנת עשׂרים ואני הייתי בשׁושׁן הבירה׃
Neh 1:2  ויבא חנני אחד מאחי הוא ואנשׁים מיהודה ואשׁאלם על־היהודים הפליטה אשׁר־נשׁארו מן־השׁבי ועל־ירושׁלם׃
Neh 1:3  ויאמרו לי הנשׁארים אשׁר־נשׁארו מן־השׁבי שׁם במדינה ברעה גדלה ובחרפה וחומת ירושׁלם מפרצת ושׁעריה נצתו באשׁ׃
Neh 1:4  ויהי כשׁמעי את־הדברים האלה ישׁבתי ואבכה ואתאבלה ימים ואהי צם ומתפלל לפני אלהי השׁמים׃
Neh 1:5  ואמר אנא יהוה אלהי השׁמים האל הגדול והנורא שׁמר הברית וחסד לאהביו ולשׁמרי מצותיו׃
Neh 1:6  תהי נא אזנך־קשׁבת ועיניך פתוחות לשׁמע אל־תפלת עבדך אשׁר אנכי מתפלל לפניך היום יומם ולילה על־בני ישׂראל עבדיך ומתודה על־חטאות בני־ישׂראל אשׁר חטאנו לך ואני ובית־אבי חטאנו׃
Neh 1:7  חבל חבלנו לך ולא־שׁמרנו את־המצות ואת־החקים ואת־המשׁפטים אשׁר צוית את־משׁה עבדך׃
Neh 1:8  זכר־נא את־הדבר אשׁר צוית את־משׁה עבדך לאמר אתם תמעלו אני אפיץ אתכם בעמים׃
Neh 1:9  ושׁבתם אלי ושׁמרתם מצותי ועשׂיתם אתם אם־יהיה נדחכם בקצה השׁמים משׁם אקבצם והבואתים אל־המקום אשׁר בחרתי לשׁכן את־שׁמי שׁם׃
Neh 1:10  והם עבדיך ועמך אשׁר פדית בכחך הגדול ובידך החזקה׃
Neh 1:11  אנא אדני תהי נא אזנך־קשׁבת אל־תפלת עבדך ואל־תפלת עבדיך החפצים ליראה את־שׁמך והצליחה־נא לעבדך היום ותנהו לרחמים לפני האישׁ הזה ואני הייתי משׁקה למלך׃
Neh 2:1  ויהי בחדשׁ ניסן שׁנת עשׂרים לארתחשׁסתא המלך יין לפניו ואשׂא את־היין ואתנה למלך ולא־הייתי רע לפניו׃
Neh 2:2  ויאמר לי המלך מדוע פניך רעים ואתה אינך חולה אין זה כי־אם רע לב ואירא הרבה מאד׃
Neh 2:3  ואמר למלך המלך לעולם יחיה מדוע לא־ירעו פני אשׁר העיר בית־קברות אבתי חרבה ושׁעריה אכלו באשׁ׃
Neh 2:4  ויאמר לי המלך על־מה־זה אתה מבקשׁ ואתפלל אל־אלהי השׁמים׃
Neh 2:5  ואמר למלך אם־על־המלך טוב ואם־ייטב עבדך לפניך אשׁר תשׁלחני אל־יהודה אל־עיר קברות אבתי ואבננה׃
Neh 2:6  ויאמר לי המלך והשׁגל יושׁבת אצלו עד־מתי יהיה מהלכך ומתי תשׁוב וייטב לפני־המלך וישׁלחני ואתנה לו זמן׃
Neh 2:7  ואומר למלך אם־על־המלך טוב אגרות יתנו־לי על־פחוות עבר הנהר אשׁר יעבירוני עד אשׁר־אבוא אל־יהודה׃
Neh 2:8  ואגרת אל־אסף שׁמר הפרדס אשׁר למלך אשׁר יתן־לי עצים לקרות את־שׁערי הבירה אשׁר־לבית ולחומת העיר ולבית אשׁר־אבוא אליו ויתן־לי המלך כיד־אלהי הטובה עלי׃
Neh 2:9  ואבוא אל־פחוות עבר הנהר ואתנה להם את אגרות המלך וישׁלח עמי המלך שׂרי חיל ופרשׁים׃
Neh 2:10  וישׁמע סנבלט החרני וטוביה העבד העמני וירע להם רעה גדלה אשׁר־בא אדם לבקשׁ טובה לבני ישׂראל׃
Neh 2:11  ואבוא אל־ירושׁלם ואהי־שׁם ימים שׁלשׁה׃
Neh 2:12  ואקום לילה אני ואנשׁים מעט עמי ולא־הגדתי לאדם מה אלהי נתן אל־לבי לעשׂות לירושׁלם ובהמה אין עמי כי אם־הבהמה אשׁר אני רכב בה׃
Neh 2:13  ואצאה בשׁער־הגיא לילה ואל־פני עין התנין ואל־שׁער האשׁפת ואהי שׂבר בחומת ירושׁלם אשׁר־המפרוצים ושׁעריה אכלו באשׁ׃
Neh 2:14  ואעבר אל־שׁער העין ואל־ברכת המלך ואין־מקום לבהמה לעבר תחתי׃
Neh 2:15  ואהי עלה בנחל לילה ואהי שׂבר בחומה ואשׁוב ואבוא בשׁער הגיא ואשׁוב׃
Neh 2:16  והסגנים לא ידעו אנה הלכתי ומה אני עשׂה וליהודים ולכהנים ולחרים ולסגנים וליתר עשׂה המלאכה עד־כן לא הגדתי׃
Neh 2:17  ואומר אלהם אתם ראים הרעה אשׁר אנחנו בה אשׁר ירושׁלם חרבה ושׁעריה נצתו באשׁ לכו ונבנה את־חומת ירושׁלם ולא־נהיה עוד חרפה׃
Neh 2:18  ואגיד להם את־יד אלהי אשׁר־היא טובה עלי ואף־דברי המלך אשׁר אמר־לי ויאמרו נקום ובנינו ויחזקו ידיהם לטובה׃
Neh 2:19  וישׁמע סנבלט החרני וטביה העבד העמוני וגשׁם הערבי וילעגו לנו ויבזו עלינו ויאמרו מה־הדבר הזה אשׁר אתם עשׂים העל המלך אתם מרדים׃
Neh 2:20  ואשׁיב אותם דבר ואומר להם אלהי השׁמים הוא יצליח לנו ואנחנו עבדיו נקום ובנינו ולכם אין־חלק וצדקה וזכרון בירושׁלם׃
Neh 3:1  ויקם אלישׁיב הכהן הגדול ואחיו הכהנים ויבנו את־שׁער הצאן המה קדשׁוהו ויעמידו דלתתיו ועד־מגדל המאה קדשׁוהו עד מגדל חננאל׃
Neh 3:2  ועל־ידו בנו אנשׁי ירחו ועל־ידו בנה זכור בן־אמרי׃
Neh 3:3  ואת שׁער הדגים בנו בני הסנאה המה קרוהו ויעמידו דלתתיו מנעוליו ובריחיו׃
Neh 3:4  ועל־ידם החזיק מרמות בן־אוריה בן־הקוץ ועל־ידם החזיק משׁלם בן־ברכיה בן־משׁיזבאל ועל־ידם החזיק צדוק בן־בענא׃
Neh 3:5  ועל־ידם החזיקו התקועים ואדיריהם לא־הביאו צורם בעבדת אדניהם׃
Neh 3:6  ואת שׁער הישׁנה החזיקו יוידע בן־פסח ומשׁלם בן־בסודיה המה קרוהו ויעמידו דלתתיו ומנעליו ובריחיו׃
Neh 3:7  ועל־ידם החזיק מלטיה הגבעני וידון המרנתי אנשׁי גבעון והמצפה לכסא פחת עבר הנהר׃
Neh 3:8  על־ידו החזיק עזיאל בן־חרהיה צורפים ועל־ידו החזיק חנניה בן־הרקחים ויעזבו ירושׁלם עד החומה הרחבה׃
Neh 3:9  ועל־ידם החזיק רפיה בן־חור שׂר חצי פלך ירושׁלם׃
Neh 3:10  ועל־ידם החזיק ידיה בן־חרומף ונגד ביתו ועל־ידו החזיק חטושׁ בן־חשׁבניה׃
Neh 3:11  מדה שׁנית החזיק מלכיה בן־חרם וחשׁוב בן־פחת מואב ואת מגדל התנורים׃
Neh 3:12  ועל־ידו החזיק שׁלום בן־הלוחשׁ שׂר חצי פלך ירושׁלם הוא ובנותיו׃
Neh 3:13  את שׁער הגיא החזיק חנון וישׁבי זנוח המה בנוהו ויעמידו דלתתיו מנעליו ובריחיו ואלף אמה בחומה עד שׁער השׁפות׃
Neh 3:14  ואת שׁער האשׁפות החזיק מלכיה בן־רכב שׂר פלך בית־הכרם הוא יבננו ויעמיד דלתתיו מנעליו ובריחיו׃
Neh 3:15  ואת שׁער העין החזיק שׁלון בן־כל־חזה שׂר פלך המצפה הוא יבננו ויטללנו ויעמידו דלתתיו מנעליו ובריחיו ואת חומת ברכת השׁלח לגן־המלך ועד־המעלות היורדות מעיר דויד׃
Neh 3:16  אחריו החזיק נחמיה בן־עזבוק שׂר חצי פלך בית־צור עד־נגד קברי דויד ועד־הברכה העשׂויה ועד בית הגברים׃
Neh 3:17  אחריו החזיקו הלוים רחום בן־בני על־ידו החזיק חשׁביה שׂר־חצי־פלך קעילה לפלכו׃
Neh 3:18  אחריו החזיקו אחיהם בוי בן־חנדד שׂר חצי פלך קעילה׃
Neh 3:19  ויחזק על־ידו עזר בן־ישׁוע שׂר המצפה מדה שׁנית מנגד עלת הנשׁק המקצע׃
Neh 3:20  אחריו החרה החזיק ברוך בן־זבי מדה שׁנית מן־המקצוע עד־פתח בית אלישׁיב הכהן הגדול׃
Neh 3:21  אחריו החזיק מרמות בן־אוריה בן־הקוץ מדה שׁנית מפתח בית אלישׁיב ועד־תכלית בית אלישׁיב׃
Neh 3:22  ואחריו החזיקו הכהנים אנשׁי הככר׃
Neh 3:23  אחריו החזיק בנימן וחשׁוב נגד ביתם אחריו החזיק עזריה בן־מעשׂיה בן־ענניה אצל ביתו׃
Neh 3:24  אחריו החזיק בנוי בן־חנדד מדה שׁנית מבית עזריה עד־המקצוע ועד־הפנה׃
Neh 3:25  פלל בן־אוזי מנגד המקצוע והמגדל היוצא מבית המלך העליון אשׁר לחצר המטרה אחריו פדיה בן־פרעשׁ׃
Neh 3:26  והנתינים היו ישׁבים בעפל עד נגד שׁער המים למזרח והמגדל היוצא׃
Neh 3:27  אחריו החזיקו התקעים מדה שׁנית מנגד המגדל הגדול היוצא ועד חומת העפל׃
Neh 3:28  מעל שׁער הסוסים החזיקו הכהנים אישׁ לנגד ביתו׃
Neh 3:29  אחריו החזיק צדוק בן־אמר נגד ביתו ואחריו החזיק שׁמעיה בן־שׁכניה שׁמר שׁער המזרח׃
Neh 3:30  אחרי החזיק חנניה בן־שׁלמיה וחנון בן־צלף השׁשׁי מדה שׁני אחריו החזיק משׁלם בן־ברכיה נגד נשׁכתו׃
Neh 3:31  אחרי החזיק מלכיה בן־הצרפי עד־בית הנתינים והרכלים נגד שׁער המפקד ועד עלית הפנה׃
Neh 3:32  ובין עלית הפנה לשׁער הצאן החזיקו הצרפים והרכלים׃
Neh 3:33  ויהי כאשׁר שׁמע סנבלט כי־אנחנו בונים את־החומה ויחר לו ויכעס הרבה וילעג על־היהודים׃
Neh 3:34  ויאמר לפני אחיו וחיל שׁמרון ויאמר מה היהודים האמללים עשׂים היעזבו להם היזבחו היכלו ביום היחיו את־האבנים מערמות העפר והמה שׂרופות׃
Neh 3:35  וטוביה העמני אצלו ויאמר גם אשׁר־הם בונים אם־יעלה שׁועל ופרץ חומת אבניהם׃
Neh 3:36  שׁמע אלהינו כי־היינו בוזה והשׁב חרפתם אל־ראשׁם ותנם לבזה בארץ שׁביה׃
Neh 3:37  ואל־תכס על־עונם וחטאתם מלפניך אל־תמחה כי הכעיסו לנגד הבונים׃
Neh 3:38  ונבנה את־החומה ותקשׁר כל־החומה עד־חציה ויהי לב לעם לעשׂות׃
Neh 4:1  ויהי כאשׁר שׁמע סנבלט וטוביה והערבים והעמנים והאשׁדודים כי־עלתה ארוכה לחמות ירושׁלם כי־החלו הפרצים להסתם ויחר להם מאד׃
Neh 4:2  ויקשׁרו כלם יחדו לבוא להלחם בירושׁלם ולעשׂות לו תועה׃
Neh 4:3  ונתפלל אל־אלהינו ונעמיד משׁמר עליהם יומם ולילה מפניהם׃
Neh 4:4  ויאמר יהודה כשׁל כח הסבל והעפר הרבה ואנחנו לא נוכל לבנות בחומה׃
Neh 4:5  ויאמרו צרינו לא ידעו ולא יראו עד אשׁר־נבוא אל־תוכם והרגנום והשׁבתנו את־המלאכה׃
Neh 4:6  ויהי כאשׁר־באו היהודים הישׁבים אצלם ויאמרו לנו עשׂר פעמים מכל־המקמות אשׁר־תשׁובו עלינו׃
Neh 4:7  ואעמיד מתחתיות למקום מאחרי לחומה בצחחיים ואעמיד את־העם למשׁפחות עם־חרבתיהם רמחיהם וקשׁתתיהם׃
Neh 4:8  וארא ואקום ואמר אל־החרים ואל־הסגנים ואל־יתר העם אל־תיראו מפניהם את־אדני הגדול והנורא זכרו והלחמו על־אחיכם בניכם ובנתיכם נשׁיכם ובתיכם׃
Neh 4:9  ויהי כאשׁר־שׁמעו אויבינו כי־נודע לנו ויפר האלהים את־עצתם ונשׁוב כלנו אל־החומה אישׁ אל־מלאכתו׃
Neh 4:10  ויהי מן־היום ההוא חצי נערי עשׂים במלאכה וחצים מחזיקים והרמחים המגנים והקשׁתות והשׁרינים והשׂרים אחרי כל־בית יהודה׃
Neh 4:11  הבונים בחומה והנשׂאים בסבל עמשׂים באחת ידו עשׂה במלאכה ואחת מחזקת השׁלח׃
Neh 4:12  והבונים אישׁ חרבו אסורים על־מתניו ובונים והתוקע בשׁופר אצלי׃
Neh 4:13  ואמר אל־החרים ואל־הסגנים ואל־יתר העם המלאכה הרבה ורחבה ואנחנו נפרדים על־החומה רחוקים אישׁ מאחיו׃
Neh 4:14  במקום אשׁר תשׁמעו את־קול השׁופר שׁמה תקבצו אלינו אלהינו ילחם לנו׃
Neh 4:15  ואנחנו עשׂים במלאכה וחצים מחזיקים ברמחים מעלות השׁחר עד צאת הכוכבים׃
Neh 4:16  גם בעת ההיא אמרתי לעם אישׁ ונערו ילינו בתוך ירושׁלם והיו־לנו הלילה משׁמר והיום מלאכה׃
Neh 4:17  ואין אני ואחי ונערי ואנשׁי המשׁמר אשׁר אחרי אין־אנחנו פשׁטים בגדינו אישׁ שׁלחו המים׃
Neh 5:1  ותהי צעקת העם ונשׁיהם גדולה אל־אחיהם היהודים׃
Neh 5:2  וישׁ אשׁר אמרים בנינו ובנתינו אנחנו רבים ונקחה דגן ונאכלה ונחיה׃
Neh 5:3  וישׁ אשׁר אמרים שׂדתינו וכרמינו ובתינו אנחנו ערבים ונקחה דגן ברעב׃
Neh 5:4  וישׁ אשׁר אמרים לוינו כסף למדת המלך שׂדתינו וכרמינו׃
Neh 5:5  ועתה כבשׂר אחינו בשׂרנו כבניהם בנינו והנה אנחנו כבשׁים את־בנינו ואת־בנתינו לעבדים וישׁ מבנתינו נכבשׁות ואין לאל ידנו ושׂדתינו וכרמינו לאחרים׃
Neh 5:6  ויחר לי מאד כאשׁר שׁמעתי את־זעקתם ואת הדברים האלה׃
Neh 5:7  וימלך לבי עלי ואריבה את־החרים ואת־הסגנים ואמרה להם משׁא אישׁ־באחיו אתם נשׁאים ואתן עליהם קהלה גדולה׃
Neh 5:8  ואמרה להם אנחנו קנינו את־אחינו היהודים הנמכרים לגוים כדי בנו וגם־אתם תמכרו את־אחיכם ונמכרו־לנו ויחרישׁו ולא מצאו דבר׃
Neh 5:9  ויאמר לא־טוב הדבר אשׁר־אתם עשׂים הלוא ביראת אלהינו תלכו מחרפת הגוים אויבינו׃
Neh 5:10  וגם־אני אחי ונערי נשׁים בהם כסף ודגן נעזבה־נא את־המשׁא הזה׃
Neh 5:11  השׁיבו נא להם כהיום שׂדתיהם כרמיהם זיתיהם ובתיהם ומאת הכסף והדגן התירושׁ והיצהר אשׁר אתם נשׁים בהם׃
Neh 5:12  ויאמרו נשׁיב ומהם לא נבקשׁ כן נעשׂה כאשׁר אתה אומר ואקרא את־הכהנים ואשׁביעם לעשׂות כדבר הזה׃
Neh 5:13  גם־חצני נערתי ואמרה ככה ינער האלהים את־כל־האישׁ אשׁר לא־יקים את־הדבר הזה מביתו ומיגיעו וככה יהיה נעור ורק ויאמרו כל־הקהל אמן ויהללו את־יהוה ויעשׂ העם כדבר הזה׃
Neh 5:14  גם מיום אשׁר־צוה אתי להיות פחם בארץ יהודה משׁנת עשׂרים ועד שׁנת שׁלשׁים ושׁתים לארתחשׁסתא המלך שׁנים שׁתים עשׂרה אני ואחי לחם הפחה לא אכלתי׃
Neh 5:15  והפחות הראשׁנים אשׁר־לפני הכבידו על־העם ויקחו מהם בלחם ויין אחר כסף־שׁקלים ארבעים גם נעריהם שׁלטו על־העם ואני לא־עשׂיתי כן מפני יראת אלהים׃
Neh 5:16  וגם במלאכת החומה הזאת החזקתי ושׂדה לא קנינו וכל־נערי קבוצים שׁם על־המלאכה׃
Neh 5:17  והיהודים והסגנים מאה וחמשׁים אישׁ והבאים אלינו מן־הגוים אשׁר־סביבתינו על־שׁלחני׃
Neh 5:18  ואשׁר היה נעשׂה ליום אחד שׁור אחד צאן שׁשׁ־בררות וצפרים נעשׂו־לי ובין עשׂרת ימים בכל־יין להרבה ועם־זה לחם הפחה לא בקשׁתי כי־כבדה העבדה על־העם הזה׃
Neh 5:19  זכרה־לי אלהי לטובה כל אשׁר־עשׂיתי על־העם הזה׃
Neh 6:1  ויהי כאשׁר נשׁמע לסנבלט וטוביה ולגשׁם הערבי וליתר איבינו כי בניתי את־החומה ולא־נותר בה פרץ גם עד־העת ההיא דלתות לא־העמדתי בשׁערים׃
Neh 6:2  וישׁלח סנבלט וגשׁם אלי לאמר לכה ונועדה יחדו בכפירים בבקעת אונו והמה חשׁבים לעשׂות לי רעה׃
Neh 6:3  ואשׁלחה עליהם מלאכים לאמר מלאכה גדולה אני עשׂה ולא אוכל לרדת למה תשׁבת המלאכה כאשׁר ארפה וירדתי אליכם׃
Neh 6:4  וישׁלחו אלי כדבר הזה ארבע פעמים ואשׁיב אותם כדבר הזה׃
Neh 6:5  וישׁלח אלי סנבלט כדבר הזה פעם חמישׁית את־נערו ואגרת פתוחה בידו׃
Neh 6:6  כתוב בה בגוים נשׁמע וגשׁמו אמר אתה והיהודים חשׁבים למרוד על־כן אתה בונה החומה ואתה הוה להם למלך כדברים האלה׃
Neh 6:7  וגם־נביאים העמדת לקרא עליך בירושׁלם לאמר מלך ביהודה ועתה ישׁמע למלך כדברים האלה ועתה לכה ונועצה יחדו׃
Neh 6:8  ואשׁלחה אליו לאמר לא נהיה כדברים האלה אשׁר אתה אומר כי מלבך אתה בודאם׃
Neh 6:9  כי כלם מיראים אותנו לאמר ירפו ידיהם מן־המלאכה ולא תעשׂה ועתה חזק את־ידי׃
Neh 6:10  ואני־באתי בית שׁמעיה בן־דליה בן־מהיטבאל והוא עצור ויאמר נועד אל־בית האלהים אל־תוך ההיכל ונסגרה דלתות ההיכל כי באים להרגך ולילה באים להרגך׃
Neh 6:11  ואמרה האישׁ כמוני יברח ומי כמוני אשׁר־יבוא אל־ההיכל וחי לא אבוא׃
Neh 6:12  ואכירה והנה לא־אלהים שׁלחו כי הנבואה דבר עלי וטוביה וסנבלט שׂכרו׃
Neh 6:13  למען שׂכור הוא למען־אירא ואעשׂה־כן וחטאתי והיה להם לשׁם רע למען יחרפוני׃
Neh 6:14  זכרה אלהי לטוביה ולסנבלט כמעשׂיו אלה וגם לנועדיה הנביאה וליתר הנביאים אשׁר היו מיראים אותי׃
Neh 6:15  ותשׁלם החומה בעשׂרים וחמשׁה לאלול לחמשׁים ושׁנים יום׃
Neh 6:16  ויהי כאשׁר שׁמעו כל־אויבינו ויראו כל־הגוים אשׁר סביבתינו ויפלו מאד בעיניהם וידעו כי מאת אלהינו נעשׂתה המלאכה הזאת׃
Neh 6:17  גם בימים ההם מרבים חרי יהודה אגרתיהם הולכות על־טוביה ואשׁר לטוביה באות אליהם׃
Neh 6:18  כי־רבים ביהודה בעלי שׁבועה לו כי־חתן הוא לשׁכניה בן־ארח ויהוחנן בנו לקח את־בת־משׁלם בן ברכיה׃
Neh 6:19  גם טובתיו היו אמרים לפני ודברי היו מוציאים לו אגרות שׁלח טוביה ליראני׃
Neh 7:1  ויהי כאשׁר נבנתה החומה ואעמיד הדלתות ויפקדו השׁוערים והמשׁררים והלוים׃
Neh 7:2  ואצוה את־חנני אחי ואת־חנניה שׂר הבירה על־ירושׁלם כי־הוא כאישׁ אמת וירא את־האלהים מרבים׃
Neh 7:3  ויאמר להם לא יפתחו שׁערי ירושׁלם עד־חם השׁמשׁ ועד הם עמדים יגיפו הדלתות ואחזו והעמיד משׁמרות ישׁבי ירושׁלם אישׁ במשׁמרו ואישׁ נגד ביתו׃
Neh 7:4  והעיר רחבת ידים וגדולה והעם מעט בתוכה ואין בתים בנוים׃
Neh 7:5  ויתן אלהי אל־לבי ואקבצה את־החרים ואת־הסגנים ואת־העם להתיחשׂ ואמצא ספר היחשׂ העולים בראשׁונה ואמצא כתוב בו׃
Neh 7:6  אלה בני המדינה העלים משׁבי הגולה אשׁר הגלה נבוכדנצר מלך בבל וישׁובו לירושׁלם וליהודה אישׁ לעירו׃
Neh 7:7  הבאים עם־זרבבל ישׁוע נחמיה עזריה רעמיה נחמני מרדכי בלשׁן מספרת בגוי נחום בענה מספר אנשׁי עם ישׂראל׃
Neh 7:8  בני פרעשׁ אלפים מאה ושׁבעים ושׁנים׃
Neh 7:9  בני שׁפטיה שׁלשׁ מאות שׁבעים ושׁנים׃
Neh 7:10  בני ארח שׁשׁ מאות חמשׁים ושׁנים׃
Neh 7:11  בני־פחת מואב לבני ישׁוע ויואב אלפים ושׁמנה מאות שׁמנה עשׂר׃
Neh 7:12  בני עילם אלף מאתים חמשׁים וארבעה׃
Neh 7:13  בני זתוא שׁמנה מאות ארבעים וחמשׁה׃
Neh 7:14  בני זכי שׁבע מאות ושׁשׁים׃
Neh 7:15  בני בנוי שׁשׁ מאות ארבעים ושׁמנה׃
Neh 7:16  בני בבי שׁשׁ מאות עשׂרים ושׁמנה׃
Neh 7:17  בני עזגד אלפים שׁלשׁ מאות עשׂרים ושׁנים׃
Neh 7:18  בני אדניקם שׁשׁ מאות שׁשׁים ושׁבעה׃
Neh 7:19  בני בגוי אלפים שׁשׁים ושׁבעה׃
Neh 7:20  בני עדין שׁשׁ מאות חמשׁים וחמשׁה׃
Neh 7:21  בני־אטר לחזקיה תשׁעים ושׁמנה׃
Neh 7:22  בני חשׁם שׁלשׁ מאות עשׂרים ושׁמנה׃
Neh 7:23  בני בצי שׁלשׁ מאות עשׂרים וארבעה׃
Neh 7:24  בני חריף מאה שׁנים עשׂר׃
Neh 7:25  בני גבעון תשׁעים וחמשׁה׃
Neh 7:26  אנשׁי בית־לחם ונטפה מאה שׁמנים ושׁמנה׃
Neh 7:27  אנשׁי ענתות מאה עשׂרים ושׁמנה׃
Neh 7:28  אנשׁי בית־עזמות ארבעים ושׁנים׃
Neh 7:29  אנשׁי קרית יערים כפירה ובארות שׁבע מאות ארבעים ושׁלשׁה׃
Neh 7:30  אנשׁי הרמה וגבע שׁשׁ מאות עשׂרים ואחד׃
Neh 7:31  אנשׁי מכמס מאה ועשׂרים ושׁנים׃
Neh 7:32  אנשׁי בית־אל והעי מאה עשׂרים ושׁלשׁה׃
Neh 7:33  אנשׁי נבו אחר חמשׁים ושׁנים׃
Neh 7:34  בני עילם אחר אלף מאתים חמשׁים וארבעה׃
Neh 7:35  בני חרם שׁלשׁ מאות ועשׂרים׃
Neh 7:36  בני ירחו שׁלשׁ מאות ארבעים וחמשׁה׃
Neh 7:37  בני־לד חדיד ואונו שׁבע מאות ועשׂרים ואחד׃
Neh 7:38  בני סנאה שׁלשׁת אלפים תשׁע מאות ושׁלשׁים׃
Neh 7:39  הכהנים בני ידעיה לבית ישׁוע תשׁע מאות שׁבעים ושׁלשׁה׃
Neh 7:40  בני אמר אלף חמשׁים ושׁנים׃
Neh 7:41  בני פשׁחור אלף מאתים ארבעים ושׁבעה׃
Neh 7:42  בני חרם אלף שׁבעה עשׂר׃
Neh 7:43  הלוים בני־ישׁוע לקדמיאל לבני להודוה שׁבעים וארבעה׃
Neh 7:44  המשׁררים בני אסף מאה ארבעים ושׁמנה׃
Neh 7:45  השׁערים בני־שׁלום בני־אטר בני־טלמן בני־עקוב בני חטיטא בני שׁבי מאה שׁלשׁים ושׁמנה׃
Neh 7:46  הנתינים בני־צחא בני־חשׂפא בני טבעות׃
Neh 7:47  בני־קירס בני־סיעא בני פדון׃
Neh 7:48  בני־לבנה בני־חגבה בני שׁלמי׃
Neh 7:49  בני־חנן בני־גדל בני־גחר׃
Neh 7:50  בני־ראיה בני־רצין בני נקודא׃
Neh 7:51  בני־גזם בני־עזא בני פסח׃
Neh 7:52  בני־בסי בני־מעונים בני נפושׁסים׃
Neh 7:53  בני־בקבוק בני־חקופא בני חרחור׃
Neh 7:54  בני־בצלית בני־מחידא בני חרשׁא׃
Neh 7:55  בני־ברקוס בני־סיסרא בני־תמח׃
Neh 7:56  בני נציח בני חטיפא׃
Neh 7:57  בני עבדי שׁלמה בני־סוטי בני־סופרת בני פרידא׃
Neh 7:58  בני־יעלא בני־דרקון בני גדל׃
Neh 7:59  בני שׁפטיה בני־חטיל בני פכרת הצביים בני אמון׃
Neh 7:60  כל־הנתינים ובני עבדי שׁלמה שׁלשׁ מאות תשׁעים ושׁנים׃
Neh 7:61  ואלה העולים מתל מלח תל חרשׁא כרוב אדון ואמר ולא יכלו להגיד בית־אבותם וזרעם אם מישׂראל הם׃
Neh 7:62  בני־דליה בני־טוביה בני נקודא שׁשׁ מאות וארבעים ושׁנים׃
Neh 7:63  ומן־הכהנים בני חביה בני הקוץ בני ברזלי אשׁר לקח מבנות ברזלי הגלעדי אשׁה ויקרא על־שׁמם׃
Neh 7:64  אלה בקשׁו כתבם המתיחשׂים ולא נמצא ויגאלו מן־הכהנה׃
Neh 7:65  ויאמר התרשׁתא להם אשׁר לא־יאכלו מקדשׁ הקדשׁים עד עמד הכהן לאורים ותומים׃
Neh 7:66  כל־הקהל כאחד ארבע רבוא אלפים שׁלשׁ־מאות ושׁשׁים׃
Neh 7:67  מלבד עבדיהם ואמהתיהם אלה שׁבעת אלפים שׁלשׁ מאות שׁלשׁים ושׁבעה ולהם משׁררים ומשׁררות מאתים וארבעים וחמשׁה׃ סוסיהם שׁבע מאות שׁלשׁים ושׁשׁה פרדיהם מאתים ארבעים וחמשׁה׃
Neh 7:68  גמלים ארבע מאות שׁלשׁים וחמשׁה חמרים שׁשׁת אלפים שׁבע מאות ועשׂרים׃
Neh 7:69  ומקצת ראשׁי האבות נתנו למלאכה התרשׁתא נתן לאוצר זהב דרכמנים אלף מזרקות חמשׁים כתנות כהנים שׁלשׁים וחמשׁ מאות׃
Neh 7:70  ומראשׁי האבות נתנו לאוצר המלאכה זהב דרכמונים שׁתי רבות וכסף מנים אלפים ומאתים׃
Neh 7:71  ואשׁר נתנו שׁארית העם זהב דרכמונים שׁתי רבוא וכסף מנים אלפים וכתנת כהנים שׁשׁים ושׁבעה׃
Neh 7:72  וישׁבו הכהנים והלוים והשׁוערים והמשׁררים ומן־העם והנתינים וכל־ישׂראל בעריהם ויגע החדשׁ השׁביעי ובני ישׂראל בעריהם׃
Neh 8:1  ויאספו כל־העם כאישׁ אחד אל־הרחוב אשׁר לפני שׁער־המים ויאמרו לעזרא הספר להביא את־ספר תורת משׁה אשׁר־צוה יהוה את־ישׂראל׃
Neh 8:2  ויביא עזרא הכהן את־התורה לפני הקהל מאישׁ ועד־אשׁה וכל מבין לשׁמע ביום אחד לחדשׁ השׁביעי׃
Neh 8:3  ויקרא־בו לפני הרחוב אשׁר לפני שׁער־המים מן־האור עד־מחצית היום נגד האנשׁים והנשׁים והמבינים ואזני כל־העם אל־ספר התורה׃
Neh 8:4  ויעמד עזרא הספר על־מגדל־עץ אשׁר עשׂו לדבר ויעמד אצלו מתתיה ושׁמע ועניה ואוריה וחלקיה ומעשׂיה על־ימינו ומשׂמאלו פדיה ומישׁאל ומלכיה וחשׁם וחשׁבדנה זכריה משׁלם׃
Neh 8:5  ויפתח עזרא הספר לעיני כל־העם כי־מעל כל־העם היה וכפתחו עמדו כל־העם׃
Neh 8:6  ויברך עזרא את־יהוה האלהים הגדול ויענו כל־העם אמן אמן במעל ידיהם ויקדו וישׁתחו ליהוה אפים ארצה׃
Neh 8:7  וישׁוע ובני ושׁרביה ימין עקוב שׁבתי הודיה מעשׂיה קליטא עזריה יוזבד חנן פלאיה והלוים מבינים את־העם לתורה והעם על־עמדם׃
Neh 8:8  ויקראו בספר בתורת האלהים מפרשׁ ושׂום שׂכל ויבינו במקרא׃
Neh 8:9  ויאמר נחמיה הוא התרשׁתא ועזרא הכהן הספר והלוים המבינים את־העם לכל־העם היום קדשׁ־הוא ליהוה אלהיכם אל־תתאבלו ואל־תבכו כי בוכים כל־העם כשׁמעם את־דברי התורה׃
Neh 8:10  ויאמר להם לכו אכלו משׁמנים ושׁתו ממתקים ושׁלחו מנות לאין נכון לו כי־קדושׁ היום לאדנינו ואל־תעצבו כי־חדות יהוה היא מעזכם׃
Neh 8:11  והלוים מחשׁים לכל־העם לאמר הסו כי היום קדשׁ ואל־תעצבו׃
Neh 8:12  וילכו כל־העם לאכל ולשׁתות ולשׁלח מנות ולעשׂות שׂמחה גדולה כי הבינו בדברים אשׁר הודיעו להם׃
Neh 8:13  וביום השׁני נאספו ראשׁי האבות לכל־העם הכהנים והלוים אל־עזרא הספר ולהשׂכיל אל־דברי התורה׃
Neh 8:14  וימצאו כתוב בתורה אשׁר צוה יהוה ביד־משׁה אשׁר ישׁבו בני־ישׂראל בסכות בחג בחדשׁ השׁביעי׃
Neh 8:15  ואשׁר ישׁמיעו ויעבירו קול בכל־עריהם ובירושׁלם לאמר צאו ההר והביאו עלי־זית ועלי־עץ שׁמן ועלי הדס ועלי תמרים ועלי עץ עבת לעשׂת סכת ככתוב׃
Neh 8:16  ויצאו העם ויביאו ויעשׂו להם סכות אישׁ על־גגו ובחצרתיהם ובחצרות בית האלהים וברחוב שׁער המים וברחוב שׁער אפרים׃
Neh 8:17  ויעשׂו כל־הקהל השׁבים מן־השׁבי סכות וישׁבו בסכות כי לא־עשׂו מימי ישׁוע בן־נון כן בני ישׂראל עד היום ההוא ותהי שׂמחה גדולה מאד׃
Neh 8:18  ויקרא בספר תורת האלהים יום ביום מן־היום הראשׁון עד היום האחרון ויעשׂו־חג שׁבעת ימים וביום השׁמיני עצרת כמשׁפט׃
Neh 9:1  וביום עשׂרים וארבעה לחדשׁ הזה נאספו בני־ישׂראל בצום ובשׂקים ואדמה עליהם׃
Neh 9:2  ויבדלו זרע ישׂראל מכל בני נכר ויעמדו ויתודו על־חטאתיהם ועונות אבתיהם׃
Neh 9:3  ויקומו על־עמדם ויקראו בספר תורת יהוה אלהיהם רבעית היום ורבעית מתודים ומשׁתחוים ליהוה אלהיהם׃
Neh 9:4  ויקם על־מעלה הלוים ישׁוע ובני קדמיאל שׁבניה בני שׁרביה בני כנני ויזעקו בקול גדול אל־יהוה אלהיהם׃
Neh 9:5  ויאמרו הלוים ישׁוע וקדמיאל בני חשׁבניה שׁרביה הודיה שׁבניה פתחיה קומו ברכו את־יהוה אלהיכם מן־העולם עד־העולם ויברכו שׁם כבודך ומרומם על־כל־ברכה ותהלה׃
Neh 9:6  אתה־הוא יהוה לבדך את עשׂית את־השׁמים שׁמי השׁמים וכל־צבאם הארץ וכל־אשׁר עליה הימים וכל־אשׁר בהם ואתה מחיה את־כלם וצבא השׁמים לך משׁתחוים׃
Neh 9:7  אתה־הוא יהוה האלהים אשׁר בחרת באברם והוצאתו מאור כשׂדים ושׂמת שׁמו אברהם׃
Neh 9:8  ומצאת את־לבבו נאמן לפניך וכרות עמו הברית לתת את־ארץ הכנעני החתי האמרי והפרזי והיבוסי והגרגשׁי לתת לזרעו ותקם את־דבריך כי צדיק אתה׃
Neh 9:9  ותרא את־עני אבתינו במצרים ואת־זעקתם שׁמעת על־ים־סוף׃
Neh 9:10  ותתן אתת ומפתים בפרעה ובכל־עבדיו ובכל־עם ארצו כי ידעת כי הזידו עליהם ותעשׂ־לך שׁם כהיום הזה׃
Neh 9:11  והים בקעת לפניהם ויעברו בתוך־הים ביבשׁה ואת־רדפיהם השׁלכת במצולת כמו־אבן במים עזים׃
Neh 9:12  ובעמוד ענן הנחיתם יומם ובעמוד אשׁ לילה להאיר להם את־הדרך אשׁר ילכו־בה׃
Neh 9:13  ועל הר־סיני ירדת ודבר עמהם משׁמים ותתן להם משׁפטים ישׁרים ותורות אמת חקים ומצות טובים׃
Neh 9:14  ואת־שׁבת קדשׁך הודעת להם ומצוות וחקים ותורה צוית להם ביד משׁה עבדך׃
Neh 9:15  ולחם משׁמים נתתה להם לרעבם ומים מסלע הוצאת להם לצמאם ותאמר להם לבוא לרשׁת את־הארץ אשׁר־נשׂאת את־ידך לתת להם׃
Neh 9:16  והם ואבתינו הזידו ויקשׁו את־ערפם ולא שׁמעו אל־מצותיך׃
Neh 9:17  וימאנו לשׁמע ולא־זכרו נפלאתיך אשׁר עשׂית עמהם ויקשׁו את־ערפם ויתנו־ראשׁ לשׁוב לעבדתם במרים ואתה אלוה סליחות חנון ורחום ארך־אפים ורב־וחסד ולא עזבתם׃
Neh 9:18  אף כי־עשׂו להם עגל מסכה ויאמרו זה אלהיך אשׁר העלך ממצרים ויעשׂו נאצות גדלות׃
Neh 9:19  ואתה ברחמיך הרבים לא עזבתם במדבר את־עמוד הענן לא־סר מעליהם ביומם להנחתם בהדרך ואת־עמוד האשׁ בלילה להאיר להם ואת־הדרך אשׁר ילכו־בה׃
Neh 9:20  ורוחך הטובה נתת להשׂכילם ומנך לא־מנעת מפיהם ומים נתתה להם לצמאם׃
Neh 9:21  וארבעים שׁנה כלכלתם במדבר לא חסרו שׂלמתיהם לא בלו ורגליהם לא בצקו׃
Neh 9:22  ותתן להם ממלכות ועממים ותחלקם לפאה ויירשׁו את־ארץ סיחון ואת־ארץ מלך חשׁבון ואת־ארץ עוג מלך־הבשׁן׃
Neh 9:23  ובניהם הרבית כככבי השׁמים ותביאם אל־הארץ אשׁר־אמרת לאבתיהם לבוא לרשׁת׃
Neh 9:24  ויבאו הבנים ויירשׁו את־הארץ ותכנע לפניהם את־ישׁבי הארץ הכנענים ותתנם בידם ואת־מלכיהם ואת־עממי הארץ לעשׂות בהם כרצונם׃
Neh 9:25  וילכדו ערים בצרות ואדמה שׁמנה ויירשׁו בתים מלאים־כל־טוב ברות חצובים כרמים וזיתים ועץ מאכל לרב ויאכלו וישׂבעו וישׁמינו ויתעדנו בטובך הגדול׃
Neh 9:26  וימרו וימרדו בך וישׁלכו את־תורתך אחרי גום ואת־נביאיך הרגו אשׁר־העידו בם להשׁיבם אליך ויעשׂו נאצות גדולת׃
Neh 9:27  ותתנם ביד צריהם ויצרו להם ובעת צרתם יצעקו אליך ואתה משׁמים תשׁמע וכרחמיך הרבים תתן להם מושׁיעים ויושׁיעום מיד צריהם׃
Neh 9:28  וכנוח להם ישׁובו לעשׂות רע לפניך ותעזבם ביד איביהם וירדו בהם וישׁובו ויזעקוך ואתה משׁמים תשׁמע ותצילם כרחמיך רבות עתים׃
Neh 9:29  ותעד בהם להשׁיבם אל־תורתך והמה הזידו ולא־שׁמעו למצותיך ובמשׁפטיך חטאו־בם אשׁר־יעשׂה אדם וחיה בהם ויתנו כתף סוררת וערפם הקשׁו ולא שׁמעו׃
Neh 9:30  ותמשׁך עליהם שׁנים רבות ותעד בם ברוחך ביד־נביאיך ולא האזינו ותתנם ביד עמי הארצת׃
Neh 9:31  וברחמיך הרבים לא־עשׂיתם כלה ולא עזבתם כי אל־חנון ורחום אתה׃
Neh 9:32  ועתה אלהינו האל הגדול הגבור והנורא שׁומר הברית והחסד אל־ימעט לפניך את כל־התלאה אשׁר־מצאתנו למלכינו לשׂרינו ולכהנינו ולנביאנו ולאבתינו ולכל־עמך מימי מלכי אשׁור עד היום הזה׃
Neh 9:33  ואתה צדיק על כל־הבא עלינו כי־אמת עשׂית ואנחנו הרשׁענו׃
Neh 9:34  ואת־מלכינו שׂרינו כהנינו ואבתינו לא עשׂו תורתך ולא הקשׁיבו אל־מצותיך ולעדותיך אשׁר העידת בהם׃
Neh 9:35  והם במלכותם ובטובך הרב אשׁר־נתת להם ובארץ הרחבה והשׁמנה אשׁר־נתת לפניהם לא עבדוך ולא־שׁבו ממעלליהם הרעים׃
Neh 9:36  הנה אנחנו היום עבדים והארץ אשׁר־נתתה לאבתינו לאכל את־פריה ואת־טובה הנה אנחנו עבדים עליה׃
Neh 9:37  ותבואתה מרבה למלכים אשׁר־נתתה עלינו בחטאותינו ועל גויתינו משׁלים ובבהמתנו כרצונם ובצרה גדולה אנחנו׃
Neh 10:1  ובכל־זאת אנחנו כרתים אמנה וכתבים ועל החתום שׂרינו לוינו כהנינו׃
Neh 10:2  ועל החתומים נחמיה התרשׁתא בן־חכליה וצדקיה׃
Neh 10:3  שׂריה עזריה ירמיה׃
Neh 10:4  פשׁחור אמריה מלכיה׃
Neh 10:5  חטושׁ שׁבניה מלוך׃
Neh 10:6  חרם מרמות עבדיה׃
Neh 10:7  דניאל גנתון ברוך׃
Neh 10:8  משׁלם אביה מימן׃
Neh 10:9  מעזיה בלגי שׁמעיה אלה הכהנים׃
Neh 10:10  והלוים וישׁוע בן־אזניה בנוי מבני חנדד קדמיאל׃
Neh 10:11  ואחיהם שׁבניה הודיה קליטא פלאיה חנן׃
Neh 10:12  מיכא רחוב חשׁביה׃
Neh 10:13  זכור שׁרביה שׁבניה׃
Neh 10:14  הודיה בני בנינו׃
Neh 10:15  ראשׁי העם פרעשׁ פחת מואב עילם זתוא בני׃
Neh 10:16  בני עזגד בבי׃
Neh 10:17  אדניה בגוי עדין׃
Neh 10:18  אטר חזקיה עזור׃
Neh 10:19  הודיה חשׁם בצי׃
Neh 10:20  חריף ענתות נובי׃
Neh 10:21  מגפיעשׁ משׁלם חזיר׃
Neh 10:22  משׁיזבאל צדוק ידוע׃
Neh 10:23  פלטיה חנן עניה׃
Neh 10:24  הושׁע חנניה חשׁוב׃
Neh 10:25  הלוחשׁ פלחא שׁובק׃
Neh 10:26  רחום חשׁבנה מעשׂיה׃
Neh 10:27  ואחיה חנן ענן׃
Neh 10:28  מלוך חרם בענה׃
Neh 10:29  ושׁאר העם הכהנים הלוים השׁוערים המשׁררים הנתינים וכל־הנבדל מעמי הארצות אל־תורת האלהים נשׁיהם בניהם ובנתיהם כל יודע מבין׃
Neh 10:30  מחזיקים על־אחיהם אדיריהם ובאים באלה ובשׁבועה ללכת בתורת האלהים אשׁר נתנה ביד משׁה עבד־האלהים ולשׁמור ולעשׂות את־כל־מצות יהוה אדנינו ומשׁפטיו וחקיו׃
Neh 10:31  ואשׁר לא־נתן בנתינו לעמי הארץ ואת־בנתיהם לא נקח לבנינו׃
Neh 10:32  ועמי הארץ המביאים את־המקחות וכל־שׁבר ביום השׁבת למכור לא־נקח מהם בשׁבת וביום קדשׁ ונטשׁ את־השׁנה השׁביעית ומשׁא כל־יד׃
Neh 10:33  והעמדנו עלינו מצות לתת עלינו שׁלשׁית השׁקל בשׁנה לעבדת בית אלהינו׃
Neh 10:34  ללחם המערכת ומנחת התמיד ולעולת התמיד השׁבתות החדשׁים למועדים ולקדשׁים ולחטאות לכפר על־ישׂראל וכל מלאכת בית־אלהינו׃
Neh 10:35  והגורלות הפלנו על־קרבן העצים הכהנים הלוים והעם להביא לבית אלהינו לבית־אבתינו לעתים מזמנים שׁנה בשׁנה לבער על־מזבח יהוה אלהינו ככתוב בתורה׃
Neh 10:36  ולהביא את־בכורי אדמתנו ובכורי כל־פרי כל־עץ שׁנה בשׁנה לבית יהוה׃
Neh 10:37  ואת־בכרות בנינו ובהמתינו ככתוב בתורה ואת־בכורי בקרינו וצאנינו להביא לבית אלהינו לכהנים המשׁרתים בבית אלהינו׃
Neh 10:38  ואת־ראשׁית עריסתינו ותרומתינו ופרי כל־עץ תירושׁ ויצהר נביא לכהנים אל־לשׁכות בית־אלהינו ומעשׂר אדמתנו ללוים והם הלוים המעשׂרים בכל ערי עבדתנו׃
Neh 10:39  והיה הכהן בן־אהרן עם־הלוים בעשׂר הלוים והלוים יעלו את־מעשׂר המעשׂר לבית אלהינו אל־הלשׁכות לבית האוצר׃
Neh 10:40  כי אל־הלשׁכות יביאו בני־ישׂראל ובני הלוי את־תרומת הדגן התירושׁ והיצהר ושׁם כלי המקדשׁ והכהנים המשׁרתים והשׁוערים והמשׁררים ולא נעזב את־בית אלהינו׃
Neh 11:1  וישׁבו שׂרי־העם בירושׁלם ושׁאר העם הפילו גורלות להביא אחד מן־העשׂרה לשׁבת בירושׁלם עיר הקדשׁ ותשׁע הידות בערים׃
Neh 11:2  ויברכו העם לכל האנשׁים המתנדבים לשׁבת בירושׁלם׃
Neh 11:3  ואלה ראשׁי המדינה אשׁר ישׁבו בירושׁלם ובערי יהודה ישׁבו אישׁ באחזתו בעריהם ישׂראל הכהנים והלוים והנתינים ובני עבדי שׁלמה׃
Neh 11:4  ובירושׁלם ישׁבו מבני יהודה ומבני בנימן מבני יהודה עתיה בן־עזיה בן־זכריה בן־אמריה בן־שׁפטיה בן־מהללאל מבני־פרץ׃
Neh 11:5  ומעשׂיה בן־ברוך בן־כל־חזה בן־חזיה בן־עדיה בן־יויריב בן־זכריה בן־השׁלני׃
Neh 11:6  כל־בני־פרץ הישׁבים בירושׁלם ארבע מאות שׁשׁים ושׁמנה אנשׁי־חיל׃
Neh 11:7  ואלה בני בנימן סלא בן־משׁלם בן־יועד בן־פדיה בן־קוליה בן־מעשׂיה בן־איתיאל בן־ישׁעיה׃
Neh 11:8  ואחריו גבי סלי תשׁע מאות עשׂרים ושׁמנה׃
Neh 11:9  ויואל בן־זכרי פקיד עליהם ויהודה בן־הסנואה על־העיר משׁנה׃
Neh 11:10  מן־הכהנים ידעיה בן־יויריב יכין׃
Neh 11:11  שׂריה בן־חלקיה בן־משׁלם בן־צדוק בן־מריות בן־אחיטוב נגד בית האלהים׃
Neh 11:12  ואחיהם עשׂי המלאכה לבית שׁמנה מאות עשׂרים ושׁנים ועדיה בן־ירחם בן־פלליה בן־אמצי בן־זכריה בן־פשׁחור בן־מלכיה׃
Neh 11:13  ואחיו ראשׁים לאבות מאתים ארבעים ושׁנים ועמשׁסי בן־עזראל בן־אחזי בן־משׁלמות בן־אמר׃
Neh 11:14  ואחיהם גבורי חיל מאה עשׂרים ושׁמנה ופקיד עליהם זבדיאל בן־הגדולים׃
Neh 11:15  ומן־הלוים שׁמעיה בן־חשׁוב בן־עזריקם בן־חשׁביה בן־בוני׃
Neh 11:16  ושׁבתי ויוזבד על־המלאכה החיצנה לבית האלהים מראשׁי הלוים׃
Neh 11:17  ומתניה בן־מיכה בן־זבדי בן־אסף ראשׁ התחלה יהודה לתפלה ובקבקיה משׁנה מאחיו ועבדא בן־שׁמוע בן־גלל בן־ידיתון׃
Neh 11:18  כל־הלוים בעיר הקדשׁ מאתים שׁמנים וארבעה׃
Neh 11:19  והשׁוערים עקוב טלמון ואחיהם השׁמרים בשׁערים מאה שׁבעים ושׁנים׃
Neh 11:20  ושׁאר ישׂראל הכהנים הלוים בכל־ערי יהודה אישׁ בנחלתו׃
Neh 11:21  והנתינים ישׁבים בעפל וציחא וגשׁפא על־הנתינים׃
Neh 11:22  ופקיד הלוים בירושׁלם עזי בן־בני בן־חשׁביה בן־מתניה בן־מיכא מבני אסף המשׁררים לנגד מלאכת בית־האלהים׃
Neh 11:23  כי־מצות המלך עליהם ואמנה על־המשׁררים דבר־יום ביומו׃
Neh 11:24  ופתחיה בן־משׁיזבאל מבני־זרח בן־יהודה ליד המלך לכל־דבר לעם׃
Neh 11:25  ואל־החצרים בשׂדתם מבני יהודה ישׁבו בקרית הארבע ובנתיה ובדיבן ובנתיה וביקבצאל וחצריה׃
Neh 11:26  ובישׁוע ובמולדה ובבית פלט׃
Neh 11:27  ובחצר שׁועל ובבאר שׁבע ובנתיה׃
Neh 11:28  ובצקלג ובמכנה ובבנתיה׃
Neh 11:29  ובעין רמון ובצרעה ובירמות׃
Neh 11:30  זנח עדלם וחצריהם לכישׁ ושׂדתיה עזקה ובנתיה ויחנו מבאר־שׁבע עד־גיא־הנם׃
Neh 11:31  ובני בנימן מגבע מכמשׂ ועיה ובית־אל ובנתיה׃
Neh 11:32  ענתות נב ענניה׃
Neh 11:33  חצור רמה גתים׃
Neh 11:34  חדיד צבעים נבלט׃
Neh 11:35  לד ואונו גי החרשׁים׃
Neh 11:36  ומן־הלוים מחלקות יהודה לבנימין׃
Neh 12:1  ואלה הכהנים והלוים אשׁר עלו עם־זרבבל בן־שׁאלתיאל וישׁוע שׂריה ירמיה עזרא׃
Neh 12:2  אמריה מלוך חטושׁ׃
Neh 12:3  שׁכניה רחם מרמת׃
Neh 12:4  עדוא גנתוי אביה׃
Neh 12:5  מימין מעדיה בלגה׃
Neh 12:6  שׁמעיה ויויריב ידעיה׃
Neh 12:7  סלו עמוק חלקיה ידעיה אלה ראשׁי הכהנים ואחיהם בימי ישׁוע׃
Neh 12:8  והלוים ישׁוע בנוי קדמיאל שׁרביה יהודה מתניה על־הידות הוא ואחיו׃
Neh 12:9  ובקבקיה וענו אחיהם לנגדם למשׁמרות׃
Neh 12:10  וישׁוע הוליד את־יויקים ויויקים הוליד את־אלישׁיב ואלישׁיב את־יוידע׃
Neh 12:11  ויוידע הוליד את־יונתן ויונתן הוליד את־ידוע׃
Neh 12:12  ובימי יויקים היו כהנים ראשׁי האבות לשׂריה מריה לירמיה חנניה׃
Neh 12:13  לעזרא משׁלם לאמריה יהוחנן׃
Neh 12:14  למלוכי יונתן לשׁבניה יוסף׃
Neh 12:15  לחרם עדנא למריות חלקי׃
Neh 12:16  לעדיא זכריה לגנתון משׁלם׃
Neh 12:17  לאביה זכרי למנימין למועדיה פלטי׃
Neh 12:18  לבלגה שׁמוע לשׁמעיה יהונתן׃
Neh 12:19  וליויריב מתני לידעיה עזי׃
Neh 12:20  לסלי קלי לעמוק עבר׃
Neh 12:21  לחלקיה חשׁביה לידעיה נתנאל׃
Neh 12:22  הלוים בימי אלישׁיב יוידע ויוחנן וידוע כתובים ראשׁי אבות והכהנים על־מלכות דריושׁ הפרסי׃
Neh 12:23  בני לוי ראשׁי האבות כתובים על־ספר דברי הימים ועד־ימי יוחנן בן־אלישׁיב׃
Neh 12:24  וראשׁי הלוים חשׁביה שׁרביה וישׁוע בן־קדמיאל ואחיהם לנגדם להלל להודות במצות דויד אישׁ־האלהים משׁמר לעמת משׁמר׃
Neh 12:25  מתניה ובקבקיה עבדיה משׁלם טלמון עקוב שׁמרים שׁוערים משׁמר באספי השׁערים׃
Neh 12:26  אלה בימי יויקים בן־ישׁוע בן־יוצדק ובימי נחמיה הפחה ועזרא הכהן הסופר׃
Neh 12:27  ובחנכת חומת ירושׁלם בקשׁו את־הלוים מכל־מקומתם להביאם לירושׁלם לעשׂת חנכה ושׂמחה ובתודות ובשׁיר מצלתים נבלים ובכנרות׃
Neh 12:28  ויאספו בני המשׁררים ומן־הככר סביבות ירושׁלם ומן־חצרי נטפתי׃
Neh 12:29  ומבית הגלגל ומשׂדות גבע ועזמות כי חצרים בנו להם המשׁררים סביבות ירושׁלם׃
Neh 12:30  ויטהרו הכהנים והלוים ויטהרו את־העם ואת־השׁערים ואת־החומה׃
Neh 12:31  ואעלה את־שׂרי יהודה מעל לחומה ואעמידה שׁתי תודת גדולת ותהלכת לימין מעל לחומה לשׁער האשׁפת׃
Neh 12:32  וילך אחריהם הושׁעיה וחצי שׂרי יהודה׃
Neh 12:33  ועזריה עזרא ומשׁלם׃
Neh 12:34  יהודה ובנימן ושׁמעיה וירמיה׃
Neh 12:35  ומבני הכהנים בחצצרות זכריה בן־יונתן בן־שׁמעיה בן־מתניה בן־מיכיה בן־זכור בן־אסף׃
Neh 12:36  ואחיו שׁמעיה ועזראל מללי גללי מעי נתנאל ויהודה חנני בכלי־שׁיר דויד אישׁ האלהים ועזרא הסופר לפניהם׃
Neh 12:37  ועל שׁער העין ונגדם עלו על־מעלות עיר דויד במעלה לחומה מעל לבית דויד ועד שׁער המים מזרח׃
Neh 12:38  והתודה השׁנית ההולכת למואל ואני אחריה וחצי העם מעל להחומה מעל למגדל התנורים ועד החומה הרחבה׃
Neh 12:39  ומעל לשׁער־אפרים ועל־שׁער הישׁנה ועל־שׁער הדגים ומגדל חננאל ומגדל המאה ועד שׁער הצאן ועמדו בשׁער המטרה׃
Neh 12:40  ותעמדנה שׁתי התודת בבית האלהים ואני וחצי הסגנים עמי׃
Neh 12:41  והכהנים אליקים מעשׂיה מנימין מיכיה אליועיני זכריה חנניה בחצצרות׃
Neh 12:42  ומעשׂיה ושׁמעיה ואלעזר ועזי ויהוחנן ומלכיה ועילם ועזר וישׁמיעו המשׁררים ויזרחיה הפקיד׃
Neh 12:43  ויזבחו ביום־ההוא זבחים גדולים וישׂמחו כי האלהים שׂמחם שׂמחה גדולה וגם הנשׁים והילדים שׂמחו ותשׁמע שׂמחת ירושׁלם מרחוק׃
Neh 12:44  ויפקדו ביום ההוא אנשׁים על־הנשׁכות לאוצרות לתרומות לראשׁית ולמעשׂרות לכנוס בהם לשׂדי הערים מנאות התורה לכהנים וללוים כי שׂמחת יהודה על־הכהנים ועל־הלוים העמדים׃
Neh 12:45  וישׁמרו משׁמרת אלהיהם ומשׁמרת הטהרה והמשׁררים והשׁערים כמצות דויד שׁלמה בנו׃
Neh 12:46  כי־בימי דויד ואסף מקדם ראשׁ המשׁררים ושׁיר־תהלה והדות לאלהים׃
Neh 12:47  וכל־ישׂראל בימי זרבבל ובימי נחמיה נתנים מניות המשׁררים והשׁערים דבר־יום ביומו ומקדשׁים ללוים והלוים מקדשׁים לבני אהרן׃
Neh 13:1  ביום ההוא נקרא בספר משׁה באזני העם ונמצא כתוב בו אשׁר לא־יבוא עמני ומאבי בקהל האלהים עד־עולם׃
Neh 13:2  כי לא קדמו את־בני ישׂראל בלחם ובמים וישׂכר עליו את־בלעם לקללו ויהפך אלהינו הקללה לברכה׃
Neh 13:3  ויהי כשׁמעם את־התורה ויבדילו כל־ערב מישׂראל׃
Neh 13:4  ולפני מזה אלישׁיב הכהן נתון בלשׁכת בית־אלהינו קרוב לטוביה׃
Neh 13:5  ויעשׂ לו לשׁכה גדולה ושׁם היו לפנים נתנים את־המנחה הלבונה והכלים ומעשׂר הדגן התירושׁ והיצהר מצות הלוים והמשׁררים והשׁערים ותרומת הכהנים׃
Neh 13:6  ובכל־זה לא הייתי בירושׁלם כי בשׁנת שׁלשׁים ושׁתים לארתחשׁסתא מלך־בבל באתי אל־המלך ולקץ ימים נשׁאלתי מן־המלך׃
Neh 13:7  ואבוא לירושׁלם ואבינה ברעה אשׁר עשׂה אלישׁיב לטוביה לעשׂות לו נשׁכה בחצרי בית האלהים׃
Neh 13:8  וירע לי מאד ואשׁליכה את־כל־כלי בית־טוביה החוץ מן־הלשׁכה׃
Neh 13:9  ואמרה ויטהרו הלשׁכות ואשׁיבה שׁם כלי בית האלהים את־המנחה והלבונה׃
Neh 13:10  ואדעה כי־מניות הלוים לא נתנה ויברחו אישׁ־לשׂדהו הלוים והמשׁררים עשׂי המלאכה׃
Neh 13:11  ואריבה את־הסגנים ואמרה מדוע נעזב בית־האלהים ואקבצם ואעמדם על־עמדם׃
Neh 13:12  וכל־יהודה הביאו מעשׂר הדגן והתירושׁ והיצהר לאוצרות׃
Neh 13:13  ואוצרה על־אוצרות שׁלמיה הכהן וצדוק הסופר ופדיה מן־הלוים ועל־ידם חנן בן־זכור בן־מתניה כי נאמנים נחשׁבו ועליהם לחלק לאחיהם׃
Neh 13:14  זכרה־לי אלהי על־זאת ואל־תמח חסדי אשׁר עשׂיתי בבית אלהי ובמשׁמריו׃
Neh 13:15  בימים ההמה ראיתי ביהודה דרכים־גתות בשׁבת ומביאים הערמות ועמסים על־החמרים ואף־יין ענבים ותאנים וכל־משׂא ומביאים ירושׁלם ביום השׁבת ואעיד ביום מכרם ציד׃
Neh 13:16  והצרים ישׁבו בה מביאים דאג וכל־מכר ומכרים בשׁבת לבני יהודה ובירושׁלם׃
Neh 13:17  ואריבה את חרי יהודה ואמרה להם מה־הדבר הרע הזה אשׁר אתם עשׂים ומחללים את־יום השׁבת׃
Neh 13:18  הלוא כה עשׂו אבתיכם ויבא אלהינו עלינו את כל־הרעה הזאת ועל העיר הזאת ואתם מוסיפים חרון על־ישׂראל לחלל את־השׁבת׃
Neh 13:19  ויהי כאשׁר צללו שׁערי ירושׁלם לפני השׁבת ואמרה ויסגרו הדלתות ואמרה אשׁר לא יפתחום עד אחר השׁבת ומנערי העמדתי על־השׁערים לא־יבוא משׂא ביום השׁבת׃
Neh 13:20  וילינו הרכלים ומכרי כל־ממכר מחוץ לירושׁלם פעם ושׁתים׃
Neh 13:21  ואעידה בהם ואמרה אליהם מדוע אתם לנים נגד החומה אם־תשׁנו יד אשׁלח בכם מן־העת ההיא לא־באו בשׁבת׃
Neh 13:22  ואמרה ללוים אשׁר יהיו מטהרים ובאים שׁמרים השׁערים לקדשׁ את־יום השׁבת גם־זאת זכרה־לי אלהי וחוסה עלי כרב חסדך׃
Neh 13:23  גם בימים ההם ראיתי את־היהודים השׁיבו נשׁים אשׁדודיות עמוניות מואביות׃
Neh 13:24  ובניהם חצי מדבר אשׁדודית ואינם מכירים לדבר יהודית וכלשׁון עם ועם׃
Neh 13:25  ואריב עמם ואקללם ואכה מהם אנשׁים ואמרטם ואשׁביעם באלהים אם־תתנו בנתיכם לבניהם ואם־תשׂאו מבנתיהם לבניכם ולכם׃
Neh 13:26  הלוא על־אלה חטא־שׁלמה מלך ישׂראל ובגוים הרבים לא־היה מלך כמהו ואהוב לאלהיו היה ויתנהו אלהים מלך על־כל־ישׂראל גם־אותו החטיאו הנשׁים הנכריות׃
Neh 13:27  ולכם הנשׁמע לעשׂת את כל־הרעה הגדולה הזאת למעל באלהינו להשׁיב נשׁים נכריות׃
Neh 13:28  ומבני יוידע בן־אלישׁיב הכהן הגדול חתן לסנבלט החרני ואבריחהו מעלי׃
Neh 13:29  זכרה להם אלהי על גאלי הכהנה וברית הכהנה והלוים׃
Neh 13:30  וטהרתים מכל־נכר ואעמידה משׁמרות לכהנים וללוים אישׁ במלאכתו׃
Neh 13:31  ולקרבן העצים בעתים מזמנות ולבכורים זכרה־לי אלהי לטובה׃


\end{document}