\begin{document}

\title{Esther}

Est 1:1  ויהי בימי אחשׁורושׁ הוא אחשׁורושׁ המלך מהדו ועד־כושׁ שׁבע ועשׂרים ומאה מדינה׃
Est 1:2  בימים ההם כשׁבת המלך אחשׁורושׁ על כסא מלכותו אשׁר בשׁושׁן הבירה׃
Est 1:3  בשׁנת שׁלושׁ למלכו עשׂה משׁתה לכל־שׂריו ועבדיו חיל פרס ומדי הפרתמים ושׂרי המדינות לפניו׃
Est 1:4  בהראתו את־עשׁר כבוד מלכותו ואת־יקר תפארת גדולתו ימים רבים שׁמונים ומאת יום׃
Est 1:5  ובמלואת הימים האלה עשׂה המלך לכל־העם הנמצאים בשׁושׁן הבירה למגדול ועד־קטן משׁתה שׁבעת ימים בחצר גנת ביתן המלך׃
Est 1:6  חור כרפס ותכלת אחוז בחבלי־בוץ וארגמן על־גלילי כסף ועמודי שׁשׁ מטות זהב וכסף על רצפת בהט־ושׁשׁ ודר וסחרת׃
Est 1:7  והשׁקות בכלי זהב וכלים מכלים שׁונים ויין מלכות רב כיד המלך׃
Est 1:8  והשׁתיה כדת אין אנס כי־כן יסד המלך על כל־רב ביתו לעשׂות כרצון אישׁ־ואישׁ׃
Est 1:9  גם ושׁתי המלכה עשׂתה משׁתה נשׁים בית המלכות אשׁר למלך אחשׁורושׁ׃
Est 1:10  ביום השׁביעי כטוב לב־המלך ביין אמר למהומן בזתא חרבונא בגתא ואבגתא זתר וכרכס שׁבעת הסריסים המשׁרתים את־פני המלך אחשׁורושׁ׃
Est 1:11  להביא את־ושׁתי המלכה לפני המלך בכתר מלכות להראות העמים והשׂרים את־יפיה כי־טובת מראה היא׃
Est 1:12  ותמאן המלכה ושׁתי לבוא בדבר המלך אשׁר ביד הסריסים ויקצף המלך מאד וחמתו בערה בו׃
Est 1:13  ויאמר המלך לחכמים ידעי העתים כי־כן דבר המלך לפני כל־ידעי דת ודין׃
Est 1:14  והקרב אליו כרשׁנא שׁתר אדמתא תרשׁישׁ מרס מרסנא ממוכן שׁבעת שׂרי פרס ומדי ראי פני המלך הישׁבים ראשׁנה במלכות׃
Est 1:15  כדת מה־לעשׂות במלכה ושׁתי על אשׁר לא־עשׂתה את־מאמר המלך אחשׁורושׁ ביד הסריסים׃
Est 1:16  ויאמר מומכן לפני המלך והשׂרים לא על־המלך לבדו עותה ושׁתי המלכה כי על־כל־השׂרים ועל־כל־העמים אשׁר בכל־מדינות המלך אחשׁורושׁ׃
Est 1:17  כי־יצא דבר־המלכה על־כל־הנשׁים להבזות בעליהן בעיניהן באמרם המלך אחשׁורושׁ אמר להביא את־ושׁתי המלכה לפניו ולא־באה׃
Est 1:18  והיום הזה תאמרנה שׂרות פרס־ומדי אשׁר שׁמעו את־דבר המלכה לכל שׂרי המלך וכדי בזיון וקצף׃
Est 1:19  אם־על־המלך טוב יצא דבר־מלכות מלפניו ויכתב בדתי פרס־ומדי ולא יעבור אשׁר לא־תבוא ושׁתי לפני המלך אחשׁורושׁ ומלכותה יתן המלך לרעותה הטובה ממנה׃
Est 1:20  ונשׁמע פתגם המלך אשׁר־יעשׂה בכל־מלכותו כי רבה היא וכל־הנשׁים יתנו יקר לבעליהן למגדול ועד־קטן׃
Est 1:21  וייטב הדבר בעיני המלך והשׂרים ויעשׂ המלך כדבר ממוכן׃
Est 1:22  וישׁלח ספרים אל־כל־מדינות המלך אל־מדינה ומדינה ככתבה ואל־עם ועם כלשׁונו להיות כל־אישׁ שׂרר בביתו ומדבר כלשׁון עמו׃
Est 2:1  אחר הדברים האלה כשׁך חמת המלך אחשׁורושׁ זכר את־ושׁתי ואת אשׁר־עשׂתה ואת אשׁר־נגזר עליה׃
Est 2:2  ויאמרו נערי־המלך משׁרתיו יבקשׁו למלך נערות בתולות טובות מראה׃
Est 2:3  ויפקד המלך פקידים בכל־מדינות מלכותו ויקבצו את־כל־נערה־בתולה טובת מראה אל־שׁושׁן הבירה אל־בית הנשׁים אל־יד הגא סריס המלך שׁמר הנשׁים ונתון תמרקיהן׃
Est 2:4  והנערה אשׁר תיטב בעיני המלך תמלך תחת ושׁתי וייטב הדבר בעיני המלך ויעשׂ כן׃
Est 2:5  אישׁ יהודי היה בשׁושׁן הבירה ושׁמו מרדכי בן יאיר בן־שׁמעי בן־קישׁ אישׁ ימיני׃
Est 2:6  אשׁר הגלה מירושׁלים עם־הגלה אשׁר הגלתה עם יכניה מלך־יהודה אשׁר הגלה נבוכדנצר מלך בבל׃
Est 2:7  ויהי אמן את־הדסה היא אסתר בת־דדו כי אין לה אב ואם והנערה יפת־תאר וטובת מראה ובמות אביה ואמה לקחה מרדכי לו לבת׃
Est 2:8  ויהי בהשׁמע דבר־המלך ודתו ובהקבץ נערות רבות אל־שׁושׁן הבירה אל־יד הגי ותלקח אסתר אל־בית המלך אל־יד הגי שׁמר הנשׁים׃
Est 2:9  ותיטב הנערה בעיניו ותשׂא חסד לפניו ויבהל את־תמרוקיה ואת־מנותה לתת לה ואת שׁבע הנערות הראיות לתת־לה מבית המלך וישׁנה ואת־נערותיה לטוב בית הנשׁים׃
Est 2:10  לא־הגידה אסתר את־עמה ואת־מולדתה כי מרדכי צוה עליה אשׁר לא־תגיד׃
Est 2:11  ובכל־יום ויום מרדכי מתהלך לפני חצר בית־הנשׁים לדעת את־שׁלום אסתר ומה־יעשׂה בה׃
Est 2:12  ובהגיע תר נערה ונערה לבוא אל־המלך אחשׁורושׁ מקץ היות לה כדת הנשׁים שׁנים עשׂר חדשׁ כי כן ימלאו ימי מרוקיהן שׁשׁה חדשׁים בשׁמן המר ושׁשׁה חדשׁים בבשׂמים ובתמרוקי הנשׁים׃
Est 2:13  ובזה הנערה באה אל־המלך את כל־אשׁר תאמר ינתן לה לבוא עמה מבית הנשׁים עד־בית המלך׃
Est 2:14  בערב היא באה ובבקר היא שׁבה אל־בית הנשׁים שׁני אל־יד שׁעשׁגז סריס המלך שׁמר הפילגשׁים לא־תבוא עוד אל־המלך כי אם־חפץ בה המלך ונקראה בשׁם׃
Est 2:15  ובהגיע תר־אסתר בת־אביחיל דד מרדכי אשׁר לקח־לו לבת לבוא אל־המלך לא בקשׁה דבר כי אם את־אשׁר יאמר הגי סריס־המלך שׁמר הנשׁים ותהי אסתר נשׂאת חן בעיני כל־ראיה׃
Est 2:16  ותלקח אסתר אל־המלך אחשׁורושׁ אל־בית מלכותו בחדשׁ העשׂירי הוא־חדשׁ טבת בשׁנת־שׁבע למלכותו׃
Est 2:17  ויאהב המלך את־אסתר מכל־הנשׁים ותשׂא־חן וחסד לפניו מכל־הבתולות וישׂם כתר־מלכות בראשׁה וימליכה תחת ושׁתי׃
Est 2:18  ויעשׂ המלך משׁתה גדול לכל־שׂריו ועבדיו את משׁתה אסתר והנחה למדינות עשׂה ויתן משׂאת כיד המלך׃
Est 2:19  ובהקבץ בתולות שׁנית ומרדכי ישׁב בשׁער־המלך׃
Est 2:20  אין אסתר מגדת מולדתה ואת־עמה כאשׁר צוה עליה מרדכי ואת־מאמר מרדכי אסתר עשׂה כאשׁר היתה באמנה אתו׃
Est 2:21  בימים ההם ומרדכי יושׁב בשׁער־המלך קצף בגתן ותרשׁ שׁני־סריסי המלך משׁמרי הסף ויבקשׁו לשׁלח יד במלך אחשׁורשׁ׃
Est 2:22  ויודע הדבר למרדכי ויגד לאסתר המלכה ותאמר אסתר למלך בשׁם מרדכי׃
Est 2:23  ויבקשׁ הדבר וימצא ויתלו שׁניהם על־עץ ויכתב בספר דברי הימים לפני המלך׃
Est 3:1  אחר הדברים האלה גדל המלך אחשׁורושׁ את־המן בן־המדתא האגגי וינשׂאהו וישׂם את־כסאו מעל כל־השׂרים אשׁר אתו׃
Est 3:2  וכל־עבדי המלך אשׁר־בשׁער המלך כרעים ומשׁתחוים להמן כי־כן צוה־לו המלך ומרדכי לא יכרע ולא ישׁתחוה׃
Est 3:3  ויאמרו עבדי המלך אשׁר־בשׁער המלך למרדכי מדוע אתה עובר את מצות המלך׃
Est 3:4  ויהי באמרם אליו יום ויום ולא שׁמע אליהם ויגידו להמן לראות היעמדו דברי מרדכי כי־הגיד להם אשׁר־הוא יהודי׃
Est 3:5  וירא המן כי־אין מרדכי כרע ומשׁתחוה לו וימלא המן חמה׃
Est 3:6  ויבז בעיניו לשׁלח יד במרדכי לבדו כי־הגידו לו את־עם מרדכי ויבקשׁ המן להשׁמיד את־כל־היהודים אשׁר בכל־מלכות אחשׁורושׁ עם מרדכי׃
Est 3:7  בחדשׁ הראשׁון הוא־חדשׁ ניסן בשׁנת שׁתים עשׂרה למלך אחשׁורושׁ הפיל פור הוא הגורל לפני המן מיום ליום ומחדשׁ לחדשׁ שׁנים־עשׂר הוא־חדשׁ אדר׃
Est 3:8  ויאמר המן למלך אחשׁורושׁ ישׁנו עם־אחד מפזר ומפרד בין העמים בכל מדינות מלכותך ודתיהם שׁנות מכל־עם ואת־דתי המלך אינם עשׂים ולמלך אין־שׁוה להניחם׃
Est 3:9  אם־על־המלך טוב יכתב לאבדם ועשׂרת אלפים ככר־כסף אשׁקול על־ידי עשׂי המלאכה להביא אל־גנזי המלך׃
Est 3:10  ויסר המלך את־טבעתו מעל ידו ויתנה להמן בן־המדתא האגגי צרר היהודים׃
Est 3:11  ויאמר המלך להמן הכסף נתון לך והעם לעשׂות בו כטוב בעיניך׃
Est 3:12  ויקראו ספרי המלך בחדשׁ הראשׁון בשׁלושׁה עשׂר יום בו ויכתב ככל־אשׁר־צוה המן אל אחשׁדרפני־המלך ואל־הפחות אשׁר על־מדינה ומדינה ואל־שׂרי עם ועם מדינה ומדינה ככתבה ועם ועם כלשׁונו בשׁם המלך אחשׁורשׁ נכתב ונחתם בטבעת המלך׃
Est 3:13  ונשׁלוח ספרים ביד הרצים אל־כל־מדינות המלך להשׁמיד להרג ולאבד את־כל־היהודים מנער ועד־זקן טף ונשׁים ביום אחד בשׁלושׁה עשׂר לחדשׁ שׁנים־עשׂר הוא־חדשׁ אדר ושׁללם לבוז׃
Est 3:14  פתשׁגן הכתב להנתן דת בכל־מדינה ומדינה גלוי לכל־העמים להיות עתדים ליום הזה׃
Est 3:15  הרצים יצאו דחופים בדבר המלך והדת נתנה בשׁושׁן הבירה והמלך והמן ישׁבו לשׁתות והעיר שׁושׁן נבוכה׃
Est 4:1  ומרדכי ידע את־כל־אשׁר נעשׂה ויקרע מרדכי את־בגדיו וילבשׁ שׂק ואפר ויצא בתוך העיר ויזעק זעקה גדולה ומרה׃
Est 4:2  ויבוא עד לפני שׁער־המלך כי אין לבוא אל־שׁער המלך בלבושׁ שׂק׃
Est 4:3  ובכל־מדינה ומדינה מקום אשׁר דבר־המלך ודתו מגיע אבל גדול ליהודים וצום ובכי ומספד שׂק ואפר יצע לרבים׃
Est 4:4  ותבואינה נערות אסתר וסריסיה ויגידו לה ותתחלחל המלכה מאד ותשׁלח בגדים להלבישׁ את־מרדכי ולהסיר שׂקו מעליו ולא קבל׃
Est 4:5  ותקרא אסתר להתך מסריסי המלך אשׁר העמיד לפניה ותצוהו על־מרדכי לדעת מה־זה ועל־מה־זה׃
Est 4:6  ויצא התך אל־מרדכי אל־רחוב העיר אשׁר לפני שׁער־המלך׃
Est 4:7  ויגד־לו מרדכי את כל־אשׁר קרהו ואת פרשׁת הכסף אשׁר אמר המן לשׁקול על־גנזי המלך ביהודיים לאבדם׃
Est 4:8  ואת־פתשׁגן כתב־הדת אשׁר־נתן בשׁושׁן להשׁמידם נתן לו להראות את־אסתר ולהגיד לה ולצוות עליה לבוא אל־המלך להתחנן־לו ולבקשׁ מלפניו על־עמה׃
Est 4:9  ויבוא התך ויגד לאסתר את דברי מרדכי׃
Est 4:10  ותאמר אסתר להתך ותצוהו אל־מרדכי׃
Est 4:11  כל־עבדי המלך ועם־מדינות המלך ידעים אשׁר כל־אישׁ ואשׁה אשׁר יבוא־אל־המלך אל־החצר הפנימית אשׁר לא־יקרא אחת דתו להמית לבד מאשׁר יושׁיט־לו המלך את־שׁרביט הזהב וחיה ואני לא נקראתי לבוא אל־המלך זה שׁלושׁים יום׃
Est 4:12  ויגידו למרדכי את דברי אסתר׃
Est 4:13  ויאמר מרדכי להשׁיב אל־אסתר אל־תדמי בנפשׁך להמלט בית־המלך מכל־היהודים׃
Est 4:14  כי אם־החרשׁ תחרישׁי בעת הזאת רוח והצלה יעמוד ליהודים ממקום אחר ואת ובית־אביך תאבדו ומי יודע אם־לעת כזאת הגעת למלכות׃
Est 4:15  ותאמר אסתר להשׁיב אל־מרדכי׃
Est 4:16  לך כנוס את־כל־היהודים הנמצאים בשׁושׁן וצומו עלי ואל־תאכלו ואל־תשׁתו שׁלשׁת ימים לילה ויום גם־אני ונערתי אצום כן ובכן אבוא אל־המלך אשׁר לא־כדת וכאשׁר אבדתי אבדתי׃
Est 4:17  ויעבר מרדכי ויעשׂ ככל אשׁר־צותה עליו אסתר׃
Est 5:1  ויהי ביום השׁלישׁי ותלבשׁ אסתר מלכות ותעמד בחצר בית־המלך הפנימית נכח בית המלך והמלך יושׁב על־כסא מלכותו בבית המלכות נכח פתח הבית׃
Est 5:2  ויהי כראות המלך את־אסתר המלכה עמדת בחצר נשׂאה חן בעיניו ויושׁט המלך לאסתר את־שׁרביט הזהב אשׁר בידו ותקרב אסתר ותגע בראשׁ השׁרביט׃
Est 5:3  ויאמר לה המלך מה־לך אסתר המלכה ומה־בקשׁתך עד־חצי המלכות וינתן לך׃
Est 5:4  ותאמר אסתר אם־על־המלך טוב יבוא המלך והמן היום אל־המשׁתה אשׁר־עשׂיתי לו׃
Est 5:5  ויאמר המלך מהרו את־המן לעשׂות את־דבר אסתר ויבא המלך והמן אל־המשׁתה אשׁר־עשׂתה אסתר׃
Est 5:6  ויאמר המלך לאסתר במשׁתה היין מה־שׁאלתך וינתן לך ומה־בקשׁתך עד־חצי המלכות ותעשׂ׃
Est 5:7  ותען אסתר ותאמר שׁאלתי ובקשׁתי׃
Est 5:8  אם־מצאתי חן בעיני המלך ואם־על־המלך טוב לתת את־שׁאלתי ולעשׂות את־בקשׁתי יבוא המלך והמן אל־המשׁתה אשׁר אעשׂה להם ומחר אעשׂה כדבר המלך׃
Est 5:9  ויצא המן ביום ההוא שׂמח וטוב לב וכראות המן את־מרדכי בשׁער המלך ולא־קם ולא־זע ממנו וימלא המן על־מרדכי חמה׃
Est 5:10  ויתאפק המן ויבוא אל־ביתו וישׁלח ויבא את־אהביו ואת־זרשׁ אשׁתו׃
Est 5:11  ויספר להם המן את־כבוד עשׁרו ורב בניו ואת כל־אשׁר גדלו המלך ואת אשׁר נשׂאו על־השׂרים ועבדי המלך׃
Est 5:12  ויאמר המן אף לא־הביאה אסתר המלכה עם־המלך אל־המשׁתה אשׁר־עשׂתה כי אם־אותי וגם־למחר אני קרוא־לה עם־המלך׃
Est 5:13  וכל־זה איננו שׁוה לי בכל־עת אשׁר אני ראה את־מרדכי היהודי יושׁב בשׁער המלך׃
Est 5:14  ותאמר לו זרשׁ אשׁתו וכל־אהביו יעשׂו־עץ גבה חמשׁים אמה ובבקר אמר למלך ויתלו את־מרדכי עליו ובא־עם־המלך אל־המשׁתה שׂמח וייטב הדבר לפני המן ויעשׂ העץ׃
Est 6:1  בלילה ההוא נדדה שׁנת המלך ויאמר להביא את־ספר הזכרנות דברי הימים ויהיו נקראים לפני המלך׃
Est 6:2  וימצא כתוב אשׁר הגיד מרדכי על־בגתנא ותרשׁ שׁני סריסי המלך משׁמרי הסף אשׁר בקשׁו לשׁלח יד במלך אחשׁורושׁ׃
Est 6:3  ויאמר המלך מה־נעשׂה יקר וגדולה למרדכי על־זה ויאמרו נערי המלך משׁרתיו לא־נעשׂה עמו דבר׃
Est 6:4  ויאמר המלך מי בחצר והמן בא לחצר בית־המלך החיצונה לאמר למלך לתלות את־מרדכי על־העץ אשׁר־הכין לו׃
Est 6:5  ויאמרו נערי המלך אליו הנה המן עמד בחצר ויאמר המלך יבוא׃
Est 6:6  ויבוא המן ויאמר לו המלך מה־לעשׂות באישׁ אשׁר המלך חפץ ביקרו ויאמר המן בלבו למי יחפץ המלך לעשׂות יקר יותר ממני׃
Est 6:7  ויאמר המן אל־המלך אישׁ אשׁר המלך חפץ ביקרו׃
Est 6:8  יביאו לבושׁ מלכות אשׁר לבשׁ־בו המלך וסוס אשׁר רכב עליו המלך ואשׁר נתן כתר מלכות בראשׁו׃
Est 6:9  ונתון הלבושׁ והסוס על־יד־אישׁ משׂרי המלך הפרתמים והלבשׁו את־האישׁ אשׁר המלך חפץ ביקרו והרכיבהו על־הסוס ברחוב העיר וקראו לפניו ככה יעשׂה לאישׁ אשׁר המלך חפץ ביקרו׃
Est 6:10  ויאמר המלך להמן מהר קח את־הלבושׁ ואת־הסוס כאשׁר דברת ועשׂה־כן למרדכי היהודי היושׁב בשׁער המלך אל־תפל דבר מכל אשׁר דברת׃
Est 6:11  ויקח המן את־הלבושׁ ואת־הסוס וילבשׁ את־מרדכי וירכיבהו ברחוב העיר ויקרא לפניו ככה יעשׂה לאישׁ אשׁר המלך חפץ ביקרו׃
Est 6:12  וישׁב מרדכי אל־שׁער המלך והמן נדחף אל־ביתו אבל וחפוי ראשׁ׃
Est 6:13  ויספר המן לזרשׁ אשׁתו ולכל־אהביו את כל־אשׁר קרהו ויאמרו לו חכמיו וזרשׁ אשׁתו אם מזרע היהודים מרדכי אשׁר החלות לנפל לפניו לא־תוכל לו כי־נפול תפול לפניו׃
Est 6:14  עודם מדברים עמו וסריסי המלך הגיעו ויבהלו להביא את־המן אל־המשׁתה אשׁר־עשׂתה אסתר׃
Est 7:1  ויבא המלך והמן לשׁתות עם־אסתר המלכה׃
Est 7:2  ויאמר המלך לאסתר גם ביום השׁני במשׁתה היין מה־שׁאלתך אסתר המלכה ותנתן לך ומה־בקשׁתך עד־חצי המלכות ותעשׂ׃
Est 7:3  ותען אסתר המלכה ותאמר אם־מצאתי חן בעיניך המלך ואם־על־המלך טוב תנתן־לי נפשׁי בשׁאלתי ועמי בבקשׁתי׃
Est 7:4  כי נמכרנו אני ועמי להשׁמיד להרוג ולאבד ואלו לעבדים ולשׁפחות נמכרנו החרשׁתי כי אין הצר שׁוה בנזק המלך׃
Est 7:5  ויאמר המלך אחשׁורושׁ ויאמר לאסתר המלכה מי הוא זה ואי־זה הוא אשׁר־מלאו לבו לעשׂות כן׃
Est 7:6  ותאמר־אסתר אישׁ צר ואויב המן הרע הזה והמן נבעת מלפני המלך והמלכה׃
Est 7:7  והמלך קם בחמתו ממשׁתה היין אל־גנת הביתן והמן עמד לבקשׁ על־נפשׁו מאסתר המלכה כי ראה כי־כלתה אליו הרעה מאת המלך׃
Est 7:8  והמלך שׁב מגנת הביתן אל־בית משׁתה היין והמן נפל על־המטה אשׁר אסתר עליה ויאמר המלך הגם לכבושׁ את־המלכה עמי בבית הדבר יצא מפי המלך ופני המן חפו׃
Est 7:9  ויאמר חרבונה אחד מן־הסריסים לפני המלך גם הנה־העץ אשׁר־עשׂה המן למרדכי אשׁר דבר־טוב על־המלך עמד בבית המן גבה חמשׁים אמה ויאמר המלך תלהו עליו׃
Est 7:10  ויתלו את־המן על־העץ אשׁר־הכין למרדכי וחמת המלך שׁככה׃
Est 8:1  ביום ההוא נתן המלך אחשׁורושׁ לאסתר המלכה את־בית המן צרר היהודיים ומרדכי בא לפני המלך כי־הגידה אסתר מה הוא־לה׃
Est 8:2  ויסר המלך את־טבעתו אשׁר העביר מהמן ויתנה למרדכי ותשׂם אסתר את־מרדכי על־בית המן׃
Est 8:3  ותוסף אסתר ותדבר לפני המלך ותפל לפני רגליו ותבך ותתחנן־לו להעביר את־רעת המן האגגי ואת מחשׁבתו אשׁר חשׁב על־היהודים׃
Est 8:4  ויושׁט המלך לאסתר את שׁרבט הזהב ותקם אסתר ותעמד לפני המלך׃
Est 8:5  ותאמר אם־על־המלך טוב ואם־מצאתי חן לפניו וכשׁר הדבר לפני המלך וטובה אני בעיניו יכתב להשׁיב את־הספרים מחשׁבת המן בן־המדתא האגגי אשׁר כתב לאבד את־היהודים אשׁר בכל־מדינות המלך׃
Est 8:6  כי איככה אוכל וראיתי ברעה אשׁר־ימצא את־עמי ואיככה אוכל וראיתי באבדן מולדתי׃
Est 8:7  ויאמר המלך אחשׁורשׁ לאסתר המלכה ולמרדכי היהודי הנה בית־המן נתתי לאסתר ואתו תלו על־העץ על אשׁר־שׁלח ידו ביהודיים׃
Est 8:8  ואתם כתבו על־היהודים כטוב בעיניכם בשׁם המלך וחתמו בטבעת המלך כי־כתב אשׁר־נכתב בשׁם־המלך ונחתום בטבעת המלך אין להשׁיב׃
Est 8:9  ויקראו ספרי־המלך בעת־ההיא בחדשׁ השׁלישׁי הוא־חדשׁ סיון בשׁלושׁה ועשׂרים בו ויכתב ככל־אשׁר־צוה מרדכי אל־היהודים ואל האחשׁדרפנים־והפחות ושׂרי המדינות אשׁר מהדו ועד־כושׁ שׁבע ועשׂרים ומאה מדינה מדינה ומדינה ככתבה ועם ועם כלשׁנו ואל־היהודים ככתבם וכלשׁונם׃
Est 8:10  ויכתב בשׁם המלך אחשׁורשׁ ויחתם בטבעת המלך וישׁלח ספרים ביד הרצים בסוסים רכבי הרכשׁ האחשׁתרנים בני הרמכים׃
Est 8:11  אשׁר נתן המלך ליהודים אשׁר בכל־עיר־ועיר להקהל ולעמד על־נפשׁם להשׁמיד ולהרג ולאבד את־כל־חיל עם ומדינה הצרים אתם טף ונשׁים ושׁללם לבוז׃
Est 8:12  ביום אחד בכל־מדינות המלך אחשׁורושׁ בשׁלושׁה עשׂר לחדשׁ שׁנים־עשׂר הוא־חדשׁ אדר׃
Est 8:13  פתשׁגן הכתב להנתן דת בכל־מדינה ומדינה גלוי לכל־העמים ולהיות היהודיים עתודים ליום הזה להנקם מאיביהם׃
Est 8:14  הרצים רכבי הרכשׁ האחשׁתרנים יצאו מבהלים ודחופים בדבר המלך והדת נתנה בשׁושׁן הבירה׃
Est 8:15  ומרדכי יצא מלפני המלך בלבושׁ מלכות תכלת וחור ועטרת זהב גדולה ותכריך בוץ וארגמן והעיר שׁושׁן צהלה ושׂמחה׃
Est 8:16  ליהודים היתה אורה ושׂמחה ושׂשׂן ויקר׃
Est 8:17  ובכל־מדינה ומדינה ובכל־עיר ועיר מקום אשׁר דבר־המלך ודתו מגיע שׂמחה ושׂשׂון ליהודים משׁתה ויום טוב ורבים מעמי הארץ מתיהדים כי־נפל פחד־היהודים עליהם׃
Est 9:1  ובשׁנים עשׂר חדשׁ הוא־חדשׁ אדר בשׁלושׁה עשׂר יום בו אשׁר הגיע דבר־המלך ודתו להעשׂות ביום אשׁר שׂברו איבי היהודים לשׁלוט בהם ונהפוך הוא אשׁר ישׁלטו היהודים המה בשׂנאיהם׃
Est 9:2  נקהלו היהודים בעריהם בכל־מדינות המלך אחשׁורושׁ לשׁלח יד במבקשׁי רעתם ואישׁ לא־עמד לפניהם כי־נפל פחדם על־כל־העמים׃
Est 9:3  וכל־שׂרי המדינות והאחשׁדרפנים והפחות ועשׂי המלאכה אשׁר למלך מנשׂאים את־היהודים כי־נפל פחד־מרדכי עליהם׃
Est 9:4  כי־גדול מרדכי בבית המלך ושׁמעו הולך בכל־המדינות כי־האישׁ מרדכי הולך וגדול׃
Est 9:5  ויכו היהודים בכל־איביהם מכת־חרב והרג ואבדן ויעשׂו בשׂנאיהם כרצונם׃
Est 9:6  ובשׁושׁן הבירה הרגו היהודים ואבד חמשׁ מאות אישׁ׃
Est 9:7  ואת פרשׁנדתא ואת דלפון ואת אספתא׃
Est 9:8  ואת פורתא ואת אדליא ואת ארידתא׃
Est 9:9  ואת פרמשׁתא ואת אריסי ואת ארידי ואת ויזתא׃
Est 9:10  עשׂרת בני המן בן־המדתא צרר היהודים הרגו ובבזה לא שׁלחו את־ידם׃
Est 9:11  ביום ההוא בא מספר ההרוגים בשׁושׁן הבירה לפני המלך׃
Est 9:12  ויאמר המלך לאסתר המלכה בשׁושׁן הבירה הרגו היהודים ואבד חמשׁ מאות אישׁ ואת עשׂרת בני־המן בשׁאר מדינות המלך מה עשׂו ומה־שׁאלתך וינתן לך ומה־בקשׁתך עוד ותעשׂ׃
Est 9:13  ותאמר אסתר אם־על־המלך טוב ינתן גם־מחר ליהודים אשׁר בשׁושׁן לעשׂות כדת היום ואת עשׂרת בני־המן יתלו על־העץ׃
Est 9:14  ויאמר המלך להעשׂות כן ותנתן דת בשׁושׁן ואת עשׂרת בני־המן תלו׃
Est 9:15  ויקהלו היהודיים אשׁר־בשׁושׁן גם ביום ארבעה עשׂר לחדשׁ אדר ויהרגו בשׁושׁן שׁלשׁ מאות אישׁ ובבזה לא שׁלחו את־ידם׃
Est 9:16  ושׁאר היהודים אשׁר במדינות המלך נקהלו ועמד על־נפשׁם ונוח מאיביהם והרוג בשׂנאיהם חמשׁה ושׁבעים אלף ובבזה לא שׁלחו את־ידם׃
Est 9:17  ביום־שׁלושׁה עשׂר לחדשׁ אדר ונוח בארבעה עשׂר בו ועשׂה אתו יום משׁתה ושׂמחה׃
Est 9:18  והיהודיים אשׁר־בשׁושׁן נקהלו בשׁלושׁה עשׂר בו ובארבעה עשׂר בו ונוח בחמשׁה עשׂר בו ועשׂה אתו יום משׁתה ושׂמחה׃
Est 9:19  על־כן היהודים הפרוזים הישׁבים בערי הפרזות עשׂים את יום ארבעה עשׂר לחדשׁ אדר שׂמחה ומשׁתה ויום טוב ומשׁלוח מנות אישׁ לרעהו׃
Est 9:20  ויכתב מרדכי את־הדברים האלה וישׁלח ספרים אל־כל־היהודים אשׁר בכל־מדינות המלך אחשׁורושׁ הקרובים והרחוקים׃
Est 9:21  לקים עליהם להיות עשׂים את יום ארבעה עשׂר לחדשׁ אדר ואת יום־חמשׁה עשׂר בו בכל־שׁנה ושׁנה׃
Est 9:22  כימים אשׁר־נחו בהם היהודים מאיביהם והחדשׁ אשׁר נהפך להם מיגון לשׂמחה ומאבל ליום טוב לעשׂות אותם ימי משׁתה ושׂמחה ומשׁלח מנות אישׁ לרעהו ומתנות לאבינים׃
Est 9:23  וקבל היהודים את אשׁר־החלו לעשׂות ואת אשׁר־כתב מרדכי אליהם׃
Est 9:24  כי המן בן־המדתא האגגי צרר כל־היהודים חשׁב על־היהודים לאבדם והפל פור הוא הגורל להמם ולאבדם׃
Est 9:25  ובבאה לפני המלך אמר עם־הספר ישׁוב מחשׁבתו הרעה אשׁר־חשׁב על־היהודים על־ראשׁו ותלו אתו ואת־בניו על־העץ׃
Est 9:26  על־כן קראו לימים האלה פורים על־שׁם הפור על־כן על־כל־דברי האגרת הזאת ומה־ראו על־ככה ומה הגיע אליהם׃
Est 9:27  קימו וקבל היהודים עליהם ועל־זרעם ועל כל־הנלוים עליהם ולא יעבור להיות עשׂים את שׁני הימים האלה ככתבם וכזמנם בכל־שׁנה ושׁנה׃
Est 9:28  והימים האלה נזכרים ונעשׂים בכל־דור ודור משׁפחה ומשׁפחה מדינה ומדינה ועיר ועיר וימי הפורים האלה לא יעברו מתוך היהודים וזכרם לא־יסוף מזרעם׃
Est 9:29  ותכתב אסתר המלכה בת־אביחיל ומרדכי היהודי את־כל־תקף לקים את אגרת הפרים הזאת השׁנית׃
Est 9:30  וישׁלח ספרים אל־כל־היהודים אל־שׁבע ועשׂרים ומאה מדינה מלכות אחשׁורושׁ דברי שׁלום ואמת׃
Est 9:31  לקים את־ימי הפרים האלה בזמניהם כאשׁר קים עליהם מרדכי היהודי ואסתר המלכה וכאשׁר קימו על־נפשׁם ועל־זרעם דברי הצומות וזעקתם׃
Est 9:32  ומאמר אסתר קים דברי הפרים האלה ונכתב בספר׃
Est 10:1  וישׂם המלך אחשׁרשׁ מס על־הארץ ואיי הים׃
Est 10:2  וכל־מעשׂה תקפו וגבורתו ופרשׁת גדלת מרדכי אשׁר גדלו המלך הלוא־הם כתובים על־ספר דברי הימים למלכי מדי ופרס׃
Est 10:3  כי מרדכי היהודי משׁנה למלך אחשׁורושׁ וגדול ליהודים ורצוי לרב אחיו דרשׁ טוב לעמו ודבר שׁלום לכל־זרעו׃


\end{document}