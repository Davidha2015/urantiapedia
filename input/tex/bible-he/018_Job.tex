\begin{document}

\title{Job}

Job 1:1  אישׁ היה בארץ־עוץ איוב שׁמו והיה האישׁ ההוא תם וישׁר וירא אלהים וסר מרע׃
Job 1:2  ויולדו לו שׁבעה בנים ושׁלושׁ בנות׃
Job 1:3  ויהי מקנהו שׁבעת אלפי־צאן ושׁלשׁת אלפי גמלים וחמשׁ מאות צמד־בקר וחמשׁ מאות אתונות ועבדה רבה מאד ויהי האישׁ ההוא גדול מכל־בני־קדם׃
Job 1:4  והלכו בניו ועשׂו משׁתה בית אישׁ יומו ושׁלחו וקראו לשׁלשׁת אחיתיהם לאכל ולשׁתות עמהם׃
Job 1:5  ויהי כי הקיפו ימי המשׁתה וישׁלח איוב ויקדשׁם והשׁכים בבקר והעלה עלות מספר כלם כי אמר איוב אולי חטאו בני וברכו אלהים בלבבם ככה יעשׂה איוב כל־הימים׃
Job 1:6  ויהי היום ויבאו בני האלהים להתיצב על־יהוה ויבוא גם־השׂטן בתוכם׃
Job 1:7  ויאמר יהוה אל־השׂטן מאין תבא ויען השׂטן את־יהוה ויאמר משׁוט בארץ ומהתהלך בה׃
Job 1:8  ויאמר יהוה אל־השׂטן השׂמת לבך על־עבדי איוב כי אין כמהו בארץ אישׁ תם וישׁר ירא אלהים וסר מרע׃
Job 1:9  ויען השׂטן את־יהוה ויאמר החנם ירא איוב אלהים׃
Job 1:10  הלא־את שׂכת בעדו ובעד־ביתו ובעד כל־אשׁר־לו מסביב מעשׂה ידיו ברכת ומקנהו פרץ בארץ׃
Job 1:11  ואולם שׁלח־נא ידך וגע בכל־אשׁר־לו אם־לא על־פניך יברכך׃
Job 1:12  ויאמר יהוה אל־השׂטן הנה כל־אשׁר־לו בידך רק אליו אל־תשׁלח ידך ויצא השׂטן מעם פני יהוה׃
Job 1:13  ויהי היום ובניו ובנתיו אכלים ושׁתים יין בבית אחיהם הבכור׃
Job 1:14  ומלאך בא אל־איוב ויאמר הבקר היו חרשׁות והאתנות רעות על־ידיהם׃
Job 1:15  ותפל שׁבא ותקחם ואת־הנערים הכו לפי־חרב ואמלטה רק־אני לבדי להגיד לך׃
Job 1:16  עוד זה מדבר וזה בא ויאמר אשׁ אלהים נפלה מן־השׁמים ותבער בצאן ובנערים ותאכלם ואמלטה רק־אני לבדי להגיד לך׃
Job 1:17  עוד זה מדבר וזה בא ויאמר כשׂדים שׂמו שׁלשׁה ראשׁים ויפשׁטו על־הגמלים ויקחום ואת־הנערים הכו לפי־חרב ואמלטה רק־אני לבדי להגיד לך׃
Job 1:18  עד זה מדבר וזה בא ויאמר בניך ובנותיך אכלים ושׁתים יין בבית אחיהם הבכור׃
Job 1:19  והנה רוח גדולה באה מעבר המדבר ויגע בארבע פנות הבית ויפל על־הנערים וימותו ואמלטה רק־אני לבדי להגיד לך׃
Job 1:20  ויקם איוב ויקרע את־מעלו ויגז את־ראשׁו ויפל ארצה וישׁתחו׃
Job 1:21  ויאמר ערם יצתי מבטן אמי וערם אשׁוב שׁמה יהוה נתן ויהוה לקח יהי שׁם יהוה מברך׃
Job 1:22  בכל־זאת לא־חטא איוב ולא־נתן תפלה לאלהים׃
Job 2:1  ויהי היום ויבאו בני האלהים להתיצב על־יהוה ויבוא גם־השׂטן בתכם להתיצב על־יהוה׃
Job 2:2  ויאמר יהוה אל־השׂטן אי מזה תבא ויען השׂטן את־יהוה ויאמר משׁט בארץ ומהתהלך בה׃
Job 2:3  ויאמר יהוה אל־השׂטן השׂמת לבך אל־עבדי איוב כי אין כמהו בארץ אישׁ תם וישׁר ירא אלהים וסר מרע ועדנו מחזיק בתמתו ותסיתני בו לבלעו חנם׃
Job 2:4  ויען השׂטן את־יהוה ויאמר עור בעד־עור וכל אשׁר לאישׁ יתן בעד נפשׁו׃
Job 2:5  אולם שׁלח־נא ידך וגע אל־עצמו ואל־בשׂרו אם־לא אל־פניך יברכך׃
Job 2:6  ויאמר יהוה אל־השׂטן הנו בידך אך את־נפשׁו שׁמר׃
Job 2:7  ויצא השׂטן מאת פני יהוה ויך את־איוב בשׁחין רע מכף רגלו עד קדקדו׃
Job 2:8  ויקח־לו חרשׂ להתגרד בו והוא ישׁב בתוך־האפר׃
Job 2:9  ותאמר לו אשׁתו עדך מחזיק בתמתך ברך אלהים ומת׃
Job 2:10  ויאמר אליה כדבר אחת הנבלות תדברי גם את־הטוב נקבל מאת האלהים ואת־הרע לא נקבל בכל־זאת לא־חטא איוב בשׂפתיו׃
Job 2:11  וישׁמעו שׁלשׁת רעי איוב את כל־הרעה הזאת הבאה עליו ויבאו אישׁ ממקמו אליפז התימני ובלדד השׁוחי וצופר הנעמתי ויועדו יחדו לבוא לנוד־לו ולנחמו׃
Job 2:12  וישׂאו את־עיניהם מרחוק ולא הכירהו וישׂאו קולם ויבכו ויקרעו אישׁ מעלו ויזרקו עפר על־ראשׁיהם השׁמימה׃
Job 2:13  וישׁבו אתו לארץ שׁבעת ימים ושׁבעת לילות ואין־דבר אליו דבר כי ראו כי־גדל הכאב מאד׃
Job 3:1  אחרי־כן פתח איוב את־פיהו ויקלל את־יומו׃
Job 3:2  ויען איוב ויאמר׃
Job 3:3  יאבד יום אולד בו והלילה אמר הרה גבר׃
Job 3:4  היום ההוא יהי חשׁך אל־ידרשׁהו אלוה ממעל ואל־תופע עליו נהרה׃
Job 3:5  יגאלהו חשׁך וצלמות תשׁכן־עליו עננה יבעתהו כמרירי יום׃
Job 3:6  הלילה ההוא יקחהו אפל אל־יחד בימי שׁנה במספר ירחים אל־יבא׃
Job 3:7  הנה הלילה ההוא יהי גלמוד אל־תבא רננה בו׃
Job 3:8  יקבהו אררי־יום העתידים ערר לויתן׃
Job 3:9  יחשׁכו כוכבי נשׁפו יקו־לאור ואין ואל־יראה בעפעפי־שׁחר׃
Job 3:10  כי לא סגר דלתי בטני ויסתר עמל מעיני׃
Job 3:11  למה לא מרחם אמות מבטן יצאתי ואגוע׃
Job 3:12  מדוע קדמוני ברכים ומה־שׁדים כי אינק׃
Job 3:13  כי־עתה שׁכבתי ואשׁקוט ישׁנתי אז ינוח לי׃
Job 3:14  עם־מלכים ויעצי ארץ הבנים חרבות למו׃
Job 3:15  או עם־שׂרים זהב להם הממלאים בתיהם כסף׃
Job 3:16  או כנפל טמון לא אהיה כעללים לא־ראו אור׃
Job 3:17  שׁם רשׁעים חדלו רגז ושׁם ינוחו יגיעי כח׃
Job 3:18  יחד אסירים שׁאננו לא שׁמעו קול נגשׂ׃
Job 3:19  קטן וגדול שׁם הוא ועבד חפשׁי מאדניו׃
Job 3:20  למה יתן לעמל אור וחיים למרי נפשׁ׃
Job 3:21  המחכים למות ואיננו ויחפרהו ממטמונים׃
Job 3:22  השׂמחים אלי־גיל ישׂישׂו כי ימצאו־קבר׃
Job 3:23  לגבר אשׁר־דרכו נסתרה ויסך אלוה בעדו׃
Job 3:24  כי־לפני לחמי אנחתי תבא ויתכו כמים שׁאגתי׃
Job 3:25  כי פחד פחדתי ויאתיני ואשׁר יגרתי יבא לי׃
Job 3:26  לא שׁלותי ולא שׁקטתי ולא־נחתי ויבא רגז׃
Job 4:1  ויען אליפז התימני ויאמר׃
Job 4:2  הנסה דבר אליך תלאה ועצר במלין מי יוכל׃
Job 4:3  הנה יסרת רבים וידים רפות תחזק׃
Job 4:4  כושׁל יקימון מליך וברכים כרעות תאמץ׃
Job 4:5  כי עתה תבוא אליך ותלא תגע עדיך ותבהל׃
Job 4:6  הלא יראתך כסלתך תקותך ותם דרכיך׃
Job 4:7  זכר־נא מי הוא נקי אבד ואיפה ישׁרים נכחדו׃
Job 4:8  כאשׁר ראיתי חרשׁי און וזרעי עמל יקצרהו׃
Job 4:9  מנשׁמת אלוה יאבדו ומרוח אפו יכלו׃
Job 4:10  שׁאגת אריה וקול שׁחל ושׁני כפירים נתעו׃
Job 4:11  לישׁ אבד מבלי־טרף ובני לביא יתפרדו׃
Job 4:12  ואלי דבר יגנב ותקח אזני שׁמץ מנהו׃
Job 4:13  בשׂעפים מחזינות לילה בנפל תרדמה על־אנשׁים׃
Job 4:14  פחד קראני ורעדה ורב עצמותי הפחיד׃
Job 4:15  ורוח על־פני יחלף תסמר שׂערת בשׂרי׃
Job 4:16  יעמד ולא־אכיר מראהו תמונה לנגד עיני דממה וקול אשׁמע׃
Job 4:17  האנושׁ מאלוה יצדק אם מעשׂהו יטהר־גבר׃
Job 4:18  הן בעבדיו לא יאמין ובמלאכיו ישׂים תהלה׃
Job 4:19  אף שׁכני בתי־חמר אשׁר־בעפר יסודם ידכאום לפני־עשׁ׃
Job 4:20  מבקר לערב יכתו מבלי משׂים לנצח יאבדו׃
Job 4:21  הלא־נסע יתרם בם ימותו ולא בחכמה׃
Job 5:1  קרא־נא הישׁ עונך ואל־מי מקדשׁים תפנה׃
Job 5:2  כי־לאויל יהרג־כעשׂ ופתה תמית קנאה׃
Job 5:3  אני־ראיתי אויל משׁרישׁ ואקוב נוהו פתאם׃
Job 5:4  ירחקו בניו מישׁע וידכאו בשׁער ואין מציל׃
Job 5:5  אשׁר קצירו רעב יאכל ואל־מצנים יקחהו ושׁאף צמים חילם׃
Job 5:6  כי לא־יצא מעפר און ומאדמה לא־יצמח עמל׃
Job 5:7  כי־אדם לעמל יולד ובני־רשׁף יגביהו עוף׃
Job 5:8  אולם אני אדרשׁ אל־אל ואל־אלהים אשׂים דברתי׃
Job 5:9  עשׂה גדלות ואין חקר נפלאות עד־אין מספר׃
Job 5:10  הנתן מטר על־פני־ארץ ושׁלח מים על־פני חוצות׃
Job 5:11  לשׂום שׁפלים למרום וקדרים שׂגבו ישׁע׃
Job 5:12  מפר מחשׁבות ערומים ולא־תעשׂינה ידיהם תושׁיה׃
Job 5:13  לכד חכמים בערמם ועצת נפתלים נמהרה׃
Job 5:14  יומם יפגשׁו־חשׁך וכלילה ימשׁשׁו בצהרים׃
Job 5:15  וישׁע מחרב מפיהם ומיד חזק אביון׃
Job 5:16  ותהי לדל תקוה ועלתה קפצה פיה׃
Job 5:17  הנה אשׁרי אנושׁ יוכחנו אלוה ומוסר שׁדי אל־תמאס׃
Job 5:18  כי הוא יכאיב ויחבשׁ ימחץ וידו תרפינה׃
Job 5:19  בשׁשׁ צרות יצילך ובשׁבע לא־יגע בך רע׃
Job 5:20  ברעב פדך ממות ובמלחמה מידי חרב׃
Job 5:21  בשׁוט לשׁון תחבא ולא־תירא משׁד כי יבוא׃
Job 5:22  לשׁד ולכפן תשׂחק ומחית הארץ אל־תירא׃
Job 5:23  כי עם־אבני השׂדה בריתך וחית השׂדה השׁלמה־לך׃
Job 5:24  וידעת כי־שׁלום אהלך ופקדת נוך ולא תחטא׃
Job 5:25  וידעת כי־רב זרעך וצאצאיך כעשׂב הארץ׃
Job 5:26  תבוא בכלח אלי־קבר כעלות גדישׁ בעתו׃
Job 5:27  הנה־זאת חקרנוה כן־היא שׁמענה ואתה דע־לך׃
Job 6:1  ויען איוב ויאמר׃
Job 6:2  לו שׁקול ישׁקל כעשׂי והיתי במאזנים ישׂאו־יחד׃
Job 6:3  כי־עתה מחול ימים יכבד על־כן דברי לעו׃
Job 6:4  כי חצי שׁדי עמדי אשׁר חמתם שׁתה רוחי בעותי אלוה יערכוני׃
Job 6:5  הינהק־פרא עלי־דשׁא אם יגעה־שׁור על־בלילו׃
Job 6:6  היאכל תפל מבלי־מלח אם־ישׁ־טעם בריר חלמות׃
Job 6:7  מאנה לנגוע נפשׁי המה כדוי לחמי׃
Job 6:8  מי־יתן תבוא שׁאלתי ותקותי יתן אלוה׃
Job 6:9  ויאל אלוה וידכאני יתר ידו ויבצעני׃
Job 6:10  ותהי עוד נחמתי ואסלדה בחילה לא יחמול כי־לא כחדתי אמרי קדושׁ׃
Job 6:11  מה־כחי כי־איחל ומה־קצי כי־אאריך נפשׁי׃
Job 6:12  אם־כח אבנים כחי אם־בשׂרי נחושׁ׃
Job 6:13  האם אין עזרתי בי ותשׁיה נדחה ממני׃
Job 6:14  למס מרעהו חסד ויראת שׁדי יעזוב׃
Job 6:15  אחי בגדו כמו־נחל כאפיק נחלים יעברו׃
Job 6:16  הקדרים מני־קרח עלימו יתעלם־שׁלג׃
Job 6:17  בעת יזרבו נצמתו בחמו נדעכו ממקומם׃
Job 6:18  ילפתו ארחות דרכם יעלו בתהו ויאבדו׃
Job 6:19  הביטו ארחות תמא הליכת שׁבא קוו־למו׃
Job 6:20  בשׁו כי־בטח באו עדיה ויחפרו׃
Job 6:21  כי־עתה הייתם לא תראו חתת ותיראו׃
Job 6:22  הכי־אמרתי הבו לי ומכחכם שׁחדו בעדי׃
Job 6:23  ומלטוני מיד־צר ומיד עריצים תפדוני׃
Job 6:24  הורוני ואני אחרישׁ ומה־שׁגיתי הבינו לי׃
Job 6:25  מה־נמרצו אמרי־ישׁר ומה־יוכיח הוכח מכם׃
Job 6:26  הלהוכח מלים תחשׁבו ולרוח אמרי נאשׁ׃
Job 6:27  אף־על־יתום תפילו ותכרו על־ריעכם׃
Job 6:28  ועתה הואילו פנו־בי ועל־פניכם אם־אכזב׃
Job 6:29  שׁבו־נא אל־תהי עולה ושׁבי עוד צדקי־בה׃
Job 6:30  הישׁ־בלשׁוני עולה אם־חכי לא־יבין הוות׃
Job 7:1  הלא־צבא לאנושׁ על־ארץ וכימי שׂכיר ימיו׃
Job 7:2  כעבד ישׁאף־צל וכשׂכיר יקוה פעלו׃
Job 7:3  כן הנחלתי לי ירחי־שׁוא ולילות עמל מנו־לי׃
Job 7:4  אם־שׁכבתי ואמרתי מתי אקום ומדד־ערב ושׂבעתי נדדים עדי־נשׁף׃
Job 7:5  לבשׁ בשׂרי רמה וגישׁ עפר עורי רגע וימאס׃
Job 7:6  ימי קלו מני־ארג ויכלו באפס תקוה׃
Job 7:7  זכר כי־רוח חיי לא־תשׁוב עיני לראות טוב׃
Job 7:8  לא־תשׁורני עין ראי עיניך בי ואינני׃
Job 7:9  כלה ענן וילך כן יורד שׁאול לא יעלה׃
Job 7:10  לא־ישׁוב עוד לביתו ולא־יכירנו עוד מקמו׃
Job 7:11  גם־אני לא אחשׂך פי אדברה בצר רוחי אשׂיחה במר נפשׁי׃
Job 7:12  הים־אני אם־תנין כי־תשׂים עלי משׁמר׃
Job 7:13  כי־אמרתי תנחמני ערשׂי ישׂא בשׂיחי משׁכבי׃
Job 7:14  וחתתני בחלמות ומחזינות תבעתני׃
Job 7:15  ותבחר מחנק נפשׁי מות מעצמותי׃
Job 7:16  מאסתי לא־לעלם אחיה חדל ממני כי־הבל ימי׃
Job 7:17  מה־אנושׁ כי תגדלנו וכי־תשׁית אליו לבך׃
Job 7:18  ותפקדנו לבקרים לרגעים תבחננו׃
Job 7:19  כמה לא־תשׁעה ממני לא־תרפני עד־בלעי רקי׃
Job 7:20  חטאתי מה אפעל לך נצר האדם למה שׂמתני למפגע לך ואהיה עלי למשׂא׃
Job 7:21  ומה לא־תשׂא פשׁעי ותעביר את־עוני כי־עתה לעפר אשׁכב ושׁחרתני ואינני׃
Job 8:1  ויען בלדד השׁוחי ויאמר׃
Job 8:2  עד־אן תמלל־אלה ורוח כביר אמרי־פיך׃
Job 8:3  האל יעות משׁפט ואם־שׁדי יעות־צדק׃
Job 8:4  אם־בניך חטאו־לו וישׁלחם ביד־פשׁעם׃
Job 8:5  אם־אתה תשׁחר אל־אל ואל־שׁדי תתחנן׃
Job 8:6  אם־זך וישׁר אתה כי־עתה יעיר עליך ושׁלם נות צדקך׃
Job 8:7  והיה ראשׁיתך מצער ואחריתך ישׂגה מאד׃
Job 8:8  כי־שׁאל־נא לדר רישׁון וכונן לחקר אבותם׃
Job 8:9  כי־תמול אנחנו ולא נדע כי צל ימינו עלי־ארץ׃
Job 8:10  הלא־הם יורוך יאמרו לך ומלבם יוצאו מלים׃
Job 8:11  היגאה־גמא בלא בצה ישׂגה־אחו בלי־מים׃
Job 8:12  עדנו באבו לא יקטף ולפני כל־חציר ייבשׁ׃
Job 8:13  כן ארחות כל־שׁכחי אל ותקות חנף תאבד׃
Job 8:14  אשׁר־יקוט כסלו ובית עכבישׁ מבטחו׃
Job 8:15  ישׁען על־ביתו ולא יעמד יחזיק בו ולא יקום׃
Job 8:16  רטב הוא לפני־שׁמשׁ ועל גנתו ינקתו תצא׃
Job 8:17  על־גל שׁרשׁיו יסבכו בית אבנים יחזה׃
Job 8:18  אם־יבלענו ממקומו וכחשׁ בו לא ראיתיך׃
Job 8:19  הן־הוא משׂושׂ דרכו ומעפר אחר יצמחו׃
Job 8:20  הן־אל לא ימאס־תם ולא־יחזיק ביד־מרעים׃
Job 8:21  עד־ימלה שׂחוק פיך ושׂפתיך תרועה׃
Job 8:22  שׂנאיך ילבשׁו־בשׁת ואהל רשׁעים איננו׃
Job 9:1  ויען איוב ויאמר׃
Job 9:2  אמנם ידעתי כי־כן ומה־יצדק אנושׁ עם־אל׃
Job 9:3  אם־יחפץ לריב עמו לא־יעננו אחת מני־אלף׃
Job 9:4  חכם לבב ואמיץ כח מי־הקשׁה אליו וישׁלם׃
Job 9:5  המעתיק הרים ולא ידעו אשׁר הפכם באפו׃
Job 9:6  המרגיז ארץ ממקומה ועמודיה יתפלצון׃
Job 9:7  האמר לחרס ולא יזרח ובעד כוכבים יחתם׃
Job 9:8  נטה שׁמים לבדו ודורך על־במתי ים׃
Job 9:9  עשׂה־עשׁ כסיל וכימה וחדרי תמן׃
Job 9:10  עשׂה גדלות עד־אין חקר ונפלאות עד־אין מספר׃
Job 9:11  הן יעבר עלי ולא אראה ויחלף ולא־אבין לו׃
Job 9:12  הן יחתף מי ישׁיבנו מי־יאמר אליו מה־תעשׂה׃
Job 9:13  אלוה לא־ישׁיב אפו תחתו שׁחחו עזרי רהב׃
Job 9:14  אף כי־אנכי אעננו אבחרה דברי עמו׃
Job 9:15  אשׁר אם־צדקתי לא אענה למשׁפטי אתחנן׃
Job 9:16  אם־קראתי ויענני לא־אאמין כי־יאזין קולי׃
Job 9:17  אשׁר־בשׂערה ישׁופני והרבה פצעי חנם׃
Job 9:18  לא־יתנני השׁב רוחי כי ישׂבעני ממררים׃
Job 9:19  אם־לכח אמיץ הנה ואם־למשׁפט מי יועידני׃
Job 9:20  אם־אצדק פי ירשׁיעני תם־אני ויעקשׁני׃
Job 9:21  תם־אני לא־אדע נפשׁי אמאס חיי׃
Job 9:22  אחת היא על־כן אמרתי תם ורשׁע הוא מכלה׃
Job 9:23  אם־שׁוט ימית פתאם למסת נקים ילעג׃
Job 9:24  ארץ נתנה ביד־רשׁע פני־שׁפטיה יכסה אם־לא אפוא מי־הוא׃
Job 9:25  וימי קלו מני־רץ ברחו לא־ראו טובה׃
Job 9:26  חלפו עם־אניות אבה כנשׁר יטושׂ עלי־אכל׃
Job 9:27  אם־אמרי אשׁכחה שׂיחי אעזבה פני ואבליגה׃
Job 9:28  יגרתי כל־עצבתי ידעתי כי־לא תנקני׃
Job 9:29  אנכי ארשׁע למה־זה הבל איגע׃
Job 9:30  אם־התרחצתי במו־שׁלג והזכותי בבר כפי׃
Job 9:31  אז בשׁחת תטבלני ותעבוני שׂלמותי׃
Job 9:32  כי־לא־אישׁ כמני אעננו נבוא יחדו במשׁפט׃
Job 9:33  לא ישׁ־בינינו מוכיח ישׁת ידו על־שׁנינו׃
Job 9:34  יסר מעלי שׁבטו ואמתו אל־תבעתני׃
Job 9:35  אדברה ולא איראנו כי לא־כן אנכי עמדי׃
Job 10:1  נקטה נפשׁי בחיי אעזבה עלי שׂיחי אדברה במר נפשׁי׃
Job 10:2  אמר אל־אלוה אל־תרשׁיעני הודיעני על מה־תריבני׃
Job 10:3  הטוב לך כי־תעשׁק כי־תמאס יגיע כפיך ועל־עצת רשׁעים הופעת׃
Job 10:4  העיני בשׂר לך אם־כראות אנושׁ תראה׃
Job 10:5  הכימי אנושׁ ימיך אם־שׁנותיך כימי גבר׃
Job 10:6  כי־תבקשׁ לעוני ולחטאתי תדרושׁ׃
Job 10:7  על־דעתך כי־לא ארשׁע ואין מידך מציל׃
Job 10:8  ידיך עצבוני ויעשׂוני יחד סביב ותבלעני׃
Job 10:9  זכר־נא כי־כחמר עשׂיתני ואל־עפר תשׁיבני׃
Job 10:10  הלא כחלב תתיכני וכגבנה תקפיאני׃
Job 10:11  עור ובשׂר תלבישׁני ובעצמות וגידים תסככני׃
Job 10:12  חיים וחסד עשׂית עמדי ופקדתך שׁמרה רוחי׃
Job 10:13  ואלה צפנת בלבבך ידעתי כי־זאת עמך׃
Job 10:14  אם־חטאתי ושׁמרתני ומעוני לא תנקני׃
Job 10:15  אם־רשׁעתי אללי לי וצדקתי לא־אשׂא ראשׁי שׂבע קלון וראה עניי׃
Job 10:16  ויגאה כשׁחל תצודני ותשׁב תתפלא־בי׃
Job 10:17  תחדשׁ עדיך נגדי ותרב כעשׂך עמדי חליפות וצבא עמי׃
Job 10:18  ולמה מרחם הצאתני אגוע ועין לא־תראני׃
Job 10:19  כאשׁר לא־הייתי אהיה מבטן לקבר אובל׃
Job 10:20  הלא־מעט ימי יחדל ישׁית ממני ואבליגה מעט׃
Job 10:21  בטרם אלך ולא אשׁוב אל־ארץ חשׁך וצלמות׃
Job 10:22  ארץ עיפתה כמו אפל צלמות ולא סדרים ותפע כמו־אפל׃
Job 11:1  ויען צפר הנעמתי ויאמר׃
Job 11:2  הרב דברים לא יענה ואם־אישׁ שׂפתים יצדק׃
Job 11:3  בדיך מתים יחרישׁו ותלעג ואין מכלם׃
Job 11:4  ותאמר זך לקחי ובר הייתי בעיניך׃
Job 11:5  ואולם מי־יתן אלוה דבר ויפתח שׂפתיו עמך׃
Job 11:6  ויגד־לך תעלמות חכמה כי־כפלים לתושׁיה ודע כי־ישׁה לך אלוה מעונך׃
Job 11:7  החקר אלוה תמצא אם עד־תכלית שׁדי תמצא׃
Job 11:8  גבהי שׁמים מה־תפעל עמקה משׁאול מה־תדע׃
Job 11:9  ארכה מארץ מדה ורחבה מני־ים׃
Job 11:10  אם־יחלף ויסגיר ויקהיל ומי ישׁיבנו׃
Job 11:11  כי־הוא ידע מתי־שׁוא וירא־און ולא יתבונן׃
Job 11:12  ואישׁ נבוב ילבב ועיר פרא אדם יולד׃
Job 11:13  אם־אתה הכינות לבך ופרשׂת אליו כפך׃
Job 11:14  אם־און בידך הרחיקהו ואל־תשׁכן באהליך עולה׃
Job 11:15  כי־אז תשׂא פניך ממום והיית מצק ולא תירא׃
Job 11:16  כי־אתה עמל תשׁכח כמים עברו תזכר׃
Job 11:17  ומצהרים יקום חלד תעפה כבקר תהיה׃
Job 11:18  ובטחת כי־ישׁ תקוה וחפרת לבטח תשׁכב׃
Job 11:19  ורבצת ואין מחריד וחלו פניך רבים׃
Job 11:20  ועיני רשׁעים תכלינה ומנוס אבד מנהם ותקותם מפח־נפשׁ׃
Job 12:1  ויען איוב ויאמר׃
Job 12:2  אמנם כי אתם־עם ועמכם תמות חכמה׃
Job 12:3  גם־לי לבב כמוכם לא־נפל אנכי מכם ואת־מי־אין כמו־אלה׃
Job 12:4  שׂחק לרעהו אהיה קרא לאלוה ויענהו שׂחוק צדיק תמים׃
Job 12:5  לפיד בוז לעשׁתות שׁאנן נכון למועדי רגל׃
Job 12:6  ישׁליו אהלים לשׁדדים ובטחות למרגיזי אל לאשׁר הביא אלוה בידו׃
Job 12:7  ואולם שׁאל־נא בהמות ותרך ועוף השׁמים ויגד־לך׃
Job 12:8  או שׂיח לארץ ותרך ויספרו לך דגי הים׃
Job 12:9  מי לא־ידע בכל־אלה כי יד־יהוה עשׂתה זאת׃
Job 12:10  אשׁר בידו נפשׁ כל־חי ורוח כל־בשׂר־אישׁ׃
Job 12:11  הלא־אזן מלין תבחן וחך אכל יטעם־לו׃
Job 12:12  בישׁישׁים חכמה וארך ימים תבונה׃
Job 12:13  עמו חכמה וגבורה לו עצה ותבונה׃
Job 12:14  הן יהרוס ולא יבנה יסגר על־אישׁ ולא יפתח׃
Job 12:15  הן יעצר במים ויבשׁו וישׁלחם ויהפכו ארץ׃
Job 12:16  עמו עז ותושׁיה לו שׁגג ומשׁגה׃
Job 12:17  מוליך יועצים שׁולל ושׁפטים יהולל׃
Job 12:18  מוסר מלכים פתח ויאסר אזור במתניהם׃
Job 12:19  מוליך כהנים שׁולל ואתנים יסלף׃
Job 12:20  מסיר שׂפה לנאמנים וטעם זקנים יקח׃
Job 12:21  שׁופך בוז על־נדיבים ומזיח אפיקים רפה׃
Job 12:22  מגלה עמקות מני־חשׁך ויצא לאור צלמות׃
Job 12:23  משׂגיא לגוים ויאבדם שׁטח לגוים וינחם׃
Job 12:24  מסיר לב ראשׁי עם־הארץ ויתעם בתהו לא־דרך׃
Job 12:25  ימשׁשׁו־חשׁך ולא־אור ויתעם כשׁכור׃
Job 13:1  הן־כל ראתה עיני שׁמעה אזני ותבן לה׃
Job 13:2  כדעתכם ידעתי גם־אני לא־נפל אנכי מכם׃
Job 13:3  אולם אני אל־שׁדי אדבר והוכח אל־אל אחפץ׃
Job 13:4  ואולם אתם טפלי־שׁקר רפאי אלל כלכם׃
Job 13:5  מי־יתן החרשׁ תחרישׁון ותהי לכם לחכמה׃
Job 13:6  שׁמעו־נא תוכחתי ורבות שׂפתי הקשׁיבו׃
Job 13:7  הלאל תדברו עולה ולו תדברו רמיה׃
Job 13:8  הפניו תשׂאון אם־לאל תריבון׃
Job 13:9  הטוב כי־יחקר אתכם אם־כהתל באנושׁ תהתלו בו׃
Job 13:10  הוכח יוכיח אתכם אם־בסתר פנים תשׂאון׃
Job 13:11  הלא שׂאתו תבעת אתכם ופחדו יפל עליכם׃
Job 13:12  זכרניכם משׁלי־אפר לגבי־חמר גביכם׃
Job 13:13  החרישׁו ממני ואדברה־אני ויעבר עלי מה׃
Job 13:14  על־מה אשׂא בשׂרי בשׁני ונפשׁי אשׂים בכפי׃
Job 13:15  הן יקטלני לא איחל אך־דרכי אל־פניו אוכיח׃
Job 13:16  גם־הוא־לי לישׁועה כי־לא לפניו חנף יבוא׃
Job 13:17  שׁמעו שׁמוע מלתי ואחותי באזניכם׃
Job 13:18  הנה־נא ערכתי משׁפט ידעתי כי־אני אצדק׃
Job 13:19  מי־הוא יריב עמדי כי־עתה אחרישׁ ואגוע׃
Job 13:20  אך־שׁתים אל־תעשׂ עמדי אז מפניך לא אסתר׃
Job 13:21  כפך מעלי הרחק ואמתך אל־תבעתני׃
Job 13:22  וקרא ואנכי אענה או־אדבר והשׁיבני׃
Job 13:23  כמה לי עונות וחטאות פשׁעי וחטאתי הדיעני׃
Job 13:24  למה־פניך תסתיר ותחשׁבני לאויב לך׃
Job 13:25  העלה נדף תערוץ ואת־קשׁ יבשׁ תרדף׃
Job 13:26  כי־תכתב עלי מררות ותורישׁני עונות נעורי׃
Job 13:27  ותשׂם בסד רגלי ותשׁמור כל־ארחותי על־שׁרשׁי רגלי תתחקה׃
Job 13:28  והוא כרקב יבלה כבגד אכלו עשׁ׃
Job 14:1  אדם ילוד אשׁה קצר ימים ושׂבע־רגז׃
Job 14:2  כציץ יצא וימל ויברח כצל ולא יעמוד׃
Job 14:3  אף־על־זה פקחת עינך ואתי תביא במשׁפט עמך׃
Job 14:4  מי־יתן טהור מטמא לא אחד׃
Job 14:5  אם חרוצים ימיו מספר־חדשׁיו אתך חקו עשׂית ולא יעבור׃
Job 14:6  שׁעה מעליו ויחדל עד־ירצה כשׂכיר יומו׃
Job 14:7  כי ישׁ לעץ תקוה אם־יכרת ועוד יחליף וינקתו לא תחדל׃
Job 14:8  אם־יזקין בארץ שׁרשׁו ובעפר ימות גזעו׃
Job 14:9  מריח מים יפרח ועשׂה קציר כמו־נטע׃
Job 14:10  וגבר ימות ויחלשׁ ויגוע אדם ואיו׃
Job 14:11  אזלו־מים מני־ים ונהר יחרב ויבשׁ׃
Job 14:12  ואישׁ שׁכב ולא־יקום עד־בלתי שׁמים לא יקיצו ולא־יערו משׁנתם׃
Job 14:13  מי יתן בשׁאול תצפנני תסתירני עד־שׁוב אפך תשׁית לי חק ותזכרני׃
Job 14:14  אם־ימות גבר היחיה כל־ימי צבאי איחל עד־בוא חליפתי׃
Job 14:15  תקרא ואנכי אענך למעשׂה ידיך תכסף׃
Job 14:16  כי־עתה צעדי תספור לא־תשׁמור על־חטאתי׃
Job 14:17  חתם בצרור פשׁעי ותטפל על־עוני׃
Job 14:18  ואולם הר־נופל יבול וצור יעתק ממקמו׃
Job 14:19  אבנים שׁחקו מים תשׁטף־ספיחיה עפר־ארץ ותקות אנושׁ האבדת׃
Job 14:20  תתקפהו לנצח ויהלך משׁנה פניו ותשׁלחהו׃
Job 14:21  יכבדו בניו ולא ידע ויצערו ולא־יבין למו׃
Job 14:22  אך־בשׂרו עליו יכאב ונפשׁו עליו תאבל׃
Job 15:1  ויען אליפז התימני ויאמר׃
Job 15:2  החכם יענה דעת־רוח וימלא קדים בטנו׃
Job 15:3  הוכח בדבר לא יסכון ומלים לא־יועיל בם׃
Job 15:4  אף־אתה תפר יראה ותגרע שׂיחה לפני־אל׃
Job 15:5  כי יאלף עונך פיך ותבחר לשׁון ערומים׃
Job 15:6  ירשׁיעך פיך ולא־אני ושׂפתיך יענו־בך׃
Job 15:7  הראישׁון אדם תולד ולפני גבעות חוללת׃
Job 15:8  הבסוד אלוה תשׁמע ותגרע אליך חכמה׃
Job 15:9  מה־ידעת ולא נדע תבין ולא־עמנו הוא׃
Job 15:10  גם־שׂב גם־ישׁישׁ בנו כביר מאביך ימים׃
Job 15:11  המעט ממך תנחמות אל ודבר לאט עמך׃
Job 15:12  מה־יקחך לבך ומה־ירזמון עיניך׃
Job 15:13  כי־תשׁיב אל־אל רוחך והצאת מפיך מלין׃
Job 15:14  מה־אנושׁ כי־יזכה וכי־יצדק ילוד אשׁה׃
Job 15:15  הן בקדשׁו לא יאמין ושׁמים לא־זכו בעיניו׃
Job 15:16  אף כי־נתעב ונאלח אישׁ־שׁתה כמים עולה׃
Job 15:17  אחוך שׁמע־לי וזה־חזיתי ואספרה׃
Job 15:18  אשׁר־חכמים יגידו ולא כחדו מאבותם׃
Job 15:19  להם לבדם נתנה הארץ ולא־עבר זר בתוכם׃
Job 15:20  כל־ימי רשׁע הוא מתחולל ומספר שׁנים נצפנו לעריץ׃
Job 15:21  קול־פחדים באזניו בשׁלום שׁודד יבואנו׃
Job 15:22  לא־יאמין שׁוב מני־חשׁך וצפו הוא אלי־חרב׃
Job 15:23  נדד הוא ללחם איה ידע כי־נכון בידו יום־חשׁך׃
Job 15:24  יבעתהו צר ומצוקה תתקפהו כמלך עתיד לכידור׃
Job 15:25  כי־נטה אל־אל ידו ואל־שׁדי יתגבר׃
Job 15:26  ירוץ אליו בצואר בעבי גבי מגניו׃
Job 15:27  כי־כסה פניו בחלבו ויעשׂ פימה עלי־כסל׃
Job 15:28  וישׁכון ערים נכחדות בתים לא־ישׁבו למו אשׁר התעתדו לגלים׃
Job 15:29  לא־יעשׁר ולא־יקום חילו ולא־יטה לארץ מנלם׃
Job 15:30  לא־יסור מני־חשׁך ינקתו תיבשׁ שׁלהבת ויסור ברוח פיו׃
Job 15:31  אל־יאמן בשׁו נתעה כי־שׁוא תהיה תמורתו׃
Job 15:32  בלא־יומו תמלא וכפתו לא רעננה׃
Job 15:33  יחמס כגפן בסרו וישׁלך כזית נצתו׃
Job 15:34  כי־עדת חנף גלמוד ואשׁ אכלה אהלי־שׁחד׃
Job 15:35  הרה עמל וילד און ובטנם תכין מרמה׃
Job 16:1  ויען איוב ויאמר׃
Job 16:2  שׁמעתי כאלה רבות מנחמי עמל כלכם׃
Job 16:3  הקץ לדברי־רוח או מה־ימריצך כי תענה׃
Job 16:4  גם אנכי ככם אדברה לו־ישׁ נפשׁכם תחת נפשׁי אחבירה עליכם במלים ואניעה עליכם במו ראשׁי׃
Job 16:5  אאמצכם במו־פי וניד שׂפתי יחשׂך׃
Job 16:6  אם־אדברה לא־יחשׂך כאבי ואחדלה מה־מני יהלך׃
Job 16:7  אך־עתה הלאני השׁמות כל־עדתי׃
Job 16:8  ותקמטני לעד היה ויקם בי כחשׁי בפני יענה׃
Job 16:9  אפו טרף וישׂטמני חרק עלי בשׁניו צרי ילטושׁ עיניו לי׃
Job 16:10  פערו עלי בפיהם בחרפה הכו לחיי יחד עלי יתמלאון׃
Job 16:11  יסגירני אל אל עויל ועל־ידי רשׁעים ירטני׃
Job 16:12  שׁלו הייתי ויפרפרני ואחז בערפי ויפצפצני ויקימני לו למטרה׃
Job 16:13  יסבו עלי רביו יפלח כליותי ולא יחמול ישׁפך לארץ מררתי׃
Job 16:14  יפרצני פרץ על־פני־פרץ ירץ עלי כגבור׃
Job 16:15  שׂק תפרתי עלי גלדי ועללתי בעפר קרני׃
Job 16:16  פני חמרמרה מני־בכי ועל עפעפי צלמות׃
Job 16:17  על לא־חמס בכפי ותפלתי זכה׃
Job 16:18  ארץ אל־תכסי דמי ואל־יהי מקום לזעקתי׃
Job 16:19  גם־עתה הנה־בשׁמים עדי ושׂהדי במרומים׃
Job 16:20  מליצי רעי אל־אלוה דלפה עיני׃
Job 16:21  ויוכח לגבר עם־אלוה ובן־אדם לרעהו׃
Job 16:22  כי־שׁנות מספר יאתיו וארח לא־אשׁוב אהלך׃
Job 17:1  רוחי חבלה ימי נזעכו קברים לי׃
Job 17:2  אם־לא התלים עמדי ובהמרותם תלן עיני׃
Job 17:3  שׂימה־נא ערבני עמך מי הוא לידי יתקע׃
Job 17:4  כי־לבם צפנת משׂכל על־כן לא תרמם׃
Job 17:5  לחלק יגיד רעים ועיני בניו תכלנה׃
Job 17:6  והצגני למשׁל עמים ותפת לפנים אהיה׃
Job 17:7  ותכה מכעשׂ עיני ויצרי כצל כלם׃
Job 17:8  ישׁמו ישׁרים על־זאת ונקי על־חנף יתערר׃
Job 17:9  ויאחז צדיק דרכו וטהר־ידים יסיף אמץ׃
Job 17:10  ואולם כלם תשׁבו ובאו נא ולא־אמצא בכם חכם׃
Job 17:11  ימי עברו זמתי נתקו מורשׁי לבבי׃
Job 17:12  לילה ליום ישׂימו אור קרוב מפני־חשׁך׃
Job 17:13  אם־אקוה שׁאול ביתי בחשׁך רפדתי יצועי׃
Job 17:14  לשׁחת קראתי אבי אתה אמי ואחתי לרמה׃
Job 17:15  ואיה אפו תקותי ותקותי מי ישׁורנה׃
Job 17:16  בדי שׁאל תרדנה אם־יחד על־עפר נחת׃
Job 18:1  ויען בלדד השׁחי ויאמר׃
Job 18:2  עד־אנה תשׂימון קנצי למלין תבינו ואחר נדבר׃
Job 18:3  מדוע נחשׁבנו כבהמה נטמינו בעיניכם׃
Job 18:4  טרף נפשׁו באפו הלמענך תעזב ארץ ויעתק־צור ממקמו׃
Job 18:5  גם אור רשׁעים ידעך ולא־יגה שׁביב אשׁו׃
Job 18:6  אור חשׁך באהלו ונרו עליו ידעך׃
Job 18:7  יצרו צעדי אונו ותשׁליכהו עצתו׃
Job 18:8  כי־שׁלח ברשׁת ברגליו ועל־שׂבכה יתהלך׃
Job 18:9  יאחז בעקב פח יחזק עליו צמים׃
Job 18:10  טמון בארץ חבלו ומלכדתו עלי נתיב׃
Job 18:11  סביב בעתהו בלהות והפיצהו לרגליו׃
Job 18:12  יהי־רעב אנו ואיד נכון לצלעו׃
Job 18:13  יאכל בדי עורו יאכל בדיו בכור מות׃
Job 18:14  ינתק מאהלו מבטחו ותצעדהו למלך בלהות׃
Job 18:15  תשׁכון באהלו מבלי־לו יזרה על־נוהו גפרית׃
Job 18:16  מתחת שׁרשׁיו יבשׁו וממעל ימל קצירו׃
Job 18:17  זכרו־אבד מני־ארץ ולא־שׁם לו על־פני־חוץ׃
Job 18:18  יהדפהו מאור אל־חשׁך ומתבל ינדהו׃
Job 18:19  לא נין לו ולא־נכד בעמו ואין שׂריד במגוריו׃
Job 18:20  על־יומו נשׁמו אחרנים וקדמנים אחזו שׂער׃
Job 18:21  אך־אלה משׁכנות עול וזה מקום לא־ידע־אל׃
Job 19:1  ויען איוב ויאמר׃
Job 19:2  עד־אנה תוגיון נפשׁי ותדכאונני במלים׃
Job 19:3  זה עשׂר פעמים תכלימוני לא־תבשׁו תהכרו־לי׃
Job 19:4  ואף־אמנם שׁגיתי אתי תלין משׁוגתי׃
Job 19:5  אם־אמנם עלי תגדילו ותוכיחו עלי חרפתי׃
Job 19:6  דעו־אפו כי־אלוה עותני ומצודו עלי הקיף׃
Job 19:7  הן אצעק חמס ולא אענה אשׁוע ואין משׁפט׃
Job 19:8  ארחי גדר ולא אעבור ועל נתיבותי חשׁך ישׂים׃
Job 19:9  כבודי מעלי הפשׁיט ויסר עטרת ראשׁי׃
Job 19:10  יתצני סביב ואלך ויסע כעץ תקותי׃
Job 19:11  ויחר עלי אפו ויחשׁבני לו כצריו׃
Job 19:12  יחד יבאו גדודיו ויסלו עלי דרכם ויחנו סביב לאהלי׃
Job 19:13  אחי מעלי הרחיק וידעי אך־זרו ממני׃
Job 19:14  חדלו קרובי ומידעי שׁכחוני׃
Job 19:15  גרי ביתי ואמהתי לזר תחשׁבני נכרי הייתי בעיניהם׃
Job 19:16  לעבדי קראתי ולא יענה במו־פי אתחנן־לו׃
Job 19:17  רוחי זרה לאשׁתי וחנתי לבני בטני׃
Job 19:18  גם־עוילים מאסו בי אקומה וידברו־בי׃
Job 19:19  תעבוני כל־מתי סודי וזה־אהבתי נהפכו־בי׃
Job 19:20  בעורי ובבשׂרי דבקה עצמי ואתמלטה בעור שׁני׃
Job 19:21  חנני חנני אתם רעי כי יד־אלוה נגעה בי׃
Job 19:22  למה תרדפני כמו־אל ומבשׂרי לא תשׂבעו׃
Job 19:23  מי־יתן אפו ויכתבון מלי מי־יתן בספר ויחקו׃
Job 19:24  בעט־ברזל ועפרת לעד בצור יחצבון׃
Job 19:25  ואני ידעתי גאלי חי ואחרון על־עפר יקום׃
Job 19:26  ואחר עורי נקפו־זאת ומבשׂרי אחזה אלוה׃
Job 19:27  אשׁר אני אחזה־לי ועיני ראו ולא־זר כלו כליתי בחקי׃
Job 19:28  כי תאמרו מה־נרדף־לו ושׁרשׁ דבר נמצא־בי׃
Job 19:29  גורו לכם מפני־חרב כי־חמה עונות חרב למען תדעון שׁדין׃
Job 20:1  ויען צפר הנעמתי ויאמר׃
Job 20:2  לכן שׂעפי ישׁיבוני ובעבור חושׁי בי׃
Job 20:3  מוסר כלמתי אשׁמע ורוח מבינתי יענני׃
Job 20:4  הזאת ידעת מני־עד מני שׂים אדם עלי־ארץ׃
Job 20:5  כי רננת רשׁעים מקרוב ושׂמחת חנף עדי־רגע׃
Job 20:6  אם־יעלה לשׁמים שׂיאו וראשׁו לעב יגיע׃
Job 20:7  כגללו לנצח יאבד ראיו יאמרו איו׃
Job 20:8  כחלום יעוף ולא ימצאוהו וידד כחזיון לילה׃
Job 20:9  עין שׁזפתו ולא תוסיף ולא־עוד תשׁורנו מקומו׃
Job 20:10  בניו ירצו דלים וידיו תשׁבנה אונו׃
Job 20:11  עצמותיו מלאו עלומו ועמו על־עפר תשׁכב׃
Job 20:12  אם־תמתיק בפיו רעה יכחידנה תחת לשׁונו׃
Job 20:13  יחמל עליה ולא יעזבנה וימנענה בתוך חכו׃
Job 20:14  לחמו במעיו נהפך מרורת פתנים בקרבו׃
Job 20:15  חיל בלע ויקאנו מבטנו יורשׁנו אל׃
Job 20:16  ראשׁ־פתנים יינק תהרגהו לשׁון אפעה׃
Job 20:17  אל־ירא בפלגות נהרי נחלי דבשׁ וחמאה׃
Job 20:18  משׁיב יגע ולא יבלע כחיל תמורתו ולא יעלס׃
Job 20:19  כי־רצץ עזב דלים בית גזל ולא יבנהו׃
Job 20:20  כי לא־ידע שׁלו בבטנו בחמודו לא ימלט׃
Job 20:21  אין־שׂריד לאכלו על־כן לא־יחיל טובו׃
Job 20:22  במלאות שׂפקו יצר לו כל־יד עמל תבואנו׃
Job 20:23  יהי למלא בטנו ישׁלח־בו חרון אפו וימטר עלימו בלחומו׃
Job 20:24  יברח מנשׁק ברזל תחלפהו קשׁת נחושׁה׃
Job 20:25  שׁלף ויצא מגוה וברק ממררתו יהלך עליו אמים׃
Job 20:26  כל־חשׁך טמון לצפוניו תאכלהו אשׁ לא־נפח ירע שׂריד באהלו׃
Job 20:27  יגלו שׁמים עונו וארץ מתקוממה לו׃
Job 20:28  יגל יבול ביתו נגרות ביום אפו׃
Job 20:29  זה חלק־אדם רשׁע מאלהים ונחלת אמרו מאל׃
Job 21:1  ויען איוב ויאמר׃
Job 21:2  שׁמעו שׁמוע מלתי ותהי־זאת תנחומתיכם׃
Job 21:3  שׂאוני ואנכי אדבר ואחר דברי תלעיג׃
Job 21:4  האנכי לאדם שׂיחי ואם־מדוע לא־תקצר רוחי׃
Job 21:5  פנו־אלי והשׁמו ושׂימו יד על־פה׃
Job 21:6  ואם־זכרתי ונבהלתי ואחז בשׂרי פלצות׃
Job 21:7  מדוע רשׁעים יחיו עתקו גם־גברו חיל׃
Job 21:8  זרעם נכון לפניהם עמם וצאצאיהם לעיניהם׃
Job 21:9  בתיהם שׁלום מפחד ולא שׁבט אלוה עליהם׃
Job 21:10  שׁורו עבר ולא יגעל תפלט פרתו ולא תשׁכל׃
Job 21:11  ישׁלחו כצאן עויליהם וילדיהם ירקדון׃
Job 21:12  ישׂאו כתף וכנור וישׂמחו לקול עוגב׃
Job 21:13  יבלו בטוב ימיהם וברגע שׁאול יחתו׃
Job 21:14  ויאמרו לאל סור ממנו ודעת דרכיך לא חפצנו׃
Job 21:15  מה־שׁדי כי־נעבדנו ומה־נועיל כי נפגע־בו׃
Job 21:16  הן לא בידם טובם עצת רשׁעים רחקה מני׃
Job 21:17  כמה נר־רשׁעים ידעך ויבא עלימו אידם חבלים יחלק באפו׃
Job 21:18  יהיו כתבן לפני־רוח וכמץ גנבתו סופה׃
Job 21:19  אלוה יצפן־לבניו אונו ישׁלם אליו וידע׃
Job 21:20  יראו עינו כידו ומחמת שׁדי ישׁתה׃
Job 21:21  כי מה־חפצו בביתו אחריו ומספר חדשׁיו חצצו׃
Job 21:22  הלאל ילמד־דעת והוא רמים ישׁפוט׃
Job 21:23  זה ימות בעצם תמו כלו שׁלאנן ושׁליו׃
Job 21:24  עטיניו מלאו חלב ומח עצמותיו ישׁקה׃
Job 21:25  וזה ימות בנפשׁ מרה ולא־אכל בטובה׃
Job 21:26  יחד על־עפר ישׁכבו ורמה תכסה עליהם׃
Job 21:27  הן ידעתי מחשׁבותיכם ומזמות עלי תחמסו׃
Job 21:28  כי תאמרו איה בית־נדיב ואיה אהל משׁכנות רשׁעים׃
Job 21:29  הלא שׁאלתם עוברי דרך ואתתם לא תנכרו׃
Job 21:30  כי ליום איד יחשׂך רע ליום עברות יובלו׃
Job 21:31  מי־יגיד על־פניו דרכו והוא־עשׂה מי ישׁלם־לו׃
Job 21:32  והוא לקברות יובל ועל־גדישׁ ישׁקוד׃
Job 21:33  מתקו־לו רגבי נחל ואחריו כל־אדם ימשׁוך ולפניו אין מספר׃
Job 21:34  ואיך תנחמוני הבל ותשׁובתיכם נשׁאר־מעל׃
Job 22:1  ויען אליפז התמני ויאמר׃
Job 22:2  הלאל יסכן־גבר כי־יסכן עלימו משׂכיל׃
Job 22:3  החפץ לשׁדי כי תצדק ואם־בצע כי־תתם דרכיך׃
Job 22:4  המיראתך יכיחך יבוא עמך במשׁפט׃
Job 22:5  הלא רעתך רבה ואין־קץ לעונתיך׃
Job 22:6  כי־תחבל אחיך חנם ובגדי ערומים תפשׁיט׃
Job 22:7  לא־מים עיף תשׁקה ומרעב תמנע־לחם׃
Job 22:8  ואישׁ זרוע לו הארץ ונשׂוא פנים ישׁב בה׃
Job 22:9  אלמנות שׁלחת ריקם וזרעות יתמים ידכא׃
Job 22:10  על־כן סביבותיך פחים ויבהלך פחד פתאם׃
Job 22:11  או־חשׁך לא־תראה ושׁפעת־מים תכסך׃
Job 22:12  הלא־אלוה גבה שׁמים וראה ראשׁ כוכבים כי־רמו׃
Job 22:13  ואמרת מה־ידע אל הבעד ערפל ישׁפוט׃
Job 22:14  עבים סתר־לו ולא יראה וחוג שׁמים יתהלך׃
Job 22:15  הארח עולם תשׁמר אשׁר דרכו מתי־און׃
Job 22:16  אשׁר־קמטו ולא־עת נהר יוצק יסודם׃
Job 22:17  האמרים לאל סור ממנו ומה־יפעל שׁדי למו׃
Job 22:18  והוא מלא בתיהם טוב ועצת רשׁעים רחקה מני׃
Job 22:19  יראו צדיקים וישׂמחו ונקי ילעג־למו׃
Job 22:20  אם־לא נכחד קימנו ויתרם אכלה אשׁ׃
Job 22:21  הסכן־נא עמו ושׁלם בהם תבואתך טובה׃
Job 22:22  קח־נא מפיו תורה ושׂים אמריו בלבבך׃
Job 22:23  אם־תשׁוב עד־שׁדי תבנה תרחיק עולה מאהלך׃
Job 22:24  ושׁית־על־עפר בצר ובצור נחלים אופיר׃
Job 22:25  והיה שׁדי בצריך וכסף תועפות לך׃
Job 22:26  כי־אז על־שׁדי תתענג ותשׂא אל־אלוה פניך׃
Job 22:27  תעתיר אליו וישׁמעך ונדריך תשׁלם׃
Job 22:28  ותגזר־אומר ויקם לך ועל־דרכיך נגה אור׃
Job 22:29  כי־השׁפילו ותאמר גוה ושׁח עינים יושׁע׃
Job 22:30  ימלט אי־נקי ונמלט בבר כפיך׃
Job 23:1  ויען איוב ויאמר׃
Job 23:2  גם־היום מרי שׂחי ידי כבדה על־אנחתי׃
Job 23:3  מי־יתן ידעתי ואמצאהו אבוא עד־תכונתו׃
Job 23:4  אערכה לפניו משׁפט ופי אמלא תוכחות׃
Job 23:5  אדעה מלים יענני ואבינה מה־יאמר לי׃
Job 23:6  הברב־כח יריב עמדי לא אך־הוא ישׂם בי׃
Job 23:7  שׁם ישׁר נוכח עמו ואפלטה לנצח משׁפטי׃
Job 23:8  הן קדם אהלך ואיננו ואחור ולא־אבין לו׃
Job 23:9  שׂמאול בעשׂתו ולא־אחז יעטף ימין ולא אראה׃
Job 23:10  כי־ידע דרך עמדי בחנני כזהב אצא׃
Job 23:11  באשׁרו אחזה רגלי דרכו שׁמרתי ולא־אט׃
Job 23:12  מצות שׂפתיו ולא אמישׁ מחקי צפנתי אמרי־פיו׃
Job 23:13  והוא באחד ומי ישׁיבנו ונפשׁו אותה ויעשׂ׃
Job 23:14  כי ישׁלים חקי וכהנה רבות עמו׃
Job 23:15  על־כן מפניו אבהל אתבונן ואפחד ממנו׃
Job 23:16  ואל הרך לבי ושׁדי הבהילני׃
Job 23:17  כי־לא נצמתי מפני־חשׁך ומפני כסה־אפל׃
Job 24:1  מדוע משׁדי לא־נצפנו עתים וידעו לא־חזו ימיו׃
Job 24:2  גבלות ישׂיגו עדר גזלו וירעו׃
Job 24:3  חמור יתומים ינהגו יחבלו שׁור אלמנה׃
Job 24:4  יטו אביונים מדרך יחד חבאו עניי־ארץ׃
Job 24:5  הן פראים במדבר יצאו בפעלם משׁחרי לטרף ערבה לו לחם לנערים׃
Job 24:6  בשׂדה בלילו יקצירו וכרם רשׁע ילקשׁו׃
Job 24:7  ערום ילינו מבלי לבושׁ ואין כסות בקרה׃
Job 24:8  מזרם הרים ירטבו ומבלי מחסה חבקו־צור׃
Job 24:9  יגזלו משׁד יתום ועל־עני יחבלו׃
Job 24:10  ערום הלכו בלי לבושׁ ורעבים נשׂאו עמר׃
Job 24:11  בין־שׁורתם יצהירו יקבים דרכו ויצמאו׃
Job 24:12  מעיר מתים ינאקו ונפשׁ־חללים תשׁוע ואלוה לא־ישׂים תפלה׃
Job 24:13  המה היו במרדי־אור לא־הכירו דרכיו ולא ישׁבו בנתיבתיו׃
Job 24:14  לאור יקום רוצח יקטל־עני ואביון ובלילה יהי כגנב׃
Job 24:15  ועין נאף שׁמרה נשׁף לאמר לא־תשׁורני עין וסתר פנים ישׂים׃
Job 24:16  חתר בחשׁך בתים יומם חתמו־למו לא־ידעו אור׃
Job 24:17  כי יחדו בקר למו צלמות כי־יכיר בלהות צלמות׃
Job 24:18  קל־הוא על־פני־מים תקלל חלקתם בארץ לא־יפנה דרך כרמים׃
Job 24:19  ציה גם־חם יגזלו מימי־שׁלג שׁאול חטאו׃
Job 24:20  ישׁכחהו רחם מתקו רמה עוד לא־יזכר ותשׁבר כעץ עולה׃
Job 24:21  רעה עקרה לא תלד ואלמנה לא ייטיב׃
Job 24:22  ומשׁך אבירים בכחו יקום ולא־יאמין בחיין׃
Job 24:23  יתן־לו לבטח וישׁען ועיניהו על־דרכיהם׃
Job 24:24  רומו מעט ואיננו והמכו ככל יקפצון וכראשׁ שׁבלת ימלו׃
Job 24:25  ואם־לא אפו מי יכזיבני וישׂם לאל מלתי׃
Job 25:1  ויען בלדד השׁחי ויאמר׃
Job 25:2  המשׁל ופחד עמו עשׂה שׁלום במרומיו׃
Job 25:3  הישׁ מספר לגדודיו ועל־מי לא־יקום אורהו׃
Job 25:4  ומה־יצדק אנושׁ עם־אל ומה־יזכה ילוד אשׁה׃
Job 25:5  הן עד־ירח ולא יאהיל וכוכבים לא־זכו בעיניו׃
Job 25:6  אף כי־אנושׁ רמה ובן־אדם תולעה׃
Job 26:1  ויען איוב ויאמר׃
Job 26:2  מה־עזרת ללא־כח הושׁעת זרוע לא־עז׃
Job 26:3  מה־יעצת ללא חכמה ותושׁיה לרב הודעת׃
Job 26:4  את־מי הגדת מלין ונשׁמת־מי יצאה ממך׃
Job 26:5  הרפאים יחוללו מתחת מים ושׁכניהם׃
Job 26:6  ערום שׁאול נגדו ואין כסות לאבדון׃
Job 26:7  נטה צפון על־תהו תלה ארץ על־בלי־מה׃
Job 26:8  צרר־מים בעביו ולא־נבקע ענן תחתם׃
Job 26:9  מאחז פני־כסה פרשׁז עליו עננו׃
Job 26:10  חק־חג על־פני־מים עד־תכלית אור עם־חשׁך׃
Job 26:11  עמודי שׁמים ירופפו ויתמהו מגערתו׃
Job 26:12  בכחו רגע הים ובתובנתו מחץ רהב׃
Job 26:13  ברוחו שׁמים שׁפרה חללה ידו נחשׁ בריח׃
Job 26:14  הן־אלה קצות דרכו ומה־שׁמץ דבר נשׁמע־בו ורעם גבורתו מי יתבונן׃
Job 27:1  ויסף איוב שׂאת משׁלו ויאמר׃
Job 27:2  חי־אל הסיר משׁפטי ושׁדי המר נפשׁי׃
Job 27:3  כי־כל־עוד נשׁמתי בי ורוח אלוה באפי׃
Job 27:4  אם־תדברנה שׂפתי עולה ולשׁוני אם־יהגה רמיה׃
Job 27:5  חלילה לי אם־אצדיק אתכם עד־אגוע לא־אסיר תמתי ממני׃
Job 27:6  בצדקתי החזקתי ולא ארפה לא־יחרף לבבי מימי׃
Job 27:7  יהי כרשׁע איבי ומתקוממי כעול׃
Job 27:8  כי מה־תקות חנף כי יבצע כי ישׁל אלוה נפשׁו׃
Job 27:9  הצעקתו ישׁמע אל כי־תבוא עליו צרה׃
Job 27:10  אם־על־שׁדי יתענג יקרא אלוה בכל־עת׃
Job 27:11  אורה אתכם ביד־אל אשׁר עם־שׁדי לא אכחד׃
Job 27:12  הן־אתם כלכם חזיתם ולמה־זה הבל תהבלו׃
Job 27:13  זה חלק־אדם רשׁע עם־אל ונחלת עריצים משׁדי יקחו׃
Job 27:14  אם־ירבו בניו למו־חרב וצאצאיו לא ישׂבעו־לחם׃
Job 27:15  שׂרידו במות יקברו ואלמנתיו לא תבכינה׃
Job 27:16  אם־יצבר כעפר כסף וכחמר יכין מלבושׁ׃
Job 27:17  יכין וצדיק ילבשׁ וכסף נקי יחלק׃
Job 27:18  בנה כעשׁ ביתו וכסכה עשׂה נצר׃
Job 27:19  עשׁיר ישׁכב ולא יאסף עיניו פקח ואיננו׃
Job 27:20  תשׂיגהו כמים בלהות לילה גנבתו סופה׃
Job 27:21  ישׂאהו קדים וילך וישׂערהו ממקמו׃
Job 27:22  וישׁלך עליו ולא יחמל מידו ברוח יברח׃
Job 27:23  ישׂפק עלימו כפימו וישׁרק עליו ממקמו׃
Job 28:1  כי ישׁ לכסף מוצא ומקום לזהב יזקו׃
Job 28:2  ברזל מעפר יקח ואבן יצוק נחושׁה׃
Job 28:3  קץ שׂם לחשׁך ולכל־תכלית הוא חוקר אבן אפל וצלמות׃
Job 28:4  פרץ נחל מעם־גר הנשׁכחים מני־רגל דלו מאנושׁ נעו׃
Job 28:5  ארץ ממנה יצא־לחם ותחתיה נהפך כמו־אשׁ׃
Job 28:6  מקום־ספיר אבניה ועפרת זהב לו׃
Job 28:7  נתיב לא־ידעו עיט ולא שׁזפתו עין איה׃
Job 28:8  לא־הדריכהו בני־שׁחץ לא־עדה עליו שׁחל׃
Job 28:9  בחלמישׁ שׁלח ידו הפך משׁרשׁ הרים׃
Job 28:10  בצורות יארים בקע וכל־יקר ראתה עינו׃
Job 28:11  מבכי נהרות חבשׁ ותעלמה יצא אור׃
Job 28:12  והחכמה מאין תמצא ואי זה מקום בינה׃
Job 28:13  לא־ידע אנושׁ ערכה ולא תמצא בארץ החיים׃
Job 28:14  תהום אמר לא בי־היא וים אמר אין עמדי׃
Job 28:15  לא־יתן סגור תחתיה ולא ישׁקל כסף מחירה׃
Job 28:16  לא־תסלה בכתם אופיר בשׁהם יקר וספיר׃
Job 28:17  לא־יערכנה זהב וזכוכית ותמורתה כלי־פז׃
Job 28:18  ראמות וגבישׁ לא יזכר ומשׁך חכמה מפנינים׃
Job 28:19  לא־יערכנה פטדת־כושׁ בכתם טהור לא תסלה׃
Job 28:20  והחכמה מאין תבוא ואי זה מקום בינה׃
Job 28:21  ונעלמה מעיני כל־חי ומעוף השׁמים נסתרה׃
Job 28:22  אבדון ומות אמרו באזנינו שׁמענו שׁמעה׃
Job 28:23  אלהים הבין דרכה והוא ידע את־מקומה׃
Job 28:24  כי־הוא לקצות־הארץ יביט תחת כל־השׁמים יראה׃
Job 28:25  לעשׂות לרוח משׁקל ומים תכן במדה׃
Job 28:26  בעשׂתו למטר חק ודרך לחזיז קלות׃
Job 28:27  אז ראה ויספרה הכינה וגם־חקרה׃
Job 28:28  ויאמר לאדם הן יראת אדני היא חכמה וסור מרע בינה׃
Job 29:1  ויסף איוב שׂאת משׁלו ויאמר׃
Job 29:2  מי־יתנני כירחי־קדם כימי אלוה ישׁמרני׃
Job 29:3  בהלו נרו עלי ראשׁי לאורו אלך חשׁך׃
Job 29:4  כאשׁר הייתי בימי חרפי בסוד אלוה עלי אהלי׃
Job 29:5  בעוד שׁדי עמדי סביבותי נערי׃
Job 29:6  ברחץ הליכי בחמה וצור יצוק עמדי פלגי־שׁמן׃
Job 29:7  בצאתי שׁער עלי־קרת ברחוב אכין מושׁבי׃
Job 29:8  ראוני נערים ונחבאו וישׁישׁים קמו עמדו׃
Job 29:9  שׂרים עצרו במלים וכף ישׂימו לפיהם׃
Job 29:10  קול־נגידים נחבאו ולשׁונם לחכם דבקה׃
Job 29:11  כי אזן שׁמעה ותאשׁרני ועין ראתה ותעידני׃
Job 29:12  כי־אמלט עני משׁוע ויתום ולא־עזר לו׃
Job 29:13  ברכת אבד עלי תבא ולב אלמנה ארנן׃
Job 29:14  צדק לבשׁתי וילבשׁני כמעיל וצניף משׁפטי׃
Job 29:15  עינים הייתי לעור ורגלים לפסח אני׃
Job 29:16  אב אנכי לאביונים ורב לא־ידעתי אחקרהו׃
Job 29:17  ואשׁברה מתלעות עול ומשׁניו אשׁליך טרף׃
Job 29:18  ואמר עם־קני אגוע וכחול ארבה ימים׃
Job 29:19  שׁרשׁי פתוח אלי־מים וטל ילין בקצירי׃
Job 29:20  כבודי חדשׁ עמדי וקשׁתי בידי תחליף׃
Job 29:21  לי־שׁמעו ויחלו וידמו למו עצתי׃
Job 29:22  אחרי דברי לא ישׁנו ועלימו תטף מלתי׃
Job 29:23  ויחלו כמטר לי ופיהם פערו למלקושׁ׃
Job 29:24  אשׂחק אלהם לא יאמינו ואור פני לא יפילון׃
Job 29:25  אבחר דרכם ואשׁב ראשׁ ואשׁכון כמלך בגדוד כאשׁר אבלים ינחם׃
Job 30:1  ועתה שׂחקו עלי צעירים ממני לימים אשׁר־מאסתי אבותם לשׁית עם־כלבי צאני׃
Job 30:2  גם־כח ידיהם למה לי עלימו אבד כלח׃
Job 30:3  בחסר ובכפן גלמוד הערקים ציה אמשׁ שׁואה ומשׁאה׃
Job 30:4  הקטפים מלוח עלי־שׂיח ושׁרשׁ רתמים לחמם׃
Job 30:5  מן־גו יגרשׁו יריעו עלימו כגנב׃
Job 30:6  בערוץ נחלים לשׁכן חרי עפר וכפים׃
Job 30:7  בין־שׂיחים ינהקו תחת חרול יספחו׃
Job 30:8  בני־נבל גם־בני בלי־שׁם נכאו מן־הארץ׃
Job 30:9  ועתה נגינתם הייתי ואהי להם למלה׃
Job 30:10  תעבוני רחקו מני ומפני לא־חשׂכו רק׃
Job 30:11  כי־יתרו פתח ויענני ורסן מפני שׁלחו׃
Job 30:12  על־ימין פרחח יקומו רגלי שׁלחו ויסלו עלי ארחות אידם׃
Job 30:13  נתסו נתיבתי להותי יעילו לא עזר למו׃
Job 30:14  כפרץ רחב יאתיו תחת שׁאה התגלגלו׃
Job 30:15  ההפך עלי בלהות תרדף כרוח נדבתי וכעב עברה ישׁעתי׃
Job 30:16  ועתה עלי תשׁתפך נפשׁי יאחזוני ימי־עני׃
Job 30:17  לילה עצמי נקר מעלי וערקי לא ישׁכבון׃
Job 30:18  ברב־כח יתחפשׂ לבושׁי כפי כתנתי יאזרני׃
Job 30:19  הרני לחמר ואתמשׁל כעפר ואפר׃
Job 30:20  אשׁוע אליך ולא תענני עמדתי ותתבנן בי׃
Job 30:21  תהפך לאכזר לי בעצם ידך תשׂטמני׃
Job 30:22  תשׂאני אל־רוח תרכיבני ותמגגני תשׁוה׃
Job 30:23  כי־ידעתי מות תשׁיבני ובית מועד לכל־חי׃
Job 30:24  אך לא־בעי ישׁלח־יד אם־בפידו להן שׁוע׃
Job 30:25  אם־לא בכיתי לקשׁה־יום עגמה נפשׁי לאביון׃
Job 30:26  כי טוב קויתי ויבא רע ואיחלה לאור ויבא אפל׃
Job 30:27  מעי רתחו ולא־דמו קדמני ימי־עני׃
Job 30:28  קדר הלכתי בלא חמה קמתי בקהל אשׁוע׃
Job 30:29  אח הייתי לתנים ורע לבנות יענה׃
Job 30:30  עורי שׁחר מעלי ועצמי־חרה מני־חרב׃
Job 30:31  ויהי לאבל כנרי ועגבי לקול בכים׃
Job 31:1  ברית כרתי לעיני ומה אתבונן על־בתולה׃
Job 31:2  ומה חלק אלוה ממעל ונחלת שׁדי ממרמים׃
Job 31:3  הלא־איד לעול ונכר לפעלי און׃
Job 31:4  הלא־הוא יראה דרכי וכל־צעדי יספור׃
Job 31:5  אם־הלכתי עם־שׁוא ותחשׁ על־מרמה רגלי׃
Job 31:6  ישׁקלני במאזני־צדק וידע אלוה תמתי׃
Job 31:7  אם תטה אשׁרי מני הדרך ואחר עיני הלך לבי ובכפי דבק מאום׃
Job 31:8  אזרעה ואחר יאכל וצאצאי ישׁרשׁו׃
Job 31:9  אם־נפתה לבי על־אשׁה ועל־פתח רעי ארבתי׃
Job 31:10  תטחן לאחר אשׁתי ועליה יכרעון אחרין׃
Job 31:11  כי־הוא זמה והיא עון פלילים׃
Job 31:12  כי אשׁ היא עד־אבדון תאכל ובכל־תבואתי תשׁרשׁ׃
Job 31:13  אם־אמאס משׁפט עבדי ואמתי ברבם עמדי׃
Job 31:14  ומה אעשׂה כי־יקום אל וכי־יפקד מה אשׁיבנו׃
Job 31:15  הלא־בבטן עשׂני עשׂהו ויכננו ברחם אחד׃
Job 31:16  אם־אמנע מחפץ דלים ועיני אלמנה אכלה׃
Job 31:17  ואכל פתי לבדי ולא־אכל יתום ממנה׃
Job 31:18  כי מנעורי גדלני כאב ומבטן אמי אנחנה׃
Job 31:19  אם־אראה אובד מבלי לבושׁ ואין כסות לאביון׃
Job 31:20  אם־לא ברכוני חלצו ומגז כבשׂי יתחמם׃
Job 31:21  אם־הניפותי על־יתום ידי כי־אראה בשׁער עזרתי׃
Job 31:22  כתפי משׁכמה תפול ואזרעי מקנה תשׁבר׃
Job 31:23  כי פחד אלי איד אל ומשׂאתו לא אוכל׃
Job 31:24  אם־שׂמתי זהב כסלי ולכתם אמרתי מבטחי׃
Job 31:25  אם־אשׂמח כי־רב חילי וכי־כביר מצאה ידי׃
Job 31:26  אם־אראה אור כי יהל וירח יקר הלך׃
Job 31:27  ויפת בסתר לבי ותשׁק ידי לפי׃
Job 31:28  גם־הוא עון פלילי כי־כחשׁתי לאל ממעל׃
Job 31:29  אם־אשׂמח בפיד משׂנאי והתעררתי כי־מצאו רע׃
Job 31:30  ולא־נתתי לחטא חכי לשׁאל באלה נפשׁו׃
Job 31:31  אם־לא אמרו מתי אהלי מי־יתן מבשׂרו לא נשׂבע׃
Job 31:32  בחוץ לא־ילין גר דלתי לארח אפתח׃
Job 31:33  אם־כסיתי כאדם פשׁעי לטמון בחבי עוני׃
Job 31:34  כי אערוץ המון רבה ובוז־משׁפחות יחתני ואדם לא־אצא פתח׃
Job 31:35  מי יתן־לי שׁמע לי הן־תוי שׁדי יענני וספר כתב אישׁ ריבי׃
Job 31:36  אם־לא על־שׁכמי אשׂאנו אענדנו עטרות לי׃
Job 31:37  מספר צעדי אגידנו כמו־נגיד אקרבנו׃
Job 31:38  אם־עלי אדמתי תזעק ויחד תלמיה יבכיון׃
Job 31:39  אם־כחה אכלתי בלי־כסף ונפשׁ בעליה הפחתי׃
Job 31:40  תחת חטה יצא חוח ותחת־שׂערה באשׁה תמו דברי איוב׃
Job 32:1  וישׁבתו שׁלשׁת האנשׁים האלה מענות את־איוב כי הוא צדיק בעיניו׃
Job 32:2  ויחר אף אליהוא בן־ברכאל הבוזי ממשׁפחת רם באיוב חרה אפו על־צדקו נפשׁו מאלהים׃
Job 32:3  ובשׁלשׁת רעיו חרה אפו על אשׁר לא־מצאו מענה וירשׁיעו את־איוב׃
Job 32:4  ואליהו חכה את־איוב בדברים כי זקנים־המה ממנו לימים׃
Job 32:5  וירא אליהוא כי אין מענה בפי שׁלשׁת האנשׁים ויחר אפו׃
Job 32:6  ויען אליהוא בן־ברכאל הבוזי ויאמר צעיר אני לימים ואתם ישׁישׁים על־כן זחלתי ואירא מחות דעי אתכם׃
Job 32:7  אמרתי ימים ידברו ורב שׁנים ידיעו חכמה׃
Job 32:8  אכן רוח־היא באנושׁ ונשׁמת שׁדי תבינם׃
Job 32:9  לא־רבים יחכמו וזקנים יבינו משׁפט׃
Job 32:10  לכן אמרתי שׁמעה־לי אחוה דעי אף־אני׃
Job 32:11  הן הוחלתי לדבריכם אזין עד־תבונתיכם עד־תחקרון מלין׃
Job 32:12  ועדיכם אתבונן והנה אין לאיוב מוכיח עונה אמריו מכם׃
Job 32:13  פן־תאמרו מצאנו חכמה אל ידפנו לא־אישׁ׃
Job 32:14  ולא־ערך אלי מלין ובאמריכם לא אשׁיבנו׃
Job 32:15  חתו לא־ענו עוד העתיקו מהם מלים׃
Job 32:16  והוחלתי כי־לא ידברו כי עמדו לא־ענו עוד׃
Job 32:17  אענה אף־אני חלקי אחוה דעי אף־אני׃
Job 32:18  כי מלתי מלים הציקתני רוח בטני׃
Job 32:19  הנה־בטני כיין לא־יפתח כאבות חדשׁים יבקע׃
Job 32:20  אדברה וירוח־לי אפתח שׂפתי ואענה׃
Job 32:21  אל־נא אשׂא פני־אישׁ ואל־אדם לא אכנה׃
Job 32:22  כי לא ידעתי אכנה כמעט ישׂאני עשׂני׃
Job 33:1  ואולם שׁמע־נא איוב מלי וכל־דברי האזינה׃
Job 33:2  הנה־נא פתחתי פי דברה לשׁוני בחכי׃
Job 33:3  ישׁר־לבי אמרי ודעת שׂפתי ברור מללו׃
Job 33:4  רוח־אל עשׂתני ונשׁמת שׁדי תחיני׃
Job 33:5  אם־תוכל השׁיבני ערכה לפני התיצבה׃
Job 33:6  הן־אני כפיך לאל מחמר קרצתי גם־אני׃
Job 33:7  הנה אמתי לא תבעתך ואכפי עליך לא־יכבד׃
Job 33:8  אך אמרת באזני וקול מלין אשׁמע׃
Job 33:9  זך אני בלי פשׁע חף אנכי ולא עון לי׃
Job 33:10  הן תנואות עלי ימצא יחשׁבני לאויב לו׃
Job 33:11  ישׂם בסד רגלי ישׁמר כל־ארחתי׃
Job 33:12  הן־זאת לא־צדקת אענך כי־ירבה אלוה מאנושׁ׃
Job 33:13  מדוע אליו ריבות כי כל־דבריו לא־יענה׃
Job 33:14  כי־באחת ידבר־אל ובשׁתים לא ישׁורנה׃
Job 33:15  בחלום חזיון לילה בנפל תרדמה על־אנשׁים בתנומות עלי משׁכב׃
Job 33:16  אז יגלה אזן אנשׁים ובמסרם יחתם׃
Job 33:17  להסיר אדם מעשׂה וגוה מגבר יכסה׃
Job 33:18  יחשׂך נפשׁו מני־שׁחת וחיתו מעבר בשׁלח׃
Job 33:19  והוכח במכאוב על־משׁכבו וריב עצמיו אתן׃
Job 33:20  וזהמתו חיתו לחם ונפשׁו מאכל תאוה׃
Job 33:21  יכל בשׂרו מראי ושׁפי עצמותיו לא ראו׃
Job 33:22  ותקרב לשׁחת נפשׁו וחיתו לממתים׃
Job 33:23  אם־ישׁ עליו מלאך מליץ אחד מני־אלף להגיד לאדם ישׁרו׃
Job 33:24  ויחננו ויאמר פדעהו מרדת שׁחת מצאתי כפר׃
Job 33:25  רטפשׁ בשׂרו מנער ישׁוב לימי עלומיו׃
Job 33:26  יעתר אל־אלוה וירצהו וירא פניו בתרועה וישׁב לאנושׁ צדקתו׃
Job 33:27  ישׁר על־אנשׁים ויאמר חטאתי וישׁר העויתי ולא־שׁוה לי׃
Job 33:28  פדה נפשׁי מעבר בשׁחת וחיתי באור תראה׃
Job 33:29  הן־כל־אלה יפעל־אל פעמים שׁלושׁ עם־גבר׃
Job 33:30  להשׁיב נפשׁו מני־שׁחת לאור באור החיים׃
Job 33:31  הקשׁב איוב שׁמע־לי החרשׁ ואנכי אדבר׃
Job 33:32  אם־ישׁ־מלין השׁיבני דבר כי־חפצתי צדקך׃
Job 33:33  אם־אין אתה שׁמע־לי החרשׁ ואאלפך חכמה׃
Job 34:1  ויען אליהוא ויאמר׃
Job 34:2  שׁמעו חכמים מלי וידעים האזינו לי׃
Job 34:3  כי־אזן מלין תבחן וחך יטעם לאכל׃
Job 34:4  משׁפט נבחרה־לנו נדעה בינינו מה־טוב׃
Job 34:5  כי־אמר איוב צדקתי ואל הסיר משׁפטי׃
Job 34:6  על־משׁפטי אכזב אנושׁ חצי בלי־פשׁע׃
Job 34:7  מי־גבר כאיוב ישׁתה־לעג כמים׃
Job 34:8  וארח לחברה עם־פעלי און וללכת עם־אנשׁי־רשׁע׃
Job 34:9  כי־אמר לא יסכן־גבר ברצתו עם־אלהים׃
Job 34:10  לכן אנשׁי לבב שׁמעו לי חללה לאל מרשׁע ושׁדי מעול׃
Job 34:11  כי פעל אדם ישׁלם־לו וכארח אישׁ ימצאנו׃
Job 34:12  אף־אמנם אל לא־ירשׁיע ושׁדי לא־יעות משׁפט׃
Job 34:13  מי־פקד עליו ארצה ומי שׂם תבל כלה׃
Job 34:14  אם־ישׂים אליו לבו רוחו ונשׁמתו אליו יאסף׃
Job 34:15  יגוע כל־בשׂר יחד ואדם על־עפר ישׁוב׃
Job 34:16  ואם־בינה שׁמעה־זאת האזינה לקול מלי׃
Job 34:17  האף שׂונא משׁפט יחבושׁ ואם־צדיק כביר תרשׁיע׃
Job 34:18  האמר למלך בליעל רשׁע אל־נדיבים׃
Job 34:19  אשׁר לא־נשׂא פני שׂרים ולא נכר־שׁוע לפני־דל כי־מעשׂה ידיו כלם׃
Job 34:20  רגע ימתו וחצות לילה יגעשׁו עם ויעברו ויסירו אביר לא ביד׃
Job 34:21  כי־עיניו על־דרכי־אישׁ וכל־צעדיו יראה׃
Job 34:22  אין־חשׁך ואין צלמות להסתר שׁם פעלי און׃
Job 34:23  כי לא על־אישׁ ישׂים עוד להלך אל־אל במשׁפט׃
Job 34:24  ירע כבירים לא־חקר ויעמד אחרים תחתם׃
Job 34:25  לכן יכיר מעבדיהם והפך לילה וידכאו׃
Job 34:26  תחת־רשׁעים ספקם במקום ראים׃
Job 34:27  אשׁר על־כן סרו מאחריו וכל־דרכיו לא השׂכילו׃
Job 34:28  להביא עליו צעקת־דל וצעקת עניים ישׁמע׃
Job 34:29  והוא ישׁקט ומי ירשׁע ויסתר פנים ומי ישׁורנו ועל־גוי ועל־אדם יחד׃
Job 34:30  ממלך אדם חנף ממקשׁי עם׃
Job 34:31  כי־אל־אל האמר נשׂאתי לא אחבל׃
Job 34:32  בלעדי אחזה אתה הרני אם־עול פעלתי לא אסיף׃
Job 34:33  המעמך ישׁלמנה כי־מאסת כי־אתה תבחר ולא־אני ומה־ידעת דבר׃
Job 34:34  אנשׁי לבב יאמרו לי וגבר חכם שׁמע לי׃
Job 34:35  איוב לא־בדעת ידבר ודבריו לא בהשׂכיל׃
Job 34:36  אבי יבחן איוב עד־נצח על־תשׁבת באנשׁי־און׃
Job 34:37  כי יסיף על־חטאתו פשׁע בינינו יספוק וירב אמריו לאל׃
Job 35:1  ויען אליהו ויאמר׃
Job 35:2  הזאת חשׁבת למשׁפט אמרת צדקי מאל׃
Job 35:3  כי־תאמר מה־יסכן־לך מה־אעיל מחטאתי׃
Job 35:4  אני אשׁיבך מלין ואת־רעיך עמך׃
Job 35:5  הבט שׁמים וראה ושׁור שׁחקים גבהו ממך׃
Job 35:6  אם־חטאת מה־תפעל־בו ורבו פשׁעיך מה־תעשׂה־לו׃
Job 35:7  אם־צדקת מה־תתן־לו או מה־מידך יקח׃
Job 35:8  לאישׁ־כמוך רשׁעך ולבן־אדם צדקתך׃
Job 35:9  מרב עשׁוקים יזעיקו ישׁועו מזרוע רבים׃
Job 35:10  ולא־אמר איה אלוה עשׂי נתן זמרות בלילה׃
Job 35:11  מלפנו מבהמות ארץ ומעוף השׁמים יחכמנו׃
Job 35:12  שׁם יצעקו ולא יענה מפני גאון רעים׃
Job 35:13  אך־שׁוא לא־ישׁמע אל ושׁדי לא ישׁורנה׃
Job 35:14  אף כי־תאמר לא תשׁורנו דין לפניו ותחולל לו׃
Job 35:15  ועתה כי־אין פקד אפו ולא־ידע בפשׁ מאד׃
Job 35:16  ואיוב הבל יפצה־פיהו בבלי־דעת מלין יכבר׃
Job 36:1  ויסף אליהוא ויאמר׃
Job 36:2  כתר־לי זעיר ואחוך כי עוד לאלוה מלים׃
Job 36:3  אשׂא דעי למרחוק ולפעלי אתן־צדק׃
Job 36:4  כי־אמנם לא־שׁקר מלי תמים דעות עמך׃
Job 36:5  הן־אל כביר ולא ימאס כביר כח לב׃
Job 36:6  לא־יחיה רשׁע ומשׁפט עניים יתן׃
Job 36:7  לא־יגרע מצדיק עיניו ואת־מלכים לכסא וישׁיבם לנצח ויגבהו׃
Job 36:8  ואם־אסורים בזקים ילכדון בחבלי־עני׃
Job 36:9  ויגד להם פעלם ופשׁעיהם כי יתגברו׃
Job 36:10  ויגל אזנם למוסר ויאמר כי־ישׁבון מאון׃
Job 36:11  אם־ישׁמעו ויעבדו יכלו ימיהם בטוב ושׁניהם בנעימים׃
Job 36:12  ואם־לא ישׁמעו בשׁלח יעברו ויגועו בבלי־דעת׃
Job 36:13  וחנפי־לב ישׂימו אף לא ישׁועו כי אסרם׃
Job 36:14  תמת בנער נפשׁם וחיתם בקדשׁים׃
Job 36:15  יחלץ עני בעניו ויגל בלחץ אזנם׃
Job 36:16  ואף הסיתך מפי־צר רחב לא־מוצק תחתיה ונחת שׁלחנך מלא דשׁן׃
Job 36:17  ודין־רשׁע מלאת דין ומשׁפט יתמכו׃
Job 36:18  כי־חמה פן־יסיתך בספק ורב־כפר אל־יטך׃
Job 36:19  היערך שׁועך לא בצר וכל מאמצי־כח׃
Job 36:20  אל־תשׁאף הלילה לעלות עמים תחתם׃
Job 36:21  השׁמר אל־תפן אל־און כי־על־זה בחרת מעני׃
Job 36:22  הן־אל ישׂגיב בכחו מי כמהו מורה׃
Job 36:23  מי־פקד עליו דרכו ומי־אמר פעלת עולה׃
Job 36:24  זכר כי־תשׂגיא פעלו אשׁר שׁררו אנשׁים׃
Job 36:25  כל־אדם חזו־בו אנושׁ יביט מרחוק׃
Job 36:26  הן־אל שׂגיא ולא נדע מספר שׁניו ולא־חקר׃
Job 36:27  כי יגרע נטפי־מים יזקו מטר לאדו׃
Job 36:28  אשׁר־יזלו שׁחקים ירעפו עלי אדם רב׃
Job 36:29  אף אם־יבין מפרשׂי־עב תשׁאות סכתו׃
Job 36:30  הן־פרשׂ עליו אורו ושׁרשׁי הים כסה׃
Job 36:31  כי־בם ידין עמים יתן־אכל למכביר׃
Job 36:32  על־כפים כסה־אור ויצו עליה במפגיע׃
Job 36:33  יגיד עליו רעו מקנה אף על־עולה׃
Job 37:1  אף־לזאת יחרד לבי ויתר ממקומו׃
Job 37:2  שׁמעו שׁמוע ברגז קלו והגה מפיו יצא׃
Job 37:3  תחת־כל־השׁמים ישׁרהו ואורו על־כנפות הארץ׃
Job 37:4  אחריו ישׁאג־קול ירעם בקול גאונו ולא יעקבם כי־ישׁמע קולו׃
Job 37:5  ירעם אל בקולו נפלאות עשׂה גדלות ולא נדע׃
Job 37:6  כי לשׁלג יאמר הוא ארץ וגשׁם מטר וגשׁם מטרות עזו׃
Job 37:7  ביד־כל־אדם יחתום לדעת כל־אנשׁי מעשׂהו׃
Job 37:8  ותבא חיה במו־ארב ובמעונתיה תשׁכן׃
Job 37:9  מן־החדר תבוא סופה וממזרים קרה׃
Job 37:10  מנשׁמת־אל יתן־קרח ורחב מים במוצק׃
Job 37:11  אף־ברי יטריח עב יפיץ ענן אורו׃
Job 37:12  והוא מסבות מתהפך בתחבולתו לפעלם כל אשׁר יצום על־פני תבל ארצה׃
Job 37:13  אם־לשׁבט אם־לארצו אם־לחסד ימצאהו׃
Job 37:14  האזינה זאת איוב עמד והתבונן נפלאות אל׃
Job 37:15  התדע בשׂום־אלוה עליהם והופיע אור עננו׃
Job 37:16  התדע על־מפלשׂי־עב מפלאות תמים דעים׃
Job 37:17  אשׁר־בגדיך חמים בהשׁקט ארץ מדרום׃
Job 37:18  תרקיע עמו לשׁחקים חזקים כראי מוצק׃
Job 37:19  הודיענו מה־נאמר לו לא־נערך מפני־חשׁך׃
Job 37:20  היספר־לו כי אדבר אם־אמר אישׁ כי יבלע׃
Job 37:21  ועתה לא ראו אור בהיר הוא בשׁחקים ורוח עברה ותטהרם׃
Job 37:22  מצפון זהב יאתה על־אלוה נורא הוד׃
Job 37:23  שׁדי לא־מצאנהו שׂגיא־כח ומשׁפט ורב־צדקה לא יענה׃
Job 37:24  לכן יראוהו אנשׁים לא־יראה כל־חכמי־לב׃
Job 38:1  ויען־יהוה את־איוב מנהסערה ויאמר׃
Job 38:2  מי זה מחשׁיך עצה במלין בלי־דעת׃
Job 38:3  אזר־נא כגבר חלציך ואשׁאלך והודיעני׃
Job 38:4  איפה היית ביסדי־ארץ הגד אם־ידעת בינה׃
Job 38:5  מי־שׂם ממדיה כי תדע או מי־נטה עליה קו׃
Job 38:6  על־מה אדניה הטבעו או מי־ירה אבן פנתה׃
Job 38:7  ברן־יחד כוכבי בקר ויריעו כל־בני אלהים׃
Job 38:8  ויסך בדלתים ים בגיחו מרחם יצא׃
Job 38:9  בשׂומי ענן לבשׁו וערפל חתלתו׃
Job 38:10  ואשׁבר עליו חקי ואשׂים בריח ודלתים׃
Job 38:11  ואמר עד־פה תבוא ולא תסיף ופא־ישׁית בגאון גליך׃
Job 38:12  המימיך צוית בקר ידעתה שׁחר מקמו׃
Job 38:13  לאחז בכנפות הארץ וינערו רשׁעים ממנה׃
Job 38:14  תתהפך כחמר חותם ויתיצבו כמו לבושׁ׃
Job 38:15  וימנע מרשׁעים אורם וזרוע רמה תשׁבר׃
Job 38:16  הבאת עד־נבכי־ים ובחקר תהום התהלכת׃
Job 38:17  הנגלו לך שׁערי־מות ושׁערי צלמות תראה׃
Job 38:18  התבננת עד־רחבי־ארץ הגד אם־ידעת כלה׃
Job 38:19  אי־זה הדרך ישׁכן־אור וחשׁך אי־זה מקמו׃
Job 38:20  כי תקחנו אל־גבולו וכי־תבין נתיבות ביתו׃
Job 38:21  ידעת כי־אז תולד ומספר ימיך רבים׃
Job 38:22  הבאת אל־אצרות שׁלג ואצרות ברד תראה׃
Job 38:23  אשׁר־חשׂכתי לעת־צר ליום קרב ומלחמה׃
Job 38:24  אי־זה הדרך יחלק אור יפץ קדים עלי־ארץ׃
Job 38:25  מי־פלג לשׁטף תעלה ודרך לחזיז קלות׃
Job 38:26  להמטיר על־ארץ לא־אישׁ מדבר לא־אדם בו׃
Job 38:27  להשׂביע שׁאה ומשׁאה ולהצמיח מצא דשׁא׃
Job 38:28  הישׁ־למטר אב או מי־הוליד אגלי־טל׃
Job 38:29  מבטן מי יצא הקרח וכפר שׁמים מי ילדו׃
Job 38:30  כאבן מים יתחבאו ופני תהום יתלכדו׃
Job 38:31  התקשׁר מעדנות כימה או־משׁכות כסיל תפתח׃
Job 38:32  התציא מזרות בעתו ועישׁ על־בניה תנחם׃
Job 38:33  הידעת חקות שׁמים אם־תשׂים משׁטרו בארץ׃
Job 38:34  התרים לעב קולך ושׁפעת־מים תכסך׃
Job 38:35  התשׁלח ברקים וילכו ויאמרו לך הננו׃
Job 38:36  מי־שׁת בטחות חכמה או מי־נתן לשׂכוי בינה׃
Job 38:37  מי־יספר שׁחקים בחכמה ונבלי שׁמים מי ישׁכיב׃
Job 38:38  בצקת עפר למוצק ורגבים ידבקו׃
Job 38:39  התצוד ללביא טרף וחית כפירים תמלא׃
Job 38:40  כי־ישׁחו במעונות ישׁבו בסכה למו־ארב׃
Job 38:41  מי יכין לערב צידו כי־ילדו אל־אל ישׁועו יתעו לבלי־אכל׃
Job 39:1  הידעת עת לדת יעלי־סלע חלל אילות תשׁמר׃
Job 39:2  תספר ירחים תמלאנה וידעת עת לדתנה׃
Job 39:3  תכרענה ילדיהן תפלחנה חבליהם תשׁלחנה׃
Job 39:4  יחלמו בניהם ירבו בבר יצאו ולא־שׁבו למו׃
Job 39:5  מי־שׁלח פרא חפשׁי ומסרות ערוד מי פתח׃
Job 39:6  אשׁר־שׂמתי ערבה ביתו ומשׁכנותיו מלחה׃
Job 39:7  ישׂחק להמון קריה תשׁאות נוגשׂ לא ישׁמע׃
Job 39:8  יתור הרים מרעהו ואחר כל־ירוק ידרושׁ׃
Job 39:9  היאבה רים עבדך אם־ילין על־אבוסך׃
Job 39:10  התקשׁר־רים בתלם עבתו אם־ישׂדד עמקים אחריך׃
Job 39:11  התבטח־בו כי־רב כחו ותעזב אליו יגיעך׃
Job 39:12  התאמין בו כי־ישׁוב זרעך וגרנך יאסף׃
Job 39:13  כנף־רננים נעלסה אם־אברה חסידה ונצה׃
Job 39:14  כי־תעזב לארץ בציה ועל־עפר תחמם׃
Job 39:15  ותשׁכח כי־רגל תזורה וחית השׂדה תדושׁה׃
Job 39:16  הקשׁיח בניה ללא־לה לריק יגיעה בלי־פחד׃
Job 39:17  כי־השׁה אלוה חכמה ולא־חלק לה בבינה׃
Job 39:18  כעת במרום תמריא תשׂחק לסוס ולרכבו׃
Job 39:19  התתן לסוס גבורה התלבישׁ צוארו רעמה׃
Job 39:20  התרעישׁנו כארבה הוד נחרו אימה׃
Job 39:21  יחפרו בעמק וישׂישׂ בכח יצא לקראת־נשׁק׃
Job 39:22  ישׂחק לפחד ולא יחת ולא־ישׁוב מפני־חרב׃
Job 39:23  עליו תרנה אשׁפה להב חנית וכידון׃
Job 39:24  ברעשׁ ורגז יגמא־ארץ ולא־יאמין כי־קול שׁופר׃
Job 39:25  בדי שׁפר יאמר האח ומרחוק יריח מלחמה רעם שׂרים ותרועה׃
Job 39:26  המבינתך יאבר־נץ יפרשׂ כנפו לתימן׃
Job 39:27  אם־על־פיך יגביה נשׁר וכי ירים קנו׃
Job 39:28  סלע ישׁכן ויתלנן על־שׁן־סלע ומצודה׃
Job 39:29  משׁם חפר־אכל למרחוק עיניו יביטו׃
Job 39:30  ואפרחו יעלעו־דם ובאשׁר חללים שׁם הוא׃
Job 40:1  ויען יהוה את־איוב ויאמר׃
Job 40:2  הרב עם־שׁדי יסור מוכיח אלוה יעננה׃
Job 40:3  ויען איוב את־יהוה ויאמר׃
Job 40:4  הן קלתי מה אשׁיבך ידי שׂמתי למו־פי׃
Job 40:5  אחת דברתי ולא אענה ושׁתים ולא אוסיף׃
Job 40:6  ויען־יהוה את־איוב מנסערה ויאמר׃
Job 40:7  אזר־נא כגבר חלציך אשׁאלך והודיעני׃
Job 40:8  האף תפר משׁפטי תרשׁיעני למען תצדק׃
Job 40:9  ואם־זרוע כאל לך ובקול כמהו תרעם׃
Job 40:10  עדה נא גאון וגבה והוד והדר תלבשׁ׃
Job 40:11  הפץ עברות אפך וראה כל־גאה והשׁפילהו׃
Job 40:12  ראה כל־גאה הכניעהו והדך רשׁעים תחתם׃
Job 40:13  טמנם בעפר יחד פניהם חבשׁ בטמון׃
Job 40:14  וגם־אני אודך כי־תושׁע לך ימינך׃
Job 40:15  הנה־נא בהמות אשׁר־עשׂיתי עמך חציר כבקר יאכל׃
Job 40:16  הנה־נא כחו במתניו ואנו בשׁרירי בטנו׃
Job 40:17  יחפץ זנבו כמו־ארז גידי פחדו ישׂרגו׃
Job 40:18  עצמיו אפיקי נחושׁה גרמיו כמטיל ברזל׃
Job 40:19  הוא ראשׁית דרכי־אל העשׂו יגשׁ חרבו׃
Job 40:20  כי־בול הרים ישׂאו־לו וכל־חית השׂדה ישׂחקו־שׁם׃
Job 40:21  תחת־צאלים ישׁכב בסתר קנה ובצה׃
Job 40:22  יסכהו צאלים צללו יסבוהו ערבי־נחל׃
Job 40:23  הן יעשׁק נהר לא יחפוז יבטח כי־יגיח ירדן אל־פיהו׃
Job 40:24  בעיניו יקחנו במוקשׁים ינקב־אף׃
Job 40:25  תמשׁך לויתן בחכה ובחבל תשׁקיע לשׁנו׃
Job 40:26  התשׂים אגמון באפו ובחוח תקוב לחיו׃
Job 40:27  הירבה אליך תחנונים אם־ידבר אליך רכות׃
Job 40:28  היכרת ברית עמך תקחנו לעבד עולם׃
Job 40:29  התשׂחק־בו כצפור ותקשׁרנו לנערותיך׃
Job 40:30  יכרו עליו חברים יחצוהו בין כנענים׃
Job 40:31  התמלא בשׂכות עורו ובצלצל דגים ראשׁו׃
Job 40:32  שׂים־עליו כפך זכר מלחמה אל־תוסף׃
Job 41:1  הן־תחלתו נכזבה הגם אל־מראיו יטל׃
Job 41:2  לא־אכזר כי יעורנו ומי הוא לפני יתיצב׃
Job 41:3  מי הקדימני ואשׁלם תחת כל־השׁמים לי־הוא׃
Job 41:4  לא־אחרישׁ בדיו ודבר־גבורות וחין ערכו׃
Job 41:5  מי־גלה פני לבושׁו בכפל רסנו מי יבוא׃
Job 41:6  דלתי פניו מי פתח סביבות שׁניו אימה׃
Job 41:7  גאוה אפיקי מגנים סגור חותם צר׃
Job 41:8  אחד באחד יגשׁו ורוח לא־יבוא ביניהם׃
Job 41:9  אישׁ־באחיהו ידבקו יתלכדו ולא יתפרדו׃
Job 41:10  עטישׁתיו תהל אור ועיניו כעפעפי־שׁחר׃
Job 41:11  מפיו לפידים יהלכו כידודי אשׁ יתמלטו׃
Job 41:12  מנחיריו יצא עשׁן כדוד נפוח ואגמן׃
Job 41:13  נפשׁו גחלים תלהט ולהב מפיו יצא׃
Job 41:14  בצוארו ילין עז ולפניו תדוץ דאבה׃
Job 41:15  מפלי בשׂרו דבקו יצוק עליו בל־ימוט׃
Job 41:16  לבו יצוק כמו־אבן ויצוק כפלח תחתית׃
Job 41:17  משׂתו יגורו אלים משׁברים יתחטאו׃
Job 41:18  משׂיגהו חרב בלי תקום חנית מסע ושׁריה׃
Job 41:19  יחשׁב לתבן ברזל לעץ רקבון נחושׁה׃
Job 41:20  לא־יבריחנו בן־קשׁת לקשׁ נהפכו־לו אבני־קלע׃
Job 41:21  כקשׁ נחשׁבו תותח וישׂחק לרעשׁ כידון׃
Job 41:22  תחתיו חדודי חרשׂ ירפד חרוץ עלי־טיט׃
Job 41:23  ירתיח כסיר מצולה ים ישׂים כמרקחה׃
Job 41:24  אחריו יאיר נתיב יחשׁב תהום לשׂיבה׃
Job 41:25  אין־על־עפר משׁלו העשׂו לבלי־חת׃
Job 41:26  את־כל־גבה יראה הוא מלך על־כל־בני־שׁחץ׃
Job 42:1  ויען איוב את־יהוה ויאמר׃
Job 42:2  ידעת כי־כל תוכל ולא־יבצר ממך מזמה׃
Job 42:3  מי זה מעלים עצה בלי דעת לכן הגדתי ולא אבין נפלאות ממני ולא אדע׃
Job 42:4  שׁמע־נא ואנכי אדבר אשׁאלך והודיעני׃
Job 42:5  לשׁמע־אזן שׁמעתיך ועתה עיני ראתך׃
Job 42:6  על־כן אמאס ונחמתי על־עפר ואפר׃
Job 42:7  ויהי אחר דבר יהוה את־הדברים האלה אל־איוב ויאמר יהוה אל־אליפז התימני חרה אפי בך ובשׁני רעיך כי לא דברתם אלי נכונה כעבדי איוב׃
Job 42:8  ועתה קחו־לכם שׁבעה־פרים ושׁבעה אילים ולכו אל־עבדי איוב והעליתם עולה בעדכם ואיוב עבדי יתפלל עליכם כי אם־פניו אשׂא לבלתי עשׂות עמכם נבלה כי לא דברתם אלי נכונה כעבדי איוב׃
Job 42:9  וילכו אליפז התימני ובלדד השׁוחי צפר הנעמתי ויעשׂו כאשׁר דבר אליהם יהוה וישׂא יהוה את־פני איוב׃
Job 42:10  ויהוה שׁב את־שׁבית איוב בהתפללו בעד רעהו ויסף יהוה את־כל־אשׁר לאיוב למשׁנה׃
Job 42:11  ויבאו אליו כל־אחיו וכל־אחיתיו וכל־ידעיו לפנים ויאכלו עמו לחם בביתו וינדו לו וינחמו אתו על כל־הרעה אשׁר־הביא יהוה עליו ויתנו־לו אישׁ קשׂיטה אחת ואישׁ נזם זהב אחד׃
Job 42:12  ויהוה ברך את־אחרית איוב מראשׁתו ויהי־לו ארבעה עשׂר אלף צאן ושׁשׁת אלפים גמלים ואלף־צמד בקר ואלף אתונות׃
Job 42:13  ויהי־לו שׁבענה בנים ושׁלושׁ בנות׃
Job 42:14  ויקרא שׁם־האחת ימימה ושׁם השׁנית קציעה ושׁם השׁלישׁית קרן הפוך׃
Job 42:15  ולא נמצא נשׁים יפות כבנות איוב בכל־הארץ ויתן להם אביהם נחלה בתוך אחיהם׃
Job 42:16  ויחי איוב אחרי־זאת מאה וארבעים שׁנה וירא את־בניו ואת־בני בניו ארבעה דרות׃
Job 42:17  וימת איוב זקן ושׂבע ימים׃


\end{document}