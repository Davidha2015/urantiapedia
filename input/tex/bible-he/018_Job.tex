\begin{document}

\title{איוב}


\chapter{1}

\par 1 אישׁ היה בארץ־עוץ איוב שׁמו והיה האישׁ ההוא תם וישׁר וירא אלהים וסר מרע׃
\par 2 ויולדו לו שׁבעה בנים ושׁלושׁ בנות׃
\par 3 ויהי מקנהו שׁבעת אלפי־צאן ושׁלשׁת אלפי גמלים וחמשׁ מאות צמד־בקר וחמשׁ מאות אתונות ועבדה רבה מאד ויהי האישׁ ההוא גדול מכל־בני־קדם׃
\par 4 והלכו בניו ועשׂו משׁתה בית אישׁ יומו ושׁלחו וקראו לשׁלשׁת אחיתיהם לאכל ולשׁתות עמהם׃
\par 5 ויהי כי הקיפו ימי המשׁתה וישׁלח איוב ויקדשׁם והשׁכים בבקר והעלה עלות מספר כלם כי אמר איוב אולי חטאו בני וברכו אלהים בלבבם ככה יעשׂה איוב כל־הימים׃
\par 6 ויהי היום ויבאו בני האלהים להתיצב על־יהוה ויבוא גם־השׂטן בתוכם׃
\par 7 ויאמר יהוה אל־השׂטן מאין תבא ויען השׂטן את־יהוה ויאמר משׁוט בארץ ומהתהלך בה׃
\par 8 ויאמר יהוה אל־השׂטן השׂמת לבך על־עבדי איוב כי אין כמהו בארץ אישׁ תם וישׁר ירא אלהים וסר מרע׃
\par 9 ויען השׂטן את־יהוה ויאמר החנם ירא איוב אלהים׃
\par 10 הלא־את שׂכת בעדו ובעד־ביתו ובעד כל־אשׁר־לו מסביב מעשׂה ידיו ברכת ומקנהו פרץ בארץ׃
\par 11 ואולם שׁלח־נא ידך וגע בכל־אשׁר־לו אם־לא על־פניך יברכך׃
\par 12 ויאמר יהוה אל־השׂטן הנה כל־אשׁר־לו בידך רק אליו אל־תשׁלח ידך ויצא השׂטן מעם פני יהוה׃
\par 13 ויהי היום ובניו ובנתיו אכלים ושׁתים יין בבית אחיהם הבכור׃
\par 14 ומלאך בא אל־איוב ויאמר הבקר היו חרשׁות והאתנות רעות על־ידיהם׃
\par 15 ותפל שׁבא ותקחם ואת־הנערים הכו לפי־חרב ואמלטה רק־אני לבדי להגיד לך׃
\par 16 עוד זה מדבר וזה בא ויאמר אשׁ אלהים נפלה מן־השׁמים ותבער בצאן ובנערים ותאכלם ואמלטה רק־אני לבדי להגיד לך׃
\par 17 עוד זה מדבר וזה בא ויאמר כשׂדים שׂמו שׁלשׁה ראשׁים ויפשׁטו על־הגמלים ויקחום ואת־הנערים הכו לפי־חרב ואמלטה רק־אני לבדי להגיד לך׃
\par 18 עד זה מדבר וזה בא ויאמר בניך ובנותיך אכלים ושׁתים יין בבית אחיהם הבכור׃
\par 19 והנה רוח גדולה באה מעבר המדבר ויגע בארבע פנות הבית ויפל על־הנערים וימותו ואמלטה רק־אני לבדי להגיד לך׃
\par 20 ויקם איוב ויקרע את־מעלו ויגז את־ראשׁו ויפל ארצה וישׁתחו׃
\par 21 ויאמר ערם יצתי מבטן אמי וערם אשׁוב שׁמה יהוה נתן ויהוה לקח יהי שׁם יהוה מברך׃
\par 22 בכל־זאת לא־חטא איוב ולא־נתן תפלה לאלהים׃

\chapter{2}

\par 1 ויהי היום ויבאו בני האלהים להתיצב על־יהוה ויבוא גם־השׂטן בתכם להתיצב על־יהוה׃
\par 2 ויאמר יהוה אל־השׂטן אי מזה תבא ויען השׂטן את־יהוה ויאמר משׁט בארץ ומהתהלך בה׃
\par 3 ויאמר יהוה אל־השׂטן השׂמת לבך אל־עבדי איוב כי אין כמהו בארץ אישׁ תם וישׁר ירא אלהים וסר מרע ועדנו מחזיק בתמתו ותסיתני בו לבלעו חנם׃
\par 4 ויען השׂטן את־יהוה ויאמר עור בעד־עור וכל אשׁר לאישׁ יתן בעד נפשׁו׃
\par 5 אולם שׁלח־נא ידך וגע אל־עצמו ואל־בשׂרו אם־לא אל־פניך יברכך׃
\par 6 ויאמר יהוה אל־השׂטן הנו בידך אך את־נפשׁו שׁמר׃
\par 7 ויצא השׂטן מאת פני יהוה ויך את־איוב בשׁחין רע מכף רגלו עד קדקדו׃
\par 8 ויקח־לו חרשׂ להתגרד בו והוא ישׁב בתוך־האפר׃
\par 9 ותאמר לו אשׁתו עדך מחזיק בתמתך ברך אלהים ומת׃
\par 10 ויאמר אליה כדבר אחת הנבלות תדברי גם את־הטוב נקבל מאת האלהים ואת־הרע לא נקבל בכל־זאת לא־חטא איוב בשׂפתיו׃
\par 11 וישׁמעו שׁלשׁת רעי איוב את כל־הרעה הזאת הבאה עליו ויבאו אישׁ ממקמו אליפז התימני ובלדד השׁוחי וצופר הנעמתי ויועדו יחדו לבוא לנוד־לו ולנחמו׃
\par 12 וישׂאו את־עיניהם מרחוק ולא הכירהו וישׂאו קולם ויבכו ויקרעו אישׁ מעלו ויזרקו עפר על־ראשׁיהם השׁמימה׃
\par 13 וישׁבו אתו לארץ שׁבעת ימים ושׁבעת לילות ואין־דבר אליו דבר כי ראו כי־גדל הכאב מאד׃

\chapter{3}

\par 1 אחרי־כן פתח איוב את־פיהו ויקלל את־יומו׃
\par 2 ויען איוב ויאמר׃
\par 3 יאבד יום אולד בו והלילה אמר הרה גבר׃
\par 4 היום ההוא יהי חשׁך אל־ידרשׁהו אלוה ממעל ואל־תופע עליו נהרה׃
\par 5 יגאלהו חשׁך וצלמות תשׁכן־עליו עננה יבעתהו כמרירי יום׃
\par 6 הלילה ההוא יקחהו אפל אל־יחד בימי שׁנה במספר ירחים אל־יבא׃
\par 7 הנה הלילה ההוא יהי גלמוד אל־תבא רננה בו׃
\par 8 יקבהו אררי־יום העתידים ערר לויתן׃
\par 9 יחשׁכו כוכבי נשׁפו יקו־לאור ואין ואל־יראה בעפעפי־שׁחר׃
\par 10 כי לא סגר דלתי בטני ויסתר עמל מעיני׃
\par 11 למה לא מרחם אמות מבטן יצאתי ואגוע׃
\par 12 מדוע קדמוני ברכים ומה־שׁדים כי אינק׃
\par 13 כי־עתה שׁכבתי ואשׁקוט ישׁנתי אז ינוח לי׃
\par 14 עם־מלכים ויעצי ארץ הבנים חרבות למו׃
\par 15 או עם־שׂרים זהב להם הממלאים בתיהם כסף׃
\par 16 או כנפל טמון לא אהיה כעללים לא־ראו אור׃
\par 17 שׁם רשׁעים חדלו רגז ושׁם ינוחו יגיעי כח׃
\par 18 יחד אסירים שׁאננו לא שׁמעו קול נגשׂ׃
\par 19 קטן וגדול שׁם הוא ועבד חפשׁי מאדניו׃
\par 20 למה יתן לעמל אור וחיים למרי נפשׁ׃
\par 21 המחכים למות ואיננו ויחפרהו ממטמונים׃
\par 22 השׂמחים אלי־גיל ישׂישׂו כי ימצאו־קבר׃
\par 23 לגבר אשׁר־דרכו נסתרה ויסך אלוה בעדו׃
\par 24 כי־לפני לחמי אנחתי תבא ויתכו כמים שׁאגתי׃
\par 25 כי פחד פחדתי ויאתיני ואשׁר יגרתי יבא לי׃
\par 26 לא שׁלותי ולא שׁקטתי ולא־נחתי ויבא רגז׃

\chapter{4}

\par 1 ויען אליפז התימני ויאמר׃
\par 2 הנסה דבר אליך תלאה ועצר במלין מי יוכל׃
\par 3 הנה יסרת רבים וידים רפות תחזק׃
\par 4 כושׁל יקימון מליך וברכים כרעות תאמץ׃
\par 5 כי עתה תבוא אליך ותלא תגע עדיך ותבהל׃
\par 6 הלא יראתך כסלתך תקותך ותם דרכיך׃
\par 7 זכר־נא מי הוא נקי אבד ואיפה ישׁרים נכחדו׃
\par 8 כאשׁר ראיתי חרשׁי און וזרעי עמל יקצרהו׃
\par 9 מנשׁמת אלוה יאבדו ומרוח אפו יכלו׃
\par 10 שׁאגת אריה וקול שׁחל ושׁני כפירים נתעו׃
\par 11 לישׁ אבד מבלי־טרף ובני לביא יתפרדו׃
\par 12 ואלי דבר יגנב ותקח אזני שׁמץ מנהו׃
\par 13 בשׂעפים מחזינות לילה בנפל תרדמה על־אנשׁים׃
\par 14 פחד קראני ורעדה ורב עצמותי הפחיד׃
\par 15 ורוח על־פני יחלף תסמר שׂערת בשׂרי׃
\par 16 יעמד ולא־אכיר מראהו תמונה לנגד עיני דממה וקול אשׁמע׃
\par 17 האנושׁ מאלוה יצדק אם מעשׂהו יטהר־גבר׃
\par 18 הן בעבדיו לא יאמין ובמלאכיו ישׂים תהלה׃
\par 19 אף שׁכני בתי־חמר אשׁר־בעפר יסודם ידכאום לפני־עשׁ׃
\par 20 מבקר לערב יכתו מבלי משׂים לנצח יאבדו׃
\par 21 הלא־נסע יתרם בם ימותו ולא בחכמה׃

\chapter{5}

\par 1 קרא־נא הישׁ עונך ואל־מי מקדשׁים תפנה׃
\par 2 כי־לאויל יהרג־כעשׂ ופתה תמית קנאה׃
\par 3 אני־ראיתי אויל משׁרישׁ ואקוב נוהו פתאם׃
\par 4 ירחקו בניו מישׁע וידכאו בשׁער ואין מציל׃
\par 5 אשׁר קצירו רעב יאכל ואל־מצנים יקחהו ושׁאף צמים חילם׃
\par 6 כי לא־יצא מעפר און ומאדמה לא־יצמח עמל׃
\par 7 כי־אדם לעמל יולד ובני־רשׁף יגביהו עוף׃
\par 8 אולם אני אדרשׁ אל־אל ואל־אלהים אשׂים דברתי׃
\par 9 עשׂה גדלות ואין חקר נפלאות עד־אין מספר׃
\par 10 הנתן מטר על־פני־ארץ ושׁלח מים על־פני חוצות׃
\par 11 לשׂום שׁפלים למרום וקדרים שׂגבו ישׁע׃
\par 12 מפר מחשׁבות ערומים ולא־תעשׂינה ידיהם תושׁיה׃
\par 13 לכד חכמים בערמם ועצת נפתלים נמהרה׃
\par 14 יומם יפגשׁו־חשׁך וכלילה ימשׁשׁו בצהרים׃
\par 15 וישׁע מחרב מפיהם ומיד חזק אביון׃
\par 16 ותהי לדל תקוה ועלתה קפצה פיה׃
\par 17 הנה אשׁרי אנושׁ יוכחנו אלוה ומוסר שׁדי אל־תמאס׃
\par 18 כי הוא יכאיב ויחבשׁ ימחץ וידו תרפינה׃
\par 19 בשׁשׁ צרות יצילך ובשׁבע לא־יגע בך רע׃
\par 20 ברעב פדך ממות ובמלחמה מידי חרב׃
\par 21 בשׁוט לשׁון תחבא ולא־תירא משׁד כי יבוא׃
\par 22 לשׁד ולכפן תשׂחק ומחית הארץ אל־תירא׃
\par 23 כי עם־אבני השׂדה בריתך וחית השׂדה השׁלמה־לך׃
\par 24 וידעת כי־שׁלום אהלך ופקדת נוך ולא תחטא׃
\par 25 וידעת כי־רב זרעך וצאצאיך כעשׂב הארץ׃
\par 26 תבוא בכלח אלי־קבר כעלות גדישׁ בעתו׃
\par 27 הנה־זאת חקרנוה כן־היא שׁמענה ואתה דע־לך׃

\chapter{6}

\par 1 ויען איוב ויאמר׃
\par 2 לו שׁקול ישׁקל כעשׂי והיתי במאזנים ישׂאו־יחד׃
\par 3 כי־עתה מחול ימים יכבד על־כן דברי לעו׃
\par 4 כי חצי שׁדי עמדי אשׁר חמתם שׁתה רוחי בעותי אלוה יערכוני׃
\par 5 הינהק־פרא עלי־דשׁא אם יגעה־שׁור על־בלילו׃
\par 6 היאכל תפל מבלי־מלח אם־ישׁ־טעם בריר חלמות׃
\par 7 מאנה לנגוע נפשׁי המה כדוי לחמי׃
\par 8 מי־יתן תבוא שׁאלתי ותקותי יתן אלוה׃
\par 9 ויאל אלוה וידכאני יתר ידו ויבצעני׃
\par 10 ותהי עוד נחמתי ואסלדה בחילה לא יחמול כי־לא כחדתי אמרי קדושׁ׃
\par 11 מה־כחי כי־איחל ומה־קצי כי־אאריך נפשׁי׃
\par 12 אם־כח אבנים כחי אם־בשׂרי נחושׁ׃
\par 13 האם אין עזרתי בי ותשׁיה נדחה ממני׃
\par 14 למס מרעהו חסד ויראת שׁדי יעזוב׃
\par 15 אחי בגדו כמו־נחל כאפיק נחלים יעברו׃
\par 16 הקדרים מני־קרח עלימו יתעלם־שׁלג׃
\par 17 בעת יזרבו נצמתו בחמו נדעכו ממקומם׃
\par 18 ילפתו ארחות דרכם יעלו בתהו ויאבדו׃
\par 19 הביטו ארחות תמא הליכת שׁבא קוו־למו׃
\par 20 בשׁו כי־בטח באו עדיה ויחפרו׃
\par 21 כי־עתה הייתם לא תראו חתת ותיראו׃
\par 22 הכי־אמרתי הבו לי ומכחכם שׁחדו בעדי׃
\par 23 ומלטוני מיד־צר ומיד עריצים תפדוני׃
\par 24 הורוני ואני אחרישׁ ומה־שׁגיתי הבינו לי׃
\par 25 מה־נמרצו אמרי־ישׁר ומה־יוכיח הוכח מכם׃
\par 26 הלהוכח מלים תחשׁבו ולרוח אמרי נאשׁ׃
\par 27 אף־על־יתום תפילו ותכרו על־ריעכם׃
\par 28 ועתה הואילו פנו־בי ועל־פניכם אם־אכזב׃
\par 29 שׁבו־נא אל־תהי עולה ושׁבי עוד צדקי־בה׃
\par 30 הישׁ־בלשׁוני עולה אם־חכי לא־יבין הוות׃

\chapter{7}

\par 1 הלא־צבא לאנושׁ על־ארץ וכימי שׂכיר ימיו׃
\par 2 כעבד ישׁאף־צל וכשׂכיר יקוה פעלו׃
\par 3 כן הנחלתי לי ירחי־שׁוא ולילות עמל מנו־לי׃
\par 4 אם־שׁכבתי ואמרתי מתי אקום ומדד־ערב ושׂבעתי נדדים עדי־נשׁף׃
\par 5 לבשׁ בשׂרי רמה וגישׁ עפר עורי רגע וימאס׃
\par 6 ימי קלו מני־ארג ויכלו באפס תקוה׃
\par 7 זכר כי־רוח חיי לא־תשׁוב עיני לראות טוב׃
\par 8 לא־תשׁורני עין ראי עיניך בי ואינני׃
\par 9 כלה ענן וילך כן יורד שׁאול לא יעלה׃
\par 10 לא־ישׁוב עוד לביתו ולא־יכירנו עוד מקמו׃
\par 11 גם־אני לא אחשׂך פי אדברה בצר רוחי אשׂיחה במר נפשׁי׃
\par 12 הים־אני אם־תנין כי־תשׂים עלי משׁמר׃
\par 13 כי־אמרתי תנחמני ערשׂי ישׂא בשׂיחי משׁכבי׃
\par 14 וחתתני בחלמות ומחזינות תבעתני׃
\par 15 ותבחר מחנק נפשׁי מות מעצמותי׃
\par 16 מאסתי לא־לעלם אחיה חדל ממני כי־הבל ימי׃
\par 17 מה־אנושׁ כי תגדלנו וכי־תשׁית אליו לבך׃
\par 18 ותפקדנו לבקרים לרגעים תבחננו׃
\par 19 כמה לא־תשׁעה ממני לא־תרפני עד־בלעי רקי׃
\par 20 חטאתי מה אפעל לך נצר האדם למה שׂמתני למפגע לך ואהיה עלי למשׂא׃
\par 21 ומה לא־תשׂא פשׁעי ותעביר את־עוני כי־עתה לעפר אשׁכב ושׁחרתני ואינני׃

\chapter{8}

\par 1 ויען בלדד השׁוחי ויאמר׃
\par 2 עד־אן תמלל־אלה ורוח כביר אמרי־פיך׃
\par 3 האל יעות משׁפט ואם־שׁדי יעות־צדק׃
\par 4 אם־בניך חטאו־לו וישׁלחם ביד־פשׁעם׃
\par 5 אם־אתה תשׁחר אל־אל ואל־שׁדי תתחנן׃
\par 6 אם־זך וישׁר אתה כי־עתה יעיר עליך ושׁלם נות צדקך׃
\par 7 והיה ראשׁיתך מצער ואחריתך ישׂגה מאד׃
\par 8 כי־שׁאל־נא לדר רישׁון וכונן לחקר אבותם׃
\par 9 כי־תמול אנחנו ולא נדע כי צל ימינו עלי־ארץ׃
\par 10 הלא־הם יורוך יאמרו לך ומלבם יוצאו מלים׃
\par 11 היגאה־גמא בלא בצה ישׂגה־אחו בלי־מים׃
\par 12 עדנו באבו לא יקטף ולפני כל־חציר ייבשׁ׃
\par 13 כן ארחות כל־שׁכחי אל ותקות חנף תאבד׃
\par 14 אשׁר־יקוט כסלו ובית עכבישׁ מבטחו׃
\par 15 ישׁען על־ביתו ולא יעמד יחזיק בו ולא יקום׃
\par 16 רטב הוא לפני־שׁמשׁ ועל גנתו ינקתו תצא׃
\par 17 על־גל שׁרשׁיו יסבכו בית אבנים יחזה׃
\par 18 אם־יבלענו ממקומו וכחשׁ בו לא ראיתיך׃
\par 19 הן־הוא משׂושׂ דרכו ומעפר אחר יצמחו׃
\par 20 הן־אל לא ימאס־תם ולא־יחזיק ביד־מרעים׃
\par 21 עד־ימלה שׂחוק פיך ושׂפתיך תרועה׃
\par 22 שׂנאיך ילבשׁו־בשׁת ואהל רשׁעים איננו׃

\chapter{9}

\par 1 ויען איוב ויאמר׃
\par 2 אמנם ידעתי כי־כן ומה־יצדק אנושׁ עם־אל׃
\par 3 אם־יחפץ לריב עמו לא־יעננו אחת מני־אלף׃
\par 4 חכם לבב ואמיץ כח מי־הקשׁה אליו וישׁלם׃
\par 5 המעתיק הרים ולא ידעו אשׁר הפכם באפו׃
\par 6 המרגיז ארץ ממקומה ועמודיה יתפלצון׃
\par 7 האמר לחרס ולא יזרח ובעד כוכבים יחתם׃
\par 8 נטה שׁמים לבדו ודורך על־במתי ים׃
\par 9 עשׂה־עשׁ כסיל וכימה וחדרי תמן׃
\par 10 עשׂה גדלות עד־אין חקר ונפלאות עד־אין מספר׃
\par 11 הן יעבר עלי ולא אראה ויחלף ולא־אבין לו׃
\par 12 הן יחתף מי ישׁיבנו מי־יאמר אליו מה־תעשׂה׃
\par 13 אלוה לא־ישׁיב אפו תחתו שׁחחו עזרי רהב׃
\par 14 אף כי־אנכי אעננו אבחרה דברי עמו׃
\par 15 אשׁר אם־צדקתי לא אענה למשׁפטי אתחנן׃
\par 16 אם־קראתי ויענני לא־אאמין כי־יאזין קולי׃
\par 17 אשׁר־בשׂערה ישׁופני והרבה פצעי חנם׃
\par 18 לא־יתנני השׁב רוחי כי ישׂבעני ממררים׃
\par 19 אם־לכח אמיץ הנה ואם־למשׁפט מי יועידני׃
\par 20 אם־אצדק פי ירשׁיעני תם־אני ויעקשׁני׃
\par 21 תם־אני לא־אדע נפשׁי אמאס חיי׃
\par 22 אחת היא על־כן אמרתי תם ורשׁע הוא מכלה׃
\par 23 אם־שׁוט ימית פתאם למסת נקים ילעג׃
\par 24 ארץ נתנה ביד־רשׁע פני־שׁפטיה יכסה אם־לא אפוא מי־הוא׃
\par 25 וימי קלו מני־רץ ברחו לא־ראו טובה׃
\par 26 חלפו עם־אניות אבה כנשׁר יטושׂ עלי־אכל׃
\par 27 אם־אמרי אשׁכחה שׂיחי אעזבה פני ואבליגה׃
\par 28 יגרתי כל־עצבתי ידעתי כי־לא תנקני׃
\par 29 אנכי ארשׁע למה־זה הבל איגע׃
\par 30 אם־התרחצתי במו־שׁלג והזכותי בבר כפי׃
\par 31 אז בשׁחת תטבלני ותעבוני שׂלמותי׃
\par 32 כי־לא־אישׁ כמני אעננו נבוא יחדו במשׁפט׃
\par 33 לא ישׁ־בינינו מוכיח ישׁת ידו על־שׁנינו׃
\par 34 יסר מעלי שׁבטו ואמתו אל־תבעתני׃
\par 35 אדברה ולא איראנו כי לא־כן אנכי עמדי׃

\chapter{10}

\par 1 נקטה נפשׁי בחיי אעזבה עלי שׂיחי אדברה במר נפשׁי׃
\par 2 אמר אל־אלוה אל־תרשׁיעני הודיעני על מה־תריבני׃
\par 3 הטוב לך כי־תעשׁק כי־תמאס יגיע כפיך ועל־עצת רשׁעים הופעת׃
\par 4 העיני בשׂר לך אם־כראות אנושׁ תראה׃
\par 5 הכימי אנושׁ ימיך אם־שׁנותיך כימי גבר׃
\par 6 כי־תבקשׁ לעוני ולחטאתי תדרושׁ׃
\par 7 על־דעתך כי־לא ארשׁע ואין מידך מציל׃
\par 8 ידיך עצבוני ויעשׂוני יחד סביב ותבלעני׃
\par 9 זכר־נא כי־כחמר עשׂיתני ואל־עפר תשׁיבני׃
\par 10 הלא כחלב תתיכני וכגבנה תקפיאני׃
\par 11 עור ובשׂר תלבישׁני ובעצמות וגידים תסככני׃
\par 12 חיים וחסד עשׂית עמדי ופקדתך שׁמרה רוחי׃
\par 13 ואלה צפנת בלבבך ידעתי כי־זאת עמך׃
\par 14 אם־חטאתי ושׁמרתני ומעוני לא תנקני׃
\par 15 אם־רשׁעתי אללי לי וצדקתי לא־אשׂא ראשׁי שׂבע קלון וראה עניי׃
\par 16 ויגאה כשׁחל תצודני ותשׁב תתפלא־בי׃
\par 17 תחדשׁ עדיך נגדי ותרב כעשׂך עמדי חליפות וצבא עמי׃
\par 18 ולמה מרחם הצאתני אגוע ועין לא־תראני׃
\par 19 כאשׁר לא־הייתי אהיה מבטן לקבר אובל׃
\par 20 הלא־מעט ימי יחדל ישׁית ממני ואבליגה מעט׃
\par 21 בטרם אלך ולא אשׁוב אל־ארץ חשׁך וצלמות׃
\par 22 ארץ עיפתה כמו אפל צלמות ולא סדרים ותפע כמו־אפל׃

\chapter{11}

\par 1 ויען צפר הנעמתי ויאמר׃
\par 2 הרב דברים לא יענה ואם־אישׁ שׂפתים יצדק׃
\par 3 בדיך מתים יחרישׁו ותלעג ואין מכלם׃
\par 4 ותאמר זך לקחי ובר הייתי בעיניך׃
\par 5 ואולם מי־יתן אלוה דבר ויפתח שׂפתיו עמך׃
\par 6 ויגד־לך תעלמות חכמה כי־כפלים לתושׁיה ודע כי־ישׁה לך אלוה מעונך׃
\par 7 החקר אלוה תמצא אם עד־תכלית שׁדי תמצא׃
\par 8 גבהי שׁמים מה־תפעל עמקה משׁאול מה־תדע׃
\par 9 ארכה מארץ מדה ורחבה מני־ים׃
\par 10 אם־יחלף ויסגיר ויקהיל ומי ישׁיבנו׃
\par 11 כי־הוא ידע מתי־שׁוא וירא־און ולא יתבונן׃
\par 12 ואישׁ נבוב ילבב ועיר פרא אדם יולד׃
\par 13 אם־אתה הכינות לבך ופרשׂת אליו כפך׃
\par 14 אם־און בידך הרחיקהו ואל־תשׁכן באהליך עולה׃
\par 15 כי־אז תשׂא פניך ממום והיית מצק ולא תירא׃
\par 16 כי־אתה עמל תשׁכח כמים עברו תזכר׃
\par 17 ומצהרים יקום חלד תעפה כבקר תהיה׃
\par 18 ובטחת כי־ישׁ תקוה וחפרת לבטח תשׁכב׃
\par 19 ורבצת ואין מחריד וחלו פניך רבים׃
\par 20 ועיני רשׁעים תכלינה ומנוס אבד מנהם ותקותם מפח־נפשׁ׃

\chapter{12}

\par 1 ויען איוב ויאמר׃
\par 2 אמנם כי אתם־עם ועמכם תמות חכמה׃
\par 3 גם־לי לבב כמוכם לא־נפל אנכי מכם ואת־מי־אין כמו־אלה׃
\par 4 שׂחק לרעהו אהיה קרא לאלוה ויענהו שׂחוק צדיק תמים׃
\par 5 לפיד בוז לעשׁתות שׁאנן נכון למועדי רגל׃
\par 6 ישׁליו אהלים לשׁדדים ובטחות למרגיזי אל לאשׁר הביא אלוה בידו׃
\par 7 ואולם שׁאל־נא בהמות ותרך ועוף השׁמים ויגד־לך׃
\par 8 או שׂיח לארץ ותרך ויספרו לך דגי הים׃
\par 9 מי לא־ידע בכל־אלה כי יד־יהוה עשׂתה זאת׃
\par 10 אשׁר בידו נפשׁ כל־חי ורוח כל־בשׂר־אישׁ׃
\par 11 הלא־אזן מלין תבחן וחך אכל יטעם־לו׃
\par 12 בישׁישׁים חכמה וארך ימים תבונה׃
\par 13 עמו חכמה וגבורה לו עצה ותבונה׃
\par 14 הן יהרוס ולא יבנה יסגר על־אישׁ ולא יפתח׃
\par 15 הן יעצר במים ויבשׁו וישׁלחם ויהפכו ארץ׃
\par 16 עמו עז ותושׁיה לו שׁגג ומשׁגה׃
\par 17 מוליך יועצים שׁולל ושׁפטים יהולל׃
\par 18 מוסר מלכים פתח ויאסר אזור במתניהם׃
\par 19 מוליך כהנים שׁולל ואתנים יסלף׃
\par 20 מסיר שׂפה לנאמנים וטעם זקנים יקח׃
\par 21 שׁופך בוז על־נדיבים ומזיח אפיקים רפה׃
\par 22 מגלה עמקות מני־חשׁך ויצא לאור צלמות׃
\par 23 משׂגיא לגוים ויאבדם שׁטח לגוים וינחם׃
\par 24 מסיר לב ראשׁי עם־הארץ ויתעם בתהו לא־דרך׃
\par 25 ימשׁשׁו־חשׁך ולא־אור ויתעם כשׁכור׃

\chapter{13}

\par 1 הן־כל ראתה עיני שׁמעה אזני ותבן לה׃
\par 2 כדעתכם ידעתי גם־אני לא־נפל אנכי מכם׃
\par 3 אולם אני אל־שׁדי אדבר והוכח אל־אל אחפץ׃
\par 4 ואולם אתם טפלי־שׁקר רפאי אלל כלכם׃
\par 5 מי־יתן החרשׁ תחרישׁון ותהי לכם לחכמה׃
\par 6 שׁמעו־נא תוכחתי ורבות שׂפתי הקשׁיבו׃
\par 7 הלאל תדברו עולה ולו תדברו רמיה׃
\par 8 הפניו תשׂאון אם־לאל תריבון׃
\par 9 הטוב כי־יחקר אתכם אם־כהתל באנושׁ תהתלו בו׃
\par 10 הוכח יוכיח אתכם אם־בסתר פנים תשׂאון׃
\par 11 הלא שׂאתו תבעת אתכם ופחדו יפל עליכם׃
\par 12 זכרניכם משׁלי־אפר לגבי־חמר גביכם׃
\par 13 החרישׁו ממני ואדברה־אני ויעבר עלי מה׃
\par 14 על־מה אשׂא בשׂרי בשׁני ונפשׁי אשׂים בכפי׃
\par 15 הן יקטלני לא איחל אך־דרכי אל־פניו אוכיח׃
\par 16 גם־הוא־לי לישׁועה כי־לא לפניו חנף יבוא׃
\par 17 שׁמעו שׁמוע מלתי ואחותי באזניכם׃
\par 18 הנה־נא ערכתי משׁפט ידעתי כי־אני אצדק׃
\par 19 מי־הוא יריב עמדי כי־עתה אחרישׁ ואגוע׃
\par 20 אך־שׁתים אל־תעשׂ עמדי אז מפניך לא אסתר׃
\par 21 כפך מעלי הרחק ואמתך אל־תבעתני׃
\par 22 וקרא ואנכי אענה או־אדבר והשׁיבני׃
\par 23 כמה לי עונות וחטאות פשׁעי וחטאתי הדיעני׃
\par 24 למה־פניך תסתיר ותחשׁבני לאויב לך׃
\par 25 העלה נדף תערוץ ואת־קשׁ יבשׁ תרדף׃
\par 26 כי־תכתב עלי מררות ותורישׁני עונות נעורי׃
\par 27 ותשׂם בסד רגלי ותשׁמור כל־ארחותי על־שׁרשׁי רגלי תתחקה׃
\par 28 והוא כרקב יבלה כבגד אכלו עשׁ׃

\chapter{14}

\par 1 אדם ילוד אשׁה קצר ימים ושׂבע־רגז׃
\par 2 כציץ יצא וימל ויברח כצל ולא יעמוד׃
\par 3 אף־על־זה פקחת עינך ואתי תביא במשׁפט עמך׃
\par 4 מי־יתן טהור מטמא לא אחד׃
\par 5 אם חרוצים ימיו מספר־חדשׁיו אתך חקו עשׂית ולא יעבור׃
\par 6 שׁעה מעליו ויחדל עד־ירצה כשׂכיר יומו׃
\par 7 כי ישׁ לעץ תקוה אם־יכרת ועוד יחליף וינקתו לא תחדל׃
\par 8 אם־יזקין בארץ שׁרשׁו ובעפר ימות גזעו׃
\par 9 מריח מים יפרח ועשׂה קציר כמו־נטע׃
\par 10 וגבר ימות ויחלשׁ ויגוע אדם ואיו׃
\par 11 אזלו־מים מני־ים ונהר יחרב ויבשׁ׃
\par 12 ואישׁ שׁכב ולא־יקום עד־בלתי שׁמים לא יקיצו ולא־יערו משׁנתם׃
\par 13 מי יתן בשׁאול תצפנני תסתירני עד־שׁוב אפך תשׁית לי חק ותזכרני׃
\par 14 אם־ימות גבר היחיה כל־ימי צבאי איחל עד־בוא חליפתי׃
\par 15 תקרא ואנכי אענך למעשׂה ידיך תכסף׃
\par 16 כי־עתה צעדי תספור לא־תשׁמור על־חטאתי׃
\par 17 חתם בצרור פשׁעי ותטפל על־עוני׃
\par 18 ואולם הר־נופל יבול וצור יעתק ממקמו׃
\par 19 אבנים שׁחקו מים תשׁטף־ספיחיה עפר־ארץ ותקות אנושׁ האבדת׃
\par 20 תתקפהו לנצח ויהלך משׁנה פניו ותשׁלחהו׃
\par 21 יכבדו בניו ולא ידע ויצערו ולא־יבין למו׃
\par 22 אך־בשׂרו עליו יכאב ונפשׁו עליו תאבל׃

\chapter{15}

\par 1 ויען אליפז התימני ויאמר׃
\par 2 החכם יענה דעת־רוח וימלא קדים בטנו׃
\par 3 הוכח בדבר לא יסכון ומלים לא־יועיל בם׃
\par 4 אף־אתה תפר יראה ותגרע שׂיחה לפני־אל׃
\par 5 כי יאלף עונך פיך ותבחר לשׁון ערומים׃
\par 6 ירשׁיעך פיך ולא־אני ושׂפתיך יענו־בך׃
\par 7 הראישׁון אדם תולד ולפני גבעות חוללת׃
\par 8 הבסוד אלוה תשׁמע ותגרע אליך חכמה׃
\par 9 מה־ידעת ולא נדע תבין ולא־עמנו הוא׃
\par 10 גם־שׂב גם־ישׁישׁ בנו כביר מאביך ימים׃
\par 11 המעט ממך תנחמות אל ודבר לאט עמך׃
\par 12 מה־יקחך לבך ומה־ירזמון עיניך׃
\par 13 כי־תשׁיב אל־אל רוחך והצאת מפיך מלין׃
\par 14 מה־אנושׁ כי־יזכה וכי־יצדק ילוד אשׁה׃
\par 15 הן בקדשׁו לא יאמין ושׁמים לא־זכו בעיניו׃
\par 16 אף כי־נתעב ונאלח אישׁ־שׁתה כמים עולה׃
\par 17 אחוך שׁמע־לי וזה־חזיתי ואספרה׃
\par 18 אשׁר־חכמים יגידו ולא כחדו מאבותם׃
\par 19 להם לבדם נתנה הארץ ולא־עבר זר בתוכם׃
\par 20 כל־ימי רשׁע הוא מתחולל ומספר שׁנים נצפנו לעריץ׃
\par 21 קול־פחדים באזניו בשׁלום שׁודד יבואנו׃
\par 22 לא־יאמין שׁוב מני־חשׁך וצפו הוא אלי־חרב׃
\par 23 נדד הוא ללחם איה ידע כי־נכון בידו יום־חשׁך׃
\par 24 יבעתהו צר ומצוקה תתקפהו כמלך עתיד לכידור׃
\par 25 כי־נטה אל־אל ידו ואל־שׁדי יתגבר׃
\par 26 ירוץ אליו בצואר בעבי גבי מגניו׃
\par 27 כי־כסה פניו בחלבו ויעשׂ פימה עלי־כסל׃
\par 28 וישׁכון ערים נכחדות בתים לא־ישׁבו למו אשׁר התעתדו לגלים׃
\par 29 לא־יעשׁר ולא־יקום חילו ולא־יטה לארץ מנלם׃
\par 30 לא־יסור מני־חשׁך ינקתו תיבשׁ שׁלהבת ויסור ברוח פיו׃
\par 31 אל־יאמן בשׁו נתעה כי־שׁוא תהיה תמורתו׃
\par 32 בלא־יומו תמלא וכפתו לא רעננה׃
\par 33 יחמס כגפן בסרו וישׁלך כזית נצתו׃
\par 34 כי־עדת חנף גלמוד ואשׁ אכלה אהלי־שׁחד׃
\par 35 הרה עמל וילד און ובטנם תכין מרמה׃

\chapter{16}

\par 1 ויען איוב ויאמר׃
\par 2 שׁמעתי כאלה רבות מנחמי עמל כלכם׃
\par 3 הקץ לדברי־רוח או מה־ימריצך כי תענה׃
\par 4 גם אנכי ככם אדברה לו־ישׁ נפשׁכם תחת נפשׁי אחבירה עליכם במלים ואניעה עליכם במו ראשׁי׃
\par 5 אאמצכם במו־פי וניד שׂפתי יחשׂך׃
\par 6 אם־אדברה לא־יחשׂך כאבי ואחדלה מה־מני יהלך׃
\par 7 אך־עתה הלאני השׁמות כל־עדתי׃
\par 8 ותקמטני לעד היה ויקם בי כחשׁי בפני יענה׃
\par 9 אפו טרף וישׂטמני חרק עלי בשׁניו צרי ילטושׁ עיניו לי׃
\par 10 פערו עלי בפיהם בחרפה הכו לחיי יחד עלי יתמלאון׃
\par 11 יסגירני אל אל עויל ועל־ידי רשׁעים ירטני׃
\par 12 שׁלו הייתי ויפרפרני ואחז בערפי ויפצפצני ויקימני לו למטרה׃
\par 13 יסבו עלי רביו יפלח כליותי ולא יחמול ישׁפך לארץ מררתי׃
\par 14 יפרצני פרץ על־פני־פרץ ירץ עלי כגבור׃
\par 15 שׂק תפרתי עלי גלדי ועללתי בעפר קרני׃
\par 16 פני חמרמרה מני־בכי ועל עפעפי צלמות׃
\par 17 על לא־חמס בכפי ותפלתי זכה׃
\par 18 ארץ אל־תכסי דמי ואל־יהי מקום לזעקתי׃
\par 19 גם־עתה הנה־בשׁמים עדי ושׂהדי במרומים׃
\par 20 מליצי רעי אל־אלוה דלפה עיני׃
\par 21 ויוכח לגבר עם־אלוה ובן־אדם לרעהו׃
\par 22 כי־שׁנות מספר יאתיו וארח לא־אשׁוב אהלך׃

\chapter{17}

\par 1 רוחי חבלה ימי נזעכו קברים לי׃
\par 2 אם־לא התלים עמדי ובהמרותם תלן עיני׃
\par 3 שׂימה־נא ערבני עמך מי הוא לידי יתקע׃
\par 4 כי־לבם צפנת משׂכל על־כן לא תרמם׃
\par 5 לחלק יגיד רעים ועיני בניו תכלנה׃
\par 6 והצגני למשׁל עמים ותפת לפנים אהיה׃
\par 7 ותכה מכעשׂ עיני ויצרי כצל כלם׃
\par 8 ישׁמו ישׁרים על־זאת ונקי על־חנף יתערר׃
\par 9 ויאחז צדיק דרכו וטהר־ידים יסיף אמץ׃
\par 10 ואולם כלם תשׁבו ובאו נא ולא־אמצא בכם חכם׃
\par 11 ימי עברו זמתי נתקו מורשׁי לבבי׃
\par 12 לילה ליום ישׂימו אור קרוב מפני־חשׁך׃
\par 13 אם־אקוה שׁאול ביתי בחשׁך רפדתי יצועי׃
\par 14 לשׁחת קראתי אבי אתה אמי ואחתי לרמה׃
\par 15 ואיה אפו תקותי ותקותי מי ישׁורנה׃
\par 16 בדי שׁאל תרדנה אם־יחד על־עפר נחת׃

\chapter{18}

\par 1 ויען בלדד השׁחי ויאמר׃
\par 2 עד־אנה תשׂימון קנצי למלין תבינו ואחר נדבר׃
\par 3 מדוע נחשׁבנו כבהמה נטמינו בעיניכם׃
\par 4 טרף נפשׁו באפו הלמענך תעזב ארץ ויעתק־צור ממקמו׃
\par 5 גם אור רשׁעים ידעך ולא־יגה שׁביב אשׁו׃
\par 6 אור חשׁך באהלו ונרו עליו ידעך׃
\par 7 יצרו צעדי אונו ותשׁליכהו עצתו׃
\par 8 כי־שׁלח ברשׁת ברגליו ועל־שׂבכה יתהלך׃
\par 9 יאחז בעקב פח יחזק עליו צמים׃
\par 10 טמון בארץ חבלו ומלכדתו עלי נתיב׃
\par 11 סביב בעתהו בלהות והפיצהו לרגליו׃
\par 12 יהי־רעב אנו ואיד נכון לצלעו׃
\par 13 יאכל בדי עורו יאכל בדיו בכור מות׃
\par 14 ינתק מאהלו מבטחו ותצעדהו למלך בלהות׃
\par 15 תשׁכון באהלו מבלי־לו יזרה על־נוהו גפרית׃
\par 16 מתחת שׁרשׁיו יבשׁו וממעל ימל קצירו׃
\par 17 זכרו־אבד מני־ארץ ולא־שׁם לו על־פני־חוץ׃
\par 18 יהדפהו מאור אל־חשׁך ומתבל ינדהו׃
\par 19 לא נין לו ולא־נכד בעמו ואין שׂריד במגוריו׃
\par 20 על־יומו נשׁמו אחרנים וקדמנים אחזו שׂער׃
\par 21 אך־אלה משׁכנות עול וזה מקום לא־ידע־אל׃

\chapter{19}

\par 1 ויען איוב ויאמר׃
\par 2 עד־אנה תוגיון נפשׁי ותדכאונני במלים׃
\par 3 זה עשׂר פעמים תכלימוני לא־תבשׁו תהכרו־לי׃
\par 4 ואף־אמנם שׁגיתי אתי תלין משׁוגתי׃
\par 5 אם־אמנם עלי תגדילו ותוכיחו עלי חרפתי׃
\par 6 דעו־אפו כי־אלוה עותני ומצודו עלי הקיף׃
\par 7 הן אצעק חמס ולא אענה אשׁוע ואין משׁפט׃
\par 8 ארחי גדר ולא אעבור ועל נתיבותי חשׁך ישׂים׃
\par 9 כבודי מעלי הפשׁיט ויסר עטרת ראשׁי׃
\par 10 יתצני סביב ואלך ויסע כעץ תקותי׃
\par 11 ויחר עלי אפו ויחשׁבני לו כצריו׃
\par 12 יחד יבאו גדודיו ויסלו עלי דרכם ויחנו סביב לאהלי׃
\par 13 אחי מעלי הרחיק וידעי אך־זרו ממני׃
\par 14 חדלו קרובי ומידעי שׁכחוני׃
\par 15 גרי ביתי ואמהתי לזר תחשׁבני נכרי הייתי בעיניהם׃
\par 16 לעבדי קראתי ולא יענה במו־פי אתחנן־לו׃
\par 17 רוחי זרה לאשׁתי וחנתי לבני בטני׃
\par 18 גם־עוילים מאסו בי אקומה וידברו־בי׃
\par 19 תעבוני כל־מתי סודי וזה־אהבתי נהפכו־בי׃
\par 20 בעורי ובבשׂרי דבקה עצמי ואתמלטה בעור שׁני׃
\par 21 חנני חנני אתם רעי כי יד־אלוה נגעה בי׃
\par 22 למה תרדפני כמו־אל ומבשׂרי לא תשׂבעו׃
\par 23 מי־יתן אפו ויכתבון מלי מי־יתן בספר ויחקו׃
\par 24 בעט־ברזל ועפרת לעד בצור יחצבון׃
\par 25 ואני ידעתי גאלי חי ואחרון על־עפר יקום׃
\par 26 ואחר עורי נקפו־זאת ומבשׂרי אחזה אלוה׃
\par 27 אשׁר אני אחזה־לי ועיני ראו ולא־זר כלו כליתי בחקי׃
\par 28 כי תאמרו מה־נרדף־לו ושׁרשׁ דבר נמצא־בי׃
\par 29 גורו לכם מפני־חרב כי־חמה עונות חרב למען תדעון שׁדין׃

\chapter{20}

\par 1 ויען צפר הנעמתי ויאמר׃
\par 2 לכן שׂעפי ישׁיבוני ובעבור חושׁי בי׃
\par 3 מוסר כלמתי אשׁמע ורוח מבינתי יענני׃
\par 4 הזאת ידעת מני־עד מני שׂים אדם עלי־ארץ׃
\par 5 כי רננת רשׁעים מקרוב ושׂמחת חנף עדי־רגע׃
\par 6 אם־יעלה לשׁמים שׂיאו וראשׁו לעב יגיע׃
\par 7 כגללו לנצח יאבד ראיו יאמרו איו׃
\par 8 כחלום יעוף ולא ימצאוהו וידד כחזיון לילה׃
\par 9 עין שׁזפתו ולא תוסיף ולא־עוד תשׁורנו מקומו׃
\par 10 בניו ירצו דלים וידיו תשׁבנה אונו׃
\par 11 עצמותיו מלאו עלומו ועמו על־עפר תשׁכב׃
\par 12 אם־תמתיק בפיו רעה יכחידנה תחת לשׁונו׃
\par 13 יחמל עליה ולא יעזבנה וימנענה בתוך חכו׃
\par 14 לחמו במעיו נהפך מרורת פתנים בקרבו׃
\par 15 חיל בלע ויקאנו מבטנו יורשׁנו אל׃
\par 16 ראשׁ־פתנים יינק תהרגהו לשׁון אפעה׃
\par 17 אל־ירא בפלגות נהרי נחלי דבשׁ וחמאה׃
\par 18 משׁיב יגע ולא יבלע כחיל תמורתו ולא יעלס׃
\par 19 כי־רצץ עזב דלים בית גזל ולא יבנהו׃
\par 20 כי לא־ידע שׁלו בבטנו בחמודו לא ימלט׃
\par 21 אין־שׂריד לאכלו על־כן לא־יחיל טובו׃
\par 22 במלאות שׂפקו יצר לו כל־יד עמל תבואנו׃
\par 23 יהי למלא בטנו ישׁלח־בו חרון אפו וימטר עלימו בלחומו׃
\par 24 יברח מנשׁק ברזל תחלפהו קשׁת נחושׁה׃
\par 25 שׁלף ויצא מגוה וברק ממררתו יהלך עליו אמים׃
\par 26 כל־חשׁך טמון לצפוניו תאכלהו אשׁ לא־נפח ירע שׂריד באהלו׃
\par 27 יגלו שׁמים עונו וארץ מתקוממה לו׃
\par 28 יגל יבול ביתו נגרות ביום אפו׃
\par 29 זה חלק־אדם רשׁע מאלהים ונחלת אמרו מאל׃

\chapter{21}

\par 1 ויען איוב ויאמר׃
\par 2 שׁמעו שׁמוע מלתי ותהי־זאת תנחומתיכם׃
\par 3 שׂאוני ואנכי אדבר ואחר דברי תלעיג׃
\par 4 האנכי לאדם שׂיחי ואם־מדוע לא־תקצר רוחי׃
\par 5 פנו־אלי והשׁמו ושׂימו יד על־פה׃
\par 6 ואם־זכרתי ונבהלתי ואחז בשׂרי פלצות׃
\par 7 מדוע רשׁעים יחיו עתקו גם־גברו חיל׃
\par 8 זרעם נכון לפניהם עמם וצאצאיהם לעיניהם׃
\par 9 בתיהם שׁלום מפחד ולא שׁבט אלוה עליהם׃
\par 10 שׁורו עבר ולא יגעל תפלט פרתו ולא תשׁכל׃
\par 11 ישׁלחו כצאן עויליהם וילדיהם ירקדון׃
\par 12 ישׂאו כתף וכנור וישׂמחו לקול עוגב׃
\par 13 יבלו בטוב ימיהם וברגע שׁאול יחתו׃
\par 14 ויאמרו לאל סור ממנו ודעת דרכיך לא חפצנו׃
\par 15 מה־שׁדי כי־נעבדנו ומה־נועיל כי נפגע־בו׃
\par 16 הן לא בידם טובם עצת רשׁעים רחקה מני׃
\par 17 כמה נר־רשׁעים ידעך ויבא עלימו אידם חבלים יחלק באפו׃
\par 18 יהיו כתבן לפני־רוח וכמץ גנבתו סופה׃
\par 19 אלוה יצפן־לבניו אונו ישׁלם אליו וידע׃
\par 20 יראו עינו כידו ומחמת שׁדי ישׁתה׃
\par 21 כי מה־חפצו בביתו אחריו ומספר חדשׁיו חצצו׃
\par 22 הלאל ילמד־דעת והוא רמים ישׁפוט׃
\par 23 זה ימות בעצם תמו כלו שׁלאנן ושׁליו׃
\par 24 עטיניו מלאו חלב ומח עצמותיו ישׁקה׃
\par 25 וזה ימות בנפשׁ מרה ולא־אכל בטובה׃
\par 26 יחד על־עפר ישׁכבו ורמה תכסה עליהם׃
\par 27 הן ידעתי מחשׁבותיכם ומזמות עלי תחמסו׃
\par 28 כי תאמרו איה בית־נדיב ואיה אהל משׁכנות רשׁעים׃
\par 29 הלא שׁאלתם עוברי דרך ואתתם לא תנכרו׃
\par 30 כי ליום איד יחשׂך רע ליום עברות יובלו׃
\par 31 מי־יגיד על־פניו דרכו והוא־עשׂה מי ישׁלם־לו׃
\par 32 והוא לקברות יובל ועל־גדישׁ ישׁקוד׃
\par 33 מתקו־לו רגבי נחל ואחריו כל־אדם ימשׁוך ולפניו אין מספר׃
\par 34 ואיך תנחמוני הבל ותשׁובתיכם נשׁאר־מעל׃

\chapter{22}

\par 1 ויען אליפז התמני ויאמר׃
\par 2 הלאל יסכן־גבר כי־יסכן עלימו משׂכיל׃
\par 3 החפץ לשׁדי כי תצדק ואם־בצע כי־תתם דרכיך׃
\par 4 המיראתך יכיחך יבוא עמך במשׁפט׃
\par 5 הלא רעתך רבה ואין־קץ לעונתיך׃
\par 6 כי־תחבל אחיך חנם ובגדי ערומים תפשׁיט׃
\par 7 לא־מים עיף תשׁקה ומרעב תמנע־לחם׃
\par 8 ואישׁ זרוע לו הארץ ונשׂוא פנים ישׁב בה׃
\par 9 אלמנות שׁלחת ריקם וזרעות יתמים ידכא׃
\par 10 על־כן סביבותיך פחים ויבהלך פחד פתאם׃
\par 11 או־חשׁך לא־תראה ושׁפעת־מים תכסך׃
\par 12 הלא־אלוה גבה שׁמים וראה ראשׁ כוכבים כי־רמו׃
\par 13 ואמרת מה־ידע אל הבעד ערפל ישׁפוט׃
\par 14 עבים סתר־לו ולא יראה וחוג שׁמים יתהלך׃
\par 15 הארח עולם תשׁמר אשׁר דרכו מתי־און׃
\par 16 אשׁר־קמטו ולא־עת נהר יוצק יסודם׃
\par 17 האמרים לאל סור ממנו ומה־יפעל שׁדי למו׃
\par 18 והוא מלא בתיהם טוב ועצת רשׁעים רחקה מני׃
\par 19 יראו צדיקים וישׂמחו ונקי ילעג־למו׃
\par 20 אם־לא נכחד קימנו ויתרם אכלה אשׁ׃
\par 21 הסכן־נא עמו ושׁלם בהם תבואתך טובה׃
\par 22 קח־נא מפיו תורה ושׂים אמריו בלבבך׃
\par 23 אם־תשׁוב עד־שׁדי תבנה תרחיק עולה מאהלך׃
\par 24 ושׁית־על־עפר בצר ובצור נחלים אופיר׃
\par 25 והיה שׁדי בצריך וכסף תועפות לך׃
\par 26 כי־אז על־שׁדי תתענג ותשׂא אל־אלוה פניך׃
\par 27 תעתיר אליו וישׁמעך ונדריך תשׁלם׃
\par 28 ותגזר־אומר ויקם לך ועל־דרכיך נגה אור׃
\par 29 כי־השׁפילו ותאמר גוה ושׁח עינים יושׁע׃
\par 30 ימלט אי־נקי ונמלט בבר כפיך׃

\chapter{23}

\par 1 ויען איוב ויאמר׃
\par 2 גם־היום מרי שׂחי ידי כבדה על־אנחתי׃
\par 3 מי־יתן ידעתי ואמצאהו אבוא עד־תכונתו׃
\par 4 אערכה לפניו משׁפט ופי אמלא תוכחות׃
\par 5 אדעה מלים יענני ואבינה מה־יאמר לי׃
\par 6 הברב־כח יריב עמדי לא אך־הוא ישׂם בי׃
\par 7 שׁם ישׁר נוכח עמו ואפלטה לנצח משׁפטי׃
\par 8 הן קדם אהלך ואיננו ואחור ולא־אבין לו׃
\par 9 שׂמאול בעשׂתו ולא־אחז יעטף ימין ולא אראה׃
\par 10 כי־ידע דרך עמדי בחנני כזהב אצא׃
\par 11 באשׁרו אחזה רגלי דרכו שׁמרתי ולא־אט׃
\par 12 מצות שׂפתיו ולא אמישׁ מחקי צפנתי אמרי־פיו׃
\par 13 והוא באחד ומי ישׁיבנו ונפשׁו אותה ויעשׂ׃
\par 14 כי ישׁלים חקי וכהנה רבות עמו׃
\par 15 על־כן מפניו אבהל אתבונן ואפחד ממנו׃
\par 16 ואל הרך לבי ושׁדי הבהילני׃
\par 17 כי־לא נצמתי מפני־חשׁך ומפני כסה־אפל׃

\chapter{24}

\par 1 מדוע משׁדי לא־נצפנו עתים וידעו לא־חזו ימיו׃
\par 2 גבלות ישׂיגו עדר גזלו וירעו׃
\par 3 חמור יתומים ינהגו יחבלו שׁור אלמנה׃
\par 4 יטו אביונים מדרך יחד חבאו עניי־ארץ׃
\par 5 הן פראים במדבר יצאו בפעלם משׁחרי לטרף ערבה לו לחם לנערים׃
\par 6 בשׂדה בלילו יקצירו וכרם רשׁע ילקשׁו׃
\par 7 ערום ילינו מבלי לבושׁ ואין כסות בקרה׃
\par 8 מזרם הרים ירטבו ומבלי מחסה חבקו־צור׃
\par 9 יגזלו משׁד יתום ועל־עני יחבלו׃
\par 10 ערום הלכו בלי לבושׁ ורעבים נשׂאו עמר׃
\par 11 בין־שׁורתם יצהירו יקבים דרכו ויצמאו׃
\par 12 מעיר מתים ינאקו ונפשׁ־חללים תשׁוע ואלוה לא־ישׂים תפלה׃
\par 13 המה היו במרדי־אור לא־הכירו דרכיו ולא ישׁבו בנתיבתיו׃
\par 14 לאור יקום רוצח יקטל־עני ואביון ובלילה יהי כגנב׃
\par 15 ועין נאף שׁמרה נשׁף לאמר לא־תשׁורני עין וסתר פנים ישׂים׃
\par 16 חתר בחשׁך בתים יומם חתמו־למו לא־ידעו אור׃
\par 17 כי יחדו בקר למו צלמות כי־יכיר בלהות צלמות׃
\par 18 קל־הוא על־פני־מים תקלל חלקתם בארץ לא־יפנה דרך כרמים׃
\par 19 ציה גם־חם יגזלו מימי־שׁלג שׁאול חטאו׃
\par 20 ישׁכחהו רחם מתקו רמה עוד לא־יזכר ותשׁבר כעץ עולה׃
\par 21 רעה עקרה לא תלד ואלמנה לא ייטיב׃
\par 22 ומשׁך אבירים בכחו יקום ולא־יאמין בחיין׃
\par 23 יתן־לו לבטח וישׁען ועיניהו על־דרכיהם׃
\par 24 רומו מעט ואיננו והמכו ככל יקפצון וכראשׁ שׁבלת ימלו׃
\par 25 ואם־לא אפו מי יכזיבני וישׂם לאל מלתי׃

\chapter{25}

\par 1 ויען בלדד השׁחי ויאמר׃
\par 2 המשׁל ופחד עמו עשׂה שׁלום במרומיו׃
\par 3 הישׁ מספר לגדודיו ועל־מי לא־יקום אורהו׃
\par 4 ומה־יצדק אנושׁ עם־אל ומה־יזכה ילוד אשׁה׃
\par 5 הן עד־ירח ולא יאהיל וכוכבים לא־זכו בעיניו׃
\par 6 אף כי־אנושׁ רמה ובן־אדם תולעה׃

\chapter{26}

\par 1 ויען איוב ויאמר׃
\par 2 מה־עזרת ללא־כח הושׁעת זרוע לא־עז׃
\par 3 מה־יעצת ללא חכמה ותושׁיה לרב הודעת׃
\par 4 את־מי הגדת מלין ונשׁמת־מי יצאה ממך׃
\par 5 הרפאים יחוללו מתחת מים ושׁכניהם׃
\par 6 ערום שׁאול נגדו ואין כסות לאבדון׃
\par 7 נטה צפון על־תהו תלה ארץ על־בלי־מה׃
\par 8 צרר־מים בעביו ולא־נבקע ענן תחתם׃
\par 9 מאחז פני־כסה פרשׁז עליו עננו׃
\par 10 חק־חג על־פני־מים עד־תכלית אור עם־חשׁך׃
\par 11 עמודי שׁמים ירופפו ויתמהו מגערתו׃
\par 12 בכחו רגע הים ובתובנתו מחץ רהב׃
\par 13 ברוחו שׁמים שׁפרה חללה ידו נחשׁ בריח׃
\par 14 הן־אלה קצות דרכו ומה־שׁמץ דבר נשׁמע־בו ורעם גבורתו מי יתבונן׃

\chapter{27}

\par 1 ויסף איוב שׂאת משׁלו ויאמר׃
\par 2 חי־אל הסיר משׁפטי ושׁדי המר נפשׁי׃
\par 3 כי־כל־עוד נשׁמתי בי ורוח אלוה באפי׃
\par 4 אם־תדברנה שׂפתי עולה ולשׁוני אם־יהגה רמיה׃
\par 5 חלילה לי אם־אצדיק אתכם עד־אגוע לא־אסיר תמתי ממני׃
\par 6 בצדקתי החזקתי ולא ארפה לא־יחרף לבבי מימי׃
\par 7 יהי כרשׁע איבי ומתקוממי כעול׃
\par 8 כי מה־תקות חנף כי יבצע כי ישׁל אלוה נפשׁו׃
\par 9 הצעקתו ישׁמע אל כי־תבוא עליו צרה׃
\par 10 אם־על־שׁדי יתענג יקרא אלוה בכל־עת׃
\par 11 אורה אתכם ביד־אל אשׁר עם־שׁדי לא אכחד׃
\par 12 הן־אתם כלכם חזיתם ולמה־זה הבל תהבלו׃
\par 13 זה חלק־אדם רשׁע עם־אל ונחלת עריצים משׁדי יקחו׃
\par 14 אם־ירבו בניו למו־חרב וצאצאיו לא ישׂבעו־לחם׃
\par 15 שׂרידו במות יקברו ואלמנתיו לא תבכינה׃
\par 16 אם־יצבר כעפר כסף וכחמר יכין מלבושׁ׃
\par 17 יכין וצדיק ילבשׁ וכסף נקי יחלק׃
\par 18 בנה כעשׁ ביתו וכסכה עשׂה נצר׃
\par 19 עשׁיר ישׁכב ולא יאסף עיניו פקח ואיננו׃
\par 20 תשׂיגהו כמים בלהות לילה גנבתו סופה׃
\par 21 ישׂאהו קדים וילך וישׂערהו ממקמו׃
\par 22 וישׁלך עליו ולא יחמל מידו ברוח יברח׃
\par 23 ישׂפק עלימו כפימו וישׁרק עליו ממקמו׃

\chapter{28}

\par 1 כי ישׁ לכסף מוצא ומקום לזהב יזקו׃
\par 2 ברזל מעפר יקח ואבן יצוק נחושׁה׃
\par 3 קץ שׂם לחשׁך ולכל־תכלית הוא חוקר אבן אפל וצלמות׃
\par 4 פרץ נחל מעם־גר הנשׁכחים מני־רגל דלו מאנושׁ נעו׃
\par 5 ארץ ממנה יצא־לחם ותחתיה נהפך כמו־אשׁ׃
\par 6 מקום־ספיר אבניה ועפרת זהב לו׃
\par 7 נתיב לא־ידעו עיט ולא שׁזפתו עין איה׃
\par 8 לא־הדריכהו בני־שׁחץ לא־עדה עליו שׁחל׃
\par 9 בחלמישׁ שׁלח ידו הפך משׁרשׁ הרים׃
\par 10 בצורות יארים בקע וכל־יקר ראתה עינו׃
\par 11 מבכי נהרות חבשׁ ותעלמה יצא אור׃
\par 12 והחכמה מאין תמצא ואי זה מקום בינה׃
\par 13 לא־ידע אנושׁ ערכה ולא תמצא בארץ החיים׃
\par 14 תהום אמר לא בי־היא וים אמר אין עמדי׃
\par 15 לא־יתן סגור תחתיה ולא ישׁקל כסף מחירה׃
\par 16 לא־תסלה בכתם אופיר בשׁהם יקר וספיר׃
\par 17 לא־יערכנה זהב וזכוכית ותמורתה כלי־פז׃
\par 18 ראמות וגבישׁ לא יזכר ומשׁך חכמה מפנינים׃
\par 19 לא־יערכנה פטדת־כושׁ בכתם טהור לא תסלה׃
\par 20 והחכמה מאין תבוא ואי זה מקום בינה׃
\par 21 ונעלמה מעיני כל־חי ומעוף השׁמים נסתרה׃
\par 22 אבדון ומות אמרו באזנינו שׁמענו שׁמעה׃
\par 23 אלהים הבין דרכה והוא ידע את־מקומה׃
\par 24 כי־הוא לקצות־הארץ יביט תחת כל־השׁמים יראה׃
\par 25 לעשׂות לרוח משׁקל ומים תכן במדה׃
\par 26 בעשׂתו למטר חק ודרך לחזיז קלות׃
\par 27 אז ראה ויספרה הכינה וגם־חקרה׃
\par 28 ויאמר לאדם הן יראת אדני היא חכמה וסור מרע בינה׃

\chapter{29}

\par 1 ויסף איוב שׂאת משׁלו ויאמר׃
\par 2 מי־יתנני כירחי־קדם כימי אלוה ישׁמרני׃
\par 3 בהלו נרו עלי ראשׁי לאורו אלך חשׁך׃
\par 4 כאשׁר הייתי בימי חרפי בסוד אלוה עלי אהלי׃
\par 5 בעוד שׁדי עמדי סביבותי נערי׃
\par 6 ברחץ הליכי בחמה וצור יצוק עמדי פלגי־שׁמן׃
\par 7 בצאתי שׁער עלי־קרת ברחוב אכין מושׁבי׃
\par 8 ראוני נערים ונחבאו וישׁישׁים קמו עמדו׃
\par 9 שׂרים עצרו במלים וכף ישׂימו לפיהם׃
\par 10 קול־נגידים נחבאו ולשׁונם לחכם דבקה׃
\par 11 כי אזן שׁמעה ותאשׁרני ועין ראתה ותעידני׃
\par 12 כי־אמלט עני משׁוע ויתום ולא־עזר לו׃
\par 13 ברכת אבד עלי תבא ולב אלמנה ארנן׃
\par 14 צדק לבשׁתי וילבשׁני כמעיל וצניף משׁפטי׃
\par 15 עינים הייתי לעור ורגלים לפסח אני׃
\par 16 אב אנכי לאביונים ורב לא־ידעתי אחקרהו׃
\par 17 ואשׁברה מתלעות עול ומשׁניו אשׁליך טרף׃
\par 18 ואמר עם־קני אגוע וכחול ארבה ימים׃
\par 19 שׁרשׁי פתוח אלי־מים וטל ילין בקצירי׃
\par 20 כבודי חדשׁ עמדי וקשׁתי בידי תחליף׃
\par 21 לי־שׁמעו ויחלו וידמו למו עצתי׃
\par 22 אחרי דברי לא ישׁנו ועלימו תטף מלתי׃
\par 23 ויחלו כמטר לי ופיהם פערו למלקושׁ׃
\par 24 אשׂחק אלהם לא יאמינו ואור פני לא יפילון׃
\par 25 אבחר דרכם ואשׁב ראשׁ ואשׁכון כמלך בגדוד כאשׁר אבלים ינחם׃

\chapter{30}

\par 1 ועתה שׂחקו עלי צעירים ממני לימים אשׁר־מאסתי אבותם לשׁית עם־כלבי צאני׃
\par 2 גם־כח ידיהם למה לי עלימו אבד כלח׃
\par 3 בחסר ובכפן גלמוד הערקים ציה אמשׁ שׁואה ומשׁאה׃
\par 4 הקטפים מלוח עלי־שׂיח ושׁרשׁ רתמים לחמם׃
\par 5 מן־גו יגרשׁו יריעו עלימו כגנב׃
\par 6 בערוץ נחלים לשׁכן חרי עפר וכפים׃
\par 7 בין־שׂיחים ינהקו תחת חרול יספחו׃
\par 8 בני־נבל גם־בני בלי־שׁם נכאו מן־הארץ׃
\par 9 ועתה נגינתם הייתי ואהי להם למלה׃
\par 10 תעבוני רחקו מני ומפני לא־חשׂכו רק׃
\par 11 כי־יתרו פתח ויענני ורסן מפני שׁלחו׃
\par 12 על־ימין פרחח יקומו רגלי שׁלחו ויסלו עלי ארחות אידם׃
\par 13 נתסו נתיבתי להותי יעילו לא עזר למו׃
\par 14 כפרץ רחב יאתיו תחת שׁאה התגלגלו׃
\par 15 ההפך עלי בלהות תרדף כרוח נדבתי וכעב עברה ישׁעתי׃
\par 16 ועתה עלי תשׁתפך נפשׁי יאחזוני ימי־עני׃
\par 17 לילה עצמי נקר מעלי וערקי לא ישׁכבון׃
\par 18 ברב־כח יתחפשׂ לבושׁי כפי כתנתי יאזרני׃
\par 19 הרני לחמר ואתמשׁל כעפר ואפר׃
\par 20 אשׁוע אליך ולא תענני עמדתי ותתבנן בי׃
\par 21 תהפך לאכזר לי בעצם ידך תשׂטמני׃
\par 22 תשׂאני אל־רוח תרכיבני ותמגגני תשׁוה׃
\par 23 כי־ידעתי מות תשׁיבני ובית מועד לכל־חי׃
\par 24 אך לא־בעי ישׁלח־יד אם־בפידו להן שׁוע׃
\par 25 אם־לא בכיתי לקשׁה־יום עגמה נפשׁי לאביון׃
\par 26 כי טוב קויתי ויבא רע ואיחלה לאור ויבא אפל׃
\par 27 מעי רתחו ולא־דמו קדמני ימי־עני׃
\par 28 קדר הלכתי בלא חמה קמתי בקהל אשׁוע׃
\par 29 אח הייתי לתנים ורע לבנות יענה׃
\par 30 עורי שׁחר מעלי ועצמי־חרה מני־חרב׃
\par 31 ויהי לאבל כנרי ועגבי לקול בכים׃

\chapter{31}

\par 1 ברית כרתי לעיני ומה אתבונן על־בתולה׃
\par 2 ומה חלק אלוה ממעל ונחלת שׁדי ממרמים׃
\par 3 הלא־איד לעול ונכר לפעלי און׃
\par 4 הלא־הוא יראה דרכי וכל־צעדי יספור׃
\par 5 אם־הלכתי עם־שׁוא ותחשׁ על־מרמה רגלי׃
\par 6 ישׁקלני במאזני־צדק וידע אלוה תמתי׃
\par 7 אם תטה אשׁרי מני הדרך ואחר עיני הלך לבי ובכפי דבק מאום׃
\par 8 אזרעה ואחר יאכל וצאצאי ישׁרשׁו׃
\par 9 אם־נפתה לבי על־אשׁה ועל־פתח רעי ארבתי׃
\par 10 תטחן לאחר אשׁתי ועליה יכרעון אחרין׃
\par 11 כי־הוא זמה והיא עון פלילים׃
\par 12 כי אשׁ היא עד־אבדון תאכל ובכל־תבואתי תשׁרשׁ׃
\par 13 אם־אמאס משׁפט עבדי ואמתי ברבם עמדי׃
\par 14 ומה אעשׂה כי־יקום אל וכי־יפקד מה אשׁיבנו׃
\par 15 הלא־בבטן עשׂני עשׂהו ויכננו ברחם אחד׃
\par 16 אם־אמנע מחפץ דלים ועיני אלמנה אכלה׃
\par 17 ואכל פתי לבדי ולא־אכל יתום ממנה׃
\par 18 כי מנעורי גדלני כאב ומבטן אמי אנחנה׃
\par 19 אם־אראה אובד מבלי לבושׁ ואין כסות לאביון׃
\par 20 אם־לא ברכוני חלצו ומגז כבשׂי יתחמם׃
\par 21 אם־הניפותי על־יתום ידי כי־אראה בשׁער עזרתי׃
\par 22 כתפי משׁכמה תפול ואזרעי מקנה תשׁבר׃
\par 23 כי פחד אלי איד אל ומשׂאתו לא אוכל׃
\par 24 אם־שׂמתי זהב כסלי ולכתם אמרתי מבטחי׃
\par 25 אם־אשׂמח כי־רב חילי וכי־כביר מצאה ידי׃
\par 26 אם־אראה אור כי יהל וירח יקר הלך׃
\par 27 ויפת בסתר לבי ותשׁק ידי לפי׃
\par 28 גם־הוא עון פלילי כי־כחשׁתי לאל ממעל׃
\par 29 אם־אשׂמח בפיד משׂנאי והתעררתי כי־מצאו רע׃
\par 30 ולא־נתתי לחטא חכי לשׁאל באלה נפשׁו׃
\par 31 אם־לא אמרו מתי אהלי מי־יתן מבשׂרו לא נשׂבע׃
\par 32 בחוץ לא־ילין גר דלתי לארח אפתח׃
\par 33 אם־כסיתי כאדם פשׁעי לטמון בחבי עוני׃
\par 34 כי אערוץ המון רבה ובוז־משׁפחות יחתני ואדם לא־אצא פתח׃
\par 35 מי יתן־לי שׁמע לי הן־תוי שׁדי יענני וספר כתב אישׁ ריבי׃
\par 36 אם־לא על־שׁכמי אשׂאנו אענדנו עטרות לי׃
\par 37 מספר צעדי אגידנו כמו־נגיד אקרבנו׃
\par 38 אם־עלי אדמתי תזעק ויחד תלמיה יבכיון׃
\par 39 אם־כחה אכלתי בלי־כסף ונפשׁ בעליה הפחתי׃
\par 40 תחת חטה יצא חוח ותחת־שׂערה באשׁה תמו דברי איוב׃

\chapter{32}

\par 1 וישׁבתו שׁלשׁת האנשׁים האלה מענות את־איוב כי הוא צדיק בעיניו׃
\par 2 ויחר אף אליהוא בן־ברכאל הבוזי ממשׁפחת רם באיוב חרה אפו על־צדקו נפשׁו מאלהים׃
\par 3 ובשׁלשׁת רעיו חרה אפו על אשׁר לא־מצאו מענה וירשׁיעו את־איוב׃
\par 4 ואליהו חכה את־איוב בדברים כי זקנים־המה ממנו לימים׃
\par 5 וירא אליהוא כי אין מענה בפי שׁלשׁת האנשׁים ויחר אפו׃
\par 6 ויען אליהוא בן־ברכאל הבוזי ויאמר צעיר אני לימים ואתם ישׁישׁים על־כן זחלתי ואירא מחות דעי אתכם׃
\par 7 אמרתי ימים ידברו ורב שׁנים ידיעו חכמה׃
\par 8 אכן רוח־היא באנושׁ ונשׁמת שׁדי תבינם׃
\par 9 לא־רבים יחכמו וזקנים יבינו משׁפט׃
\par 10 לכן אמרתי שׁמעה־לי אחוה דעי אף־אני׃
\par 11 הן הוחלתי לדבריכם אזין עד־תבונתיכם עד־תחקרון מלין׃
\par 12 ועדיכם אתבונן והנה אין לאיוב מוכיח עונה אמריו מכם׃
\par 13 פן־תאמרו מצאנו חכמה אל ידפנו לא־אישׁ׃
\par 14 ולא־ערך אלי מלין ובאמריכם לא אשׁיבנו׃
\par 15 חתו לא־ענו עוד העתיקו מהם מלים׃
\par 16 והוחלתי כי־לא ידברו כי עמדו לא־ענו עוד׃
\par 17 אענה אף־אני חלקי אחוה דעי אף־אני׃
\par 18 כי מלתי מלים הציקתני רוח בטני׃
\par 19 הנה־בטני כיין לא־יפתח כאבות חדשׁים יבקע׃
\par 20 אדברה וירוח־לי אפתח שׂפתי ואענה׃
\par 21 אל־נא אשׂא פני־אישׁ ואל־אדם לא אכנה׃
\par 22 כי לא ידעתי אכנה כמעט ישׂאני עשׂני׃

\chapter{33}

\par 1 ואולם שׁמע־נא איוב מלי וכל־דברי האזינה׃
\par 2 הנה־נא פתחתי פי דברה לשׁוני בחכי׃
\par 3 ישׁר־לבי אמרי ודעת שׂפתי ברור מללו׃
\par 4 רוח־אל עשׂתני ונשׁמת שׁדי תחיני׃
\par 5 אם־תוכל השׁיבני ערכה לפני התיצבה׃
\par 6 הן־אני כפיך לאל מחמר קרצתי גם־אני׃
\par 7 הנה אמתי לא תבעתך ואכפי עליך לא־יכבד׃
\par 8 אך אמרת באזני וקול מלין אשׁמע׃
\par 9 זך אני בלי פשׁע חף אנכי ולא עון לי׃
\par 10 הן תנואות עלי ימצא יחשׁבני לאויב לו׃
\par 11 ישׂם בסד רגלי ישׁמר כל־ארחתי׃
\par 12 הן־זאת לא־צדקת אענך כי־ירבה אלוה מאנושׁ׃
\par 13 מדוע אליו ריבות כי כל־דבריו לא־יענה׃
\par 14 כי־באחת ידבר־אל ובשׁתים לא ישׁורנה׃
\par 15 בחלום חזיון לילה בנפל תרדמה על־אנשׁים בתנומות עלי משׁכב׃
\par 16 אז יגלה אזן אנשׁים ובמסרם יחתם׃
\par 17 להסיר אדם מעשׂה וגוה מגבר יכסה׃
\par 18 יחשׂך נפשׁו מני־שׁחת וחיתו מעבר בשׁלח׃
\par 19 והוכח במכאוב על־משׁכבו וריב עצמיו אתן׃
\par 20 וזהמתו חיתו לחם ונפשׁו מאכל תאוה׃
\par 21 יכל בשׂרו מראי ושׁפי עצמותיו לא ראו׃
\par 22 ותקרב לשׁחת נפשׁו וחיתו לממתים׃
\par 23 אם־ישׁ עליו מלאך מליץ אחד מני־אלף להגיד לאדם ישׁרו׃
\par 24 ויחננו ויאמר פדעהו מרדת שׁחת מצאתי כפר׃
\par 25 רטפשׁ בשׂרו מנער ישׁוב לימי עלומיו׃
\par 26 יעתר אל־אלוה וירצהו וירא פניו בתרועה וישׁב לאנושׁ צדקתו׃
\par 27 ישׁר על־אנשׁים ויאמר חטאתי וישׁר העויתי ולא־שׁוה לי׃
\par 28 פדה נפשׁי מעבר בשׁחת וחיתי באור תראה׃
\par 29 הן־כל־אלה יפעל־אל פעמים שׁלושׁ עם־גבר׃
\par 30 להשׁיב נפשׁו מני־שׁחת לאור באור החיים׃
\par 31 הקשׁב איוב שׁמע־לי החרשׁ ואנכי אדבר׃
\par 32 אם־ישׁ־מלין השׁיבני דבר כי־חפצתי צדקך׃
\par 33 אם־אין אתה שׁמע־לי החרשׁ ואאלפך חכמה׃

\chapter{34}

\par 1 ויען אליהוא ויאמר׃
\par 2 שׁמעו חכמים מלי וידעים האזינו לי׃
\par 3 כי־אזן מלין תבחן וחך יטעם לאכל׃
\par 4 משׁפט נבחרה־לנו נדעה בינינו מה־טוב׃
\par 5 כי־אמר איוב צדקתי ואל הסיר משׁפטי׃
\par 6 על־משׁפטי אכזב אנושׁ חצי בלי־פשׁע׃
\par 7 מי־גבר כאיוב ישׁתה־לעג כמים׃
\par 8 וארח לחברה עם־פעלי און וללכת עם־אנשׁי־רשׁע׃
\par 9 כי־אמר לא יסכן־גבר ברצתו עם־אלהים׃
\par 10 לכן אנשׁי לבב שׁמעו לי חללה לאל מרשׁע ושׁדי מעול׃
\par 11 כי פעל אדם ישׁלם־לו וכארח אישׁ ימצאנו׃
\par 12 אף־אמנם אל לא־ירשׁיע ושׁדי לא־יעות משׁפט׃
\par 13 מי־פקד עליו ארצה ומי שׂם תבל כלה׃
\par 14 אם־ישׂים אליו לבו רוחו ונשׁמתו אליו יאסף׃
\par 15 יגוע כל־בשׂר יחד ואדם על־עפר ישׁוב׃
\par 16 ואם־בינה שׁמעה־זאת האזינה לקול מלי׃
\par 17 האף שׂונא משׁפט יחבושׁ ואם־צדיק כביר תרשׁיע׃
\par 18 האמר למלך בליעל רשׁע אל־נדיבים׃
\par 19 אשׁר לא־נשׂא פני שׂרים ולא נכר־שׁוע לפני־דל כי־מעשׂה ידיו כלם׃
\par 20 רגע ימתו וחצות לילה יגעשׁו עם ויעברו ויסירו אביר לא ביד׃
\par 21 כי־עיניו על־דרכי־אישׁ וכל־צעדיו יראה׃
\par 22 אין־חשׁך ואין צלמות להסתר שׁם פעלי און׃
\par 23 כי לא על־אישׁ ישׂים עוד להלך אל־אל במשׁפט׃
\par 24 ירע כבירים לא־חקר ויעמד אחרים תחתם׃
\par 25 לכן יכיר מעבדיהם והפך לילה וידכאו׃
\par 26 תחת־רשׁעים ספקם במקום ראים׃
\par 27 אשׁר על־כן סרו מאחריו וכל־דרכיו לא השׂכילו׃
\par 28 להביא עליו צעקת־דל וצעקת עניים ישׁמע׃
\par 29 והוא ישׁקט ומי ירשׁע ויסתר פנים ומי ישׁורנו ועל־גוי ועל־אדם יחד׃
\par 30 ממלך אדם חנף ממקשׁי עם׃
\par 31 כי־אל־אל האמר נשׂאתי לא אחבל׃
\par 32 בלעדי אחזה אתה הרני אם־עול פעלתי לא אסיף׃
\par 33 המעמך ישׁלמנה כי־מאסת כי־אתה תבחר ולא־אני ומה־ידעת דבר׃
\par 34 אנשׁי לבב יאמרו לי וגבר חכם שׁמע לי׃
\par 35 איוב לא־בדעת ידבר ודבריו לא בהשׂכיל׃
\par 36 אבי יבחן איוב עד־נצח על־תשׁבת באנשׁי־און׃
\par 37 כי יסיף על־חטאתו פשׁע בינינו יספוק וירב אמריו לאל׃

\chapter{35}

\par 1 ויען אליהו ויאמר׃
\par 2 הזאת חשׁבת למשׁפט אמרת צדקי מאל׃
\par 3 כי־תאמר מה־יסכן־לך מה־אעיל מחטאתי׃
\par 4 אני אשׁיבך מלין ואת־רעיך עמך׃
\par 5 הבט שׁמים וראה ושׁור שׁחקים גבהו ממך׃
\par 6 אם־חטאת מה־תפעל־בו ורבו פשׁעיך מה־תעשׂה־לו׃
\par 7 אם־צדקת מה־תתן־לו או מה־מידך יקח׃
\par 8 לאישׁ־כמוך רשׁעך ולבן־אדם צדקתך׃
\par 9 מרב עשׁוקים יזעיקו ישׁועו מזרוע רבים׃
\par 10 ולא־אמר איה אלוה עשׂי נתן זמרות בלילה׃
\par 11 מלפנו מבהמות ארץ ומעוף השׁמים יחכמנו׃
\par 12 שׁם יצעקו ולא יענה מפני גאון רעים׃
\par 13 אך־שׁוא לא־ישׁמע אל ושׁדי לא ישׁורנה׃
\par 14 אף כי־תאמר לא תשׁורנו דין לפניו ותחולל לו׃
\par 15 ועתה כי־אין פקד אפו ולא־ידע בפשׁ מאד׃
\par 16 ואיוב הבל יפצה־פיהו בבלי־דעת מלין יכבר׃

\chapter{36}

\par 1 ויסף אליהוא ויאמר׃
\par 2 כתר־לי זעיר ואחוך כי עוד לאלוה מלים׃
\par 3 אשׂא דעי למרחוק ולפעלי אתן־צדק׃
\par 4 כי־אמנם לא־שׁקר מלי תמים דעות עמך׃
\par 5 הן־אל כביר ולא ימאס כביר כח לב׃
\par 6 לא־יחיה רשׁע ומשׁפט עניים יתן׃
\par 7 לא־יגרע מצדיק עיניו ואת־מלכים לכסא וישׁיבם לנצח ויגבהו׃
\par 8 ואם־אסורים בזקים ילכדון בחבלי־עני׃
\par 9 ויגד להם פעלם ופשׁעיהם כי יתגברו׃
\par 10 ויגל אזנם למוסר ויאמר כי־ישׁבון מאון׃
\par 11 אם־ישׁמעו ויעבדו יכלו ימיהם בטוב ושׁניהם בנעימים׃
\par 12 ואם־לא ישׁמעו בשׁלח יעברו ויגועו בבלי־דעת׃
\par 13 וחנפי־לב ישׂימו אף לא ישׁועו כי אסרם׃
\par 14 תמת בנער נפשׁם וחיתם בקדשׁים׃
\par 15 יחלץ עני בעניו ויגל בלחץ אזנם׃
\par 16 ואף הסיתך מפי־צר רחב לא־מוצק תחתיה ונחת שׁלחנך מלא דשׁן׃
\par 17 ודין־רשׁע מלאת דין ומשׁפט יתמכו׃
\par 18 כי־חמה פן־יסיתך בספק ורב־כפר אל־יטך׃
\par 19 היערך שׁועך לא בצר וכל מאמצי־כח׃
\par 20 אל־תשׁאף הלילה לעלות עמים תחתם׃
\par 21 השׁמר אל־תפן אל־און כי־על־זה בחרת מעני׃
\par 22 הן־אל ישׂגיב בכחו מי כמהו מורה׃
\par 23 מי־פקד עליו דרכו ומי־אמר פעלת עולה׃
\par 24 זכר כי־תשׂגיא פעלו אשׁר שׁררו אנשׁים׃
\par 25 כל־אדם חזו־בו אנושׁ יביט מרחוק׃
\par 26 הן־אל שׂגיא ולא נדע מספר שׁניו ולא־חקר׃
\par 27 כי יגרע נטפי־מים יזקו מטר לאדו׃
\par 28 אשׁר־יזלו שׁחקים ירעפו עלי אדם רב׃
\par 29 אף אם־יבין מפרשׂי־עב תשׁאות סכתו׃
\par 30 הן־פרשׂ עליו אורו ושׁרשׁי הים כסה׃
\par 31 כי־בם ידין עמים יתן־אכל למכביר׃
\par 32 על־כפים כסה־אור ויצו עליה במפגיע׃
\par 33 יגיד עליו רעו מקנה אף על־עולה׃

\chapter{37}

\par 1 אף־לזאת יחרד לבי ויתר ממקומו׃
\par 2 שׁמעו שׁמוע ברגז קלו והגה מפיו יצא׃
\par 3 תחת־כל־השׁמים ישׁרהו ואורו על־כנפות הארץ׃
\par 4 אחריו ישׁאג־קול ירעם בקול גאונו ולא יעקבם כי־ישׁמע קולו׃
\par 5 ירעם אל בקולו נפלאות עשׂה גדלות ולא נדע׃
\par 6 כי לשׁלג יאמר הוא ארץ וגשׁם מטר וגשׁם מטרות עזו׃
\par 7 ביד־כל־אדם יחתום לדעת כל־אנשׁי מעשׂהו׃
\par 8 ותבא חיה במו־ארב ובמעונתיה תשׁכן׃
\par 9 מן־החדר תבוא סופה וממזרים קרה׃
\par 10 מנשׁמת־אל יתן־קרח ורחב מים במוצק׃
\par 11 אף־ברי יטריח עב יפיץ ענן אורו׃
\par 12 והוא מסבות מתהפך בתחבולתו לפעלם כל אשׁר יצום על־פני תבל ארצה׃
\par 13 אם־לשׁבט אם־לארצו אם־לחסד ימצאהו׃
\par 14 האזינה זאת איוב עמד והתבונן נפלאות אל׃
\par 15 התדע בשׂום־אלוה עליהם והופיע אור עננו׃
\par 16 התדע על־מפלשׂי־עב מפלאות תמים דעים׃
\par 17 אשׁר־בגדיך חמים בהשׁקט ארץ מדרום׃
\par 18 תרקיע עמו לשׁחקים חזקים כראי מוצק׃
\par 19 הודיענו מה־נאמר לו לא־נערך מפני־חשׁך׃
\par 20 היספר־לו כי אדבר אם־אמר אישׁ כי יבלע׃
\par 21 ועתה לא ראו אור בהיר הוא בשׁחקים ורוח עברה ותטהרם׃
\par 22 מצפון זהב יאתה על־אלוה נורא הוד׃
\par 23 שׁדי לא־מצאנהו שׂגיא־כח ומשׁפט ורב־צדקה לא יענה׃
\par 24 לכן יראוהו אנשׁים לא־יראה כל־חכמי־לב׃

\chapter{38}

\par 1 ויען־יהוה את־איוב מנהסערה ויאמר׃
\par 2 מי זה מחשׁיך עצה במלין בלי־דעת׃
\par 3 אזר־נא כגבר חלציך ואשׁאלך והודיעני׃
\par 4 איפה היית ביסדי־ארץ הגד אם־ידעת בינה׃
\par 5 מי־שׂם ממדיה כי תדע או מי־נטה עליה קו׃
\par 6 על־מה אדניה הטבעו או מי־ירה אבן פנתה׃
\par 7 ברן־יחד כוכבי בקר ויריעו כל־בני אלהים׃
\par 8 ויסך בדלתים ים בגיחו מרחם יצא׃
\par 9 בשׂומי ענן לבשׁו וערפל חתלתו׃
\par 10 ואשׁבר עליו חקי ואשׂים בריח ודלתים׃
\par 11 ואמר עד־פה תבוא ולא תסיף ופא־ישׁית בגאון גליך׃
\par 12 המימיך צוית בקר ידעתה שׁחר מקמו׃
\par 13 לאחז בכנפות הארץ וינערו רשׁעים ממנה׃
\par 14 תתהפך כחמר חותם ויתיצבו כמו לבושׁ׃
\par 15 וימנע מרשׁעים אורם וזרוע רמה תשׁבר׃
\par 16 הבאת עד־נבכי־ים ובחקר תהום התהלכת׃
\par 17 הנגלו לך שׁערי־מות ושׁערי צלמות תראה׃
\par 18 התבננת עד־רחבי־ארץ הגד אם־ידעת כלה׃
\par 19 אי־זה הדרך ישׁכן־אור וחשׁך אי־זה מקמו׃
\par 20 כי תקחנו אל־גבולו וכי־תבין נתיבות ביתו׃
\par 21 ידעת כי־אז תולד ומספר ימיך רבים׃
\par 22 הבאת אל־אצרות שׁלג ואצרות ברד תראה׃
\par 23 אשׁר־חשׂכתי לעת־צר ליום קרב ומלחמה׃
\par 24 אי־זה הדרך יחלק אור יפץ קדים עלי־ארץ׃
\par 25 מי־פלג לשׁטף תעלה ודרך לחזיז קלות׃
\par 26 להמטיר על־ארץ לא־אישׁ מדבר לא־אדם בו׃
\par 27 להשׂביע שׁאה ומשׁאה ולהצמיח מצא דשׁא׃
\par 28 הישׁ־למטר אב או מי־הוליד אגלי־טל׃
\par 29 מבטן מי יצא הקרח וכפר שׁמים מי ילדו׃
\par 30 כאבן מים יתחבאו ופני תהום יתלכדו׃
\par 31 התקשׁר מעדנות כימה או־משׁכות כסיל תפתח׃
\par 32 התציא מזרות בעתו ועישׁ על־בניה תנחם׃
\par 33 הידעת חקות שׁמים אם־תשׂים משׁטרו בארץ׃
\par 34 התרים לעב קולך ושׁפעת־מים תכסך׃
\par 35 התשׁלח ברקים וילכו ויאמרו לך הננו׃
\par 36 מי־שׁת בטחות חכמה או מי־נתן לשׂכוי בינה׃
\par 37 מי־יספר שׁחקים בחכמה ונבלי שׁמים מי ישׁכיב׃
\par 38 בצקת עפר למוצק ורגבים ידבקו׃
\par 39 התצוד ללביא טרף וחית כפירים תמלא׃
\par 40 כי־ישׁחו במעונות ישׁבו בסכה למו־ארב׃
\par 41 מי יכין לערב צידו כי־ילדו אל־אל ישׁועו יתעו לבלי־אכל׃

\chapter{39}

\par 1 הידעת עת לדת יעלי־סלע חלל אילות תשׁמר׃
\par 2 תספר ירחים תמלאנה וידעת עת לדתנה׃
\par 3 תכרענה ילדיהן תפלחנה חבליהם תשׁלחנה׃
\par 4 יחלמו בניהם ירבו בבר יצאו ולא־שׁבו למו׃
\par 5 מי־שׁלח פרא חפשׁי ומסרות ערוד מי פתח׃
\par 6 אשׁר־שׂמתי ערבה ביתו ומשׁכנותיו מלחה׃
\par 7 ישׂחק להמון קריה תשׁאות נוגשׂ לא ישׁמע׃
\par 8 יתור הרים מרעהו ואחר כל־ירוק ידרושׁ׃
\par 9 היאבה רים עבדך אם־ילין על־אבוסך׃
\par 10 התקשׁר־רים בתלם עבתו אם־ישׂדד עמקים אחריך׃
\par 11 התבטח־בו כי־רב כחו ותעזב אליו יגיעך׃
\par 12 התאמין בו כי־ישׁוב זרעך וגרנך יאסף׃
\par 13 כנף־רננים נעלסה אם־אברה חסידה ונצה׃
\par 14 כי־תעזב לארץ בציה ועל־עפר תחמם׃
\par 15 ותשׁכח כי־רגל תזורה וחית השׂדה תדושׁה׃
\par 16 הקשׁיח בניה ללא־לה לריק יגיעה בלי־פחד׃
\par 17 כי־השׁה אלוה חכמה ולא־חלק לה בבינה׃
\par 18 כעת במרום תמריא תשׂחק לסוס ולרכבו׃
\par 19 התתן לסוס גבורה התלבישׁ צוארו רעמה׃
\par 20 התרעישׁנו כארבה הוד נחרו אימה׃
\par 21 יחפרו בעמק וישׂישׂ בכח יצא לקראת־נשׁק׃
\par 22 ישׂחק לפחד ולא יחת ולא־ישׁוב מפני־חרב׃
\par 23 עליו תרנה אשׁפה להב חנית וכידון׃
\par 24 ברעשׁ ורגז יגמא־ארץ ולא־יאמין כי־קול שׁופר׃
\par 25 בדי שׁפר יאמר האח ומרחוק יריח מלחמה רעם שׂרים ותרועה׃
\par 26 המבינתך יאבר־נץ יפרשׂ כנפו לתימן׃
\par 27 אם־על־פיך יגביה נשׁר וכי ירים קנו׃
\par 28 סלע ישׁכן ויתלנן על־שׁן־סלע ומצודה׃
\par 29 משׁם חפר־אכל למרחוק עיניו יביטו׃
\par 30 ואפרחו יעלעו־דם ובאשׁר חללים שׁם הוא׃

\chapter{40}

\par 1 ויען יהוה את־איוב ויאמר׃
\par 2 הרב עם־שׁדי יסור מוכיח אלוה יעננה׃
\par 3 ויען איוב את־יהוה ויאמר׃
\par 4 הן קלתי מה אשׁיבך ידי שׂמתי למו־פי׃
\par 5 אחת דברתי ולא אענה ושׁתים ולא אוסיף׃
\par 6 ויען־יהוה את־איוב מנסערה ויאמר׃
\par 7 אזר־נא כגבר חלציך אשׁאלך והודיעני׃
\par 8 האף תפר משׁפטי תרשׁיעני למען תצדק׃
\par 9 ואם־זרוע כאל לך ובקול כמהו תרעם׃
\par 10 עדה נא גאון וגבה והוד והדר תלבשׁ׃
\par 11 הפץ עברות אפך וראה כל־גאה והשׁפילהו׃
\par 12 ראה כל־גאה הכניעהו והדך רשׁעים תחתם׃
\par 13 טמנם בעפר יחד פניהם חבשׁ בטמון׃
\par 14 וגם־אני אודך כי־תושׁע לך ימינך׃
\par 15 הנה־נא בהמות אשׁר־עשׂיתי עמך חציר כבקר יאכל׃
\par 16 הנה־נא כחו במתניו ואנו בשׁרירי בטנו׃
\par 17 יחפץ זנבו כמו־ארז גידי פחדו ישׂרגו׃
\par 18 עצמיו אפיקי נחושׁה גרמיו כמטיל ברזל׃
\par 19 הוא ראשׁית דרכי־אל העשׂו יגשׁ חרבו׃
\par 20 כי־בול הרים ישׂאו־לו וכל־חית השׂדה ישׂחקו־שׁם׃
\par 21 תחת־צאלים ישׁכב בסתר קנה ובצה׃
\par 22 יסכהו צאלים צללו יסבוהו ערבי־נחל׃
\par 23 הן יעשׁק נהר לא יחפוז יבטח כי־יגיח ירדן אל־פיהו׃
\par 24 בעיניו יקחנו במוקשׁים ינקב־אף׃
\par 25 תמשׁך לויתן בחכה ובחבל תשׁקיע לשׁנו׃
\par 26 התשׂים אגמון באפו ובחוח תקוב לחיו׃
\par 27 הירבה אליך תחנונים אם־ידבר אליך רכות׃
\par 28 היכרת ברית עמך תקחנו לעבד עולם׃
\par 29 התשׂחק־בו כצפור ותקשׁרנו לנערותיך׃
\par 30 יכרו עליו חברים יחצוהו בין כנענים׃
\par 31 התמלא בשׂכות עורו ובצלצל דגים ראשׁו׃
\par 32 שׂים־עליו כפך זכר מלחמה אל־תוסף׃

\chapter{41}

\par 1 הן־תחלתו נכזבה הגם אל־מראיו יטל׃
\par 2 לא־אכזר כי יעורנו ומי הוא לפני יתיצב׃
\par 3 מי הקדימני ואשׁלם תחת כל־השׁמים לי־הוא׃
\par 4 לא־אחרישׁ בדיו ודבר־גבורות וחין ערכו׃
\par 5 מי־גלה פני לבושׁו בכפל רסנו מי יבוא׃
\par 6 דלתי פניו מי פתח סביבות שׁניו אימה׃
\par 7 גאוה אפיקי מגנים סגור חותם צר׃
\par 8 אחד באחד יגשׁו ורוח לא־יבוא ביניהם׃
\par 9 אישׁ־באחיהו ידבקו יתלכדו ולא יתפרדו׃
\par 10 עטישׁתיו תהל אור ועיניו כעפעפי־שׁחר׃
\par 11 מפיו לפידים יהלכו כידודי אשׁ יתמלטו׃
\par 12 מנחיריו יצא עשׁן כדוד נפוח ואגמן׃
\par 13 נפשׁו גחלים תלהט ולהב מפיו יצא׃
\par 14 בצוארו ילין עז ולפניו תדוץ דאבה׃
\par 15 מפלי בשׂרו דבקו יצוק עליו בל־ימוט׃
\par 16 לבו יצוק כמו־אבן ויצוק כפלח תחתית׃
\par 17 משׂתו יגורו אלים משׁברים יתחטאו׃
\par 18 משׂיגהו חרב בלי תקום חנית מסע ושׁריה׃
\par 19 יחשׁב לתבן ברזל לעץ רקבון נחושׁה׃
\par 20 לא־יבריחנו בן־קשׁת לקשׁ נהפכו־לו אבני־קלע׃
\par 21 כקשׁ נחשׁבו תותח וישׂחק לרעשׁ כידון׃
\par 22 תחתיו חדודי חרשׂ ירפד חרוץ עלי־טיט׃
\par 23 ירתיח כסיר מצולה ים ישׂים כמרקחה׃
\par 24 אחריו יאיר נתיב יחשׁב תהום לשׂיבה׃
\par 25 אין־על־עפר משׁלו העשׂו לבלי־חת׃
\par 26 את־כל־גבה יראה הוא מלך על־כל־בני־שׁחץ׃

\chapter{42}

\par 1 ויען איוב את־יהוה ויאמר׃
\par 2 ידעת כי־כל תוכל ולא־יבצר ממך מזמה׃
\par 3 מי זה מעלים עצה בלי דעת לכן הגדתי ולא אבין נפלאות ממני ולא אדע׃
\par 4 שׁמע־נא ואנכי אדבר אשׁאלך והודיעני׃
\par 5 לשׁמע־אזן שׁמעתיך ועתה עיני ראתך׃
\par 6 על־כן אמאס ונחמתי על־עפר ואפר׃
\par 7 ויהי אחר דבר יהוה את־הדברים האלה אל־איוב ויאמר יהוה אל־אליפז התימני חרה אפי בך ובשׁני רעיך כי לא דברתם אלי נכונה כעבדי איוב׃
\par 8 ועתה קחו־לכם שׁבעה־פרים ושׁבעה אילים ולכו אל־עבדי איוב והעליתם עולה בעדכם ואיוב עבדי יתפלל עליכם כי אם־פניו אשׂא לבלתי עשׂות עמכם נבלה כי לא דברתם אלי נכונה כעבדי איוב׃
\par 9 וילכו אליפז התימני ובלדד השׁוחי צפר הנעמתי ויעשׂו כאשׁר דבר אליהם יהוה וישׂא יהוה את־פני איוב׃
\par 10 ויהוה שׁב את־שׁבית איוב בהתפללו בעד רעהו ויסף יהוה את־כל־אשׁר לאיוב למשׁנה׃
\par 11 ויבאו אליו כל־אחיו וכל־אחיתיו וכל־ידעיו לפנים ויאכלו עמו לחם בביתו וינדו לו וינחמו אתו על כל־הרעה אשׁר־הביא יהוה עליו ויתנו־לו אישׁ קשׂיטה אחת ואישׁ נזם זהב אחד׃
\par 12 ויהוה ברך את־אחרית איוב מראשׁתו ויהי־לו ארבעה עשׂר אלף צאן ושׁשׁת אלפים גמלים ואלף־צמד בקר ואלף אתונות׃
\par 13 ויהי־לו שׁבענה בנים ושׁלושׁ בנות׃
\par 14 ויקרא שׁם־האחת ימימה ושׁם השׁנית קציעה ושׁם השׁלישׁית קרן הפוך׃
\par 15 ולא נמצא נשׁים יפות כבנות איוב בכל־הארץ ויתן להם אביהם נחלה בתוך אחיהם׃
\par 16 ויחי איוב אחרי־זאת מאה וארבעים שׁנה וירא את־בניו ואת־בני בניו ארבעה דרות׃
\par 17 וימת איוב זקן ושׂבע ימים׃


\end{document}