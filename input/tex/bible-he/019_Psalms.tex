\begin{document}

\title{Psalms}

Psa 1:1  אשׁרי־האישׁ אשׁר לא הלך בעצת רשׁעים ובדרך חטאים לא עמד ובמושׁב לצים לא ישׁב׃
Psa 1:2  כי אם בתורת יהוה חפצו ובתורתו יהגה יומם ולילה׃
Psa 1:3  והיה כעץ שׁתול על־פלגי מים אשׁר פריו יתן בעתו ועלהו לא־יבול וכל אשׁר־יעשׂה יצליח׃
Psa 1:4  לא־כן הרשׁעים כי אם־כמץ אשׁר־תדפנו רוח׃
Psa 1:5  על־כן לא־יקמו רשׁעים במשׁפט וחטאים בעדת צדיקים׃
Psa 1:6  כי־יודע יהוה דרך צדיקים ודרך רשׁעים תאבד׃
Psa 2:1  למה רגשׁו גוים ולאמים יהגו־ריק׃
Psa 2:2  יתיצבו מלכי־ארץ ורוזנים נוסדו־יחד על־יהוה ועל־משׁיחו׃
Psa 2:3  ננתקה את־מוסרותימו ונשׁליכה ממנו עבתימו׃
Psa 2:4  יושׁב בשׁמים ישׂחק אדני ילעג־למו׃
Psa 2:5  אז ידבר אלימו באפו ובחרונו יבהלמו׃
Psa 2:6  ואני נסכתי מלכי על־ציון הר־קדשׁי׃
Psa 2:7  אספרה אל חק יהוה אמר אלי בני אתה אני היום ילדתיך׃
Psa 2:8  שׁאל ממני ואתנה גוים נחלתך ואחזתך אפסי־ארץ׃
Psa 2:9  תרעם בשׁבט ברזל ככלי יוצר תנפצם׃
Psa 2:10  ועתה מלכים השׂכילו הוסרו שׁפטי ארץ׃
Psa 2:11  עבדו את־יהוה ביראה וגילו ברעדה׃
Psa 2:12  נשׁקו־בר פן־יאנף ותאבדו דרך כי־יבער כמעט אפו אשׁרי כל־חוסי בו׃
Psa 3:1  מזמור לדוד בברחו מפני אבשׁלום בנו׃
Psa 3:2  יהוה מה־רבו צרי רבים קמים עלי׃
Psa 3:3  רבים אמרים לנפשׁי אין ישׁועתה לו באלהים סלה׃
Psa 3:4  ואתה יהוה מגן בעדי כבודי ומרים ראשׁי׃
Psa 3:5  קולי אל־יהוה אקרא ויענני מהר קדשׁו סלה׃
Psa 3:6  אני שׁכבתי ואישׁנה הקיצותי כי יהוה יסמכני׃
Psa 3:7  לא־אירא מרבבות עם אשׁר סביב שׁתו עלי׃
Psa 3:8  קומה יהוה הושׁיעני אלהי כי־הכית את־כל־איבי לחי שׁני רשׁעים שׁברת׃
Psa 3:9  ליהוה הישׁועה על־עמך ברכתך סלה׃
Psa 4:1  למנצח בנגינות מזמור לדוד׃
Psa 4:2  בקראי ענני אלהי צדקי בצר הרחבת לי חנני ושׁמע תפלתי׃
Psa 4:3  בני אישׁ עד־מה כבודי לכלמה תאהבון ריק תבקשׁו כזב סלה׃
Psa 4:4  ודעו כי־הפלה יהוה חסיד לו יהוה ישׁמע בקראי אליו׃
Psa 4:5  רגזו ואל־תחטאו אמרו בלבבכם על־משׁכבכם ודמו סלה׃
Psa 4:6  זבחו זבחי־צדק ובטחו אל־יהוה׃
Psa 4:7  רבים אמרים מי־יראנו טוב נסה־עלינו אור פניך יהוה׃
Psa 4:8  נתתה שׂמחה בלבי מעת דגנם ותירושׁם רבו׃
Psa 4:9  בשׁלום יחדו אשׁכבה ואישׁן כי־אתה יהוה לבדד לבטח תושׁיבני׃
Psa 5:1  למנצח אל־הנחילות מזמור לדוד׃
Psa 5:2  אמרי האזינה יהוה בינה הגיגי׃
Psa 5:3  הקשׁיבה לקול שׁועי מלכי ואלהי כי־אליך אתפלל׃
Psa 5:4  יהוה בקר תשׁמע קולי בקר אערך־לך ואצפה׃
Psa 5:5  כי לא אל־חפץ רשׁע אתה לא יגרך רע׃
Psa 5:6  לא־יתיצבו הוללים לנגד עיניך שׂנאת כל־פעלי און׃
Psa 5:7  תאבד דברי כזב אישׁ־דמים ומרמה יתעב יהוה׃
Psa 5:8  ואני ברב חסדך אבוא ביתך אשׁתחוה אל־היכל־קדשׁך ביראתך׃
Psa 5:9  יהוה נחני בצדקתך למען שׁוררי הושׁר לפני דרכך׃
Psa 5:10  כי אין בפיהו נכונה קרבם הוות קבר־פתוח גרונם לשׁונם יחליקון׃
Psa 5:11  האשׁימם אלהים יפלו ממעצותיהם ברב פשׁעיהם הדיחמו כי־מרו בך׃
Psa 5:12  וישׂמחו כל־חוסי בך לעולם ירננו ותסך עלימו ויעלצו בך אהבי שׁמך׃
Psa 5:13  כי־אתה תברך צדיק יהוה כצנה רצון תעטרנו׃
Psa 6:1  למנצח בנגינות על־השׁמינית מזמור לדוד׃
Psa 6:2  יהוה אל־באפך תוכיחני ואל־בחמתך תיסרני׃
Psa 6:3  חנני יהוה כי אמלל אני רפאני יהוה כי נבהלו עצמי׃
Psa 6:4  ונפשׁי נבהלה מאד ואת יהוה עד־מתי׃
Psa 6:5  שׁובה יהוה חלצה נפשׁי הושׁיעני למען חסדך׃
Psa 6:6  כי אין במות זכרך בשׁאול מי יודה־לך׃
Psa 6:7  יגעתי באנחתי אשׂחה בכל־לילה מטתי בדמעתי ערשׂי אמסה׃
Psa 6:8  עשׁשׁה מכעס עיני עתקה בכל־צוררי׃
Psa 6:9  סורו ממני כל־פעלי און כי־שׁמע יהוה קול בכיי׃
Psa 6:10  שׁמע יהוה תחנתי יהוה תפלתי יקח׃
Psa 6:11  יבשׁו ויבהלו מאד כל־איבי ישׁבו יבשׁו רגע׃
Psa 7:1  שׁגיון לדוד אשׁר־שׁר ליהוה על־דברי־כושׁ בן־ימיני׃
Psa 7:2  יהוה אלהי בך חסיתי הושׁיעני מכל־רדפי והצילני׃
Psa 7:3  פן־יטרף כאריה נפשׁי פרק ואין מציל׃
Psa 7:4  יהוה אלהי אם־עשׂיתי זאת אם־ישׁ־עול בכפי׃
Psa 7:5  אם־גמלתי שׁולמי רע ואחלצה צוררי ריקם׃
Psa 7:6  ירדף אויב נפשׁי וישׂג וירמס לארץ חיי וכבודי לעפר ישׁכן סלה׃
Psa 7:7  קומה יהוה באפך הנשׂא בעברות צוררי ועורה אלי משׁפט צוית׃
Psa 7:8  ועדת לאמים תסובבך ועליה למרום שׁובה׃
Psa 7:9  יהוה ידין עמים שׁפטני יהוה כצדקי וכתמי עלי׃
Psa 7:10  יגמר־נא רע רשׁעים ותכונן צדיק ובחן לבות וכליות אלהים צדיק׃
Psa 7:11  מגני על־אלהים מושׁיע ישׁרי־לב׃
Psa 7:12  אלהים שׁופט צדיק ואל זעם בכל־יום׃
Psa 7:13  אם־לא ישׁוב חרבו ילטושׁ קשׁתו דרך ויכוננה׃
Psa 7:14  ולו הכין כלי־מות חציו לדלקים יפעל׃
Psa 7:15  הנה יחבל־און והרה עמל וילד שׁקר׃
Psa 7:16  בור כרה ויחפרהו ויפל בשׁחת יפעל׃
Psa 7:17  ישׁוב עמלו בראשׁו ועל קדקדו חמסו ירד׃
Psa 7:18  אודה יהוה כצדקו ואזמרה שׁם־יהוה עליון׃
Psa 8:1  למנצח על־הגתית מזמור לדוד׃
Psa 8:2  יהוה אדנינו מה־אדיר שׁמך בכל־הארץ אשׁר תנה הודך על־השׁמים׃
Psa 8:3  מפי עוללים וינקים יסדת עז למען צורריך להשׁבית אויב ומתנקם׃
Psa 8:4  כי־אראה שׁמיך מעשׂי אצבעתיך ירח וכוכבים אשׁר כוננתה׃
Psa 8:5  מה־אנושׁ כי־תזכרנו ובן־אדם כי תפקדנו׃
Psa 8:6  ותחסרהו מעט מאלהים וכבוד והדר תעטרהו׃
Psa 8:7  תמשׁילהו במעשׂי ידיך כל שׁתה תחת־רגליו׃
Psa 8:8  צנה ואלפים כלם וגם בהמות שׂדי׃
Psa 8:9  צפור שׁמים ודגי הים עבר ארחות ימים׃
Psa 8:10  יהוה אדנינו מה־אדיר שׁמך בכל־הארץ׃
Psa 9:1  למנצח עלמות לבן מזמור לדוד׃
Psa 9:2  אודה יהוה בכל־לבי אספרה כל־נפלאותיך׃
Psa 9:3  אשׂמחה ואעלצה בך אזמרה שׁמך עליון׃
Psa 9:4  בשׁוב־אויבי אחור יכשׁלו ויאבדו מפניך׃
Psa 9:5  כי־עשׂית משׁפטי ודיני ישׁבת לכסא שׁופט צדק׃
Psa 9:6  גערת גוים אבדת רשׁע שׁמם מחית לעולם ועד׃
Psa 9:7  האויב תמו חרבות לנצח וערים נתשׁת אבד זכרם המה׃
Psa 9:8  ויהוה לעולם ישׁב כונן למשׁפט כסאו׃
Psa 9:9  והוא ישׁפט־תבל בצדק ידין לאמים במישׁרים׃
Psa 9:10  ויהי יהוה משׂגב לדך משׂגב לעתות בצרה׃
Psa 9:11  ויבטחו בך יודעי שׁמך כי לא־עזבת דרשׁיך יהוה׃
Psa 9:12  זמרו ליהוה ישׁב ציון הגידו בעמים עלילותיו׃
Psa 9:13  כי־דרשׁ דמים אותם זכר לא־שׁכח צעקת עניים׃
Psa 9:14  חננני יהוה ראה עניי משׂנאי מרוממי משׁערי מות׃
Psa 9:15  למען אספרה כל־תהלתיך בשׁערי בת־ציון אגילה בישׁועתך׃
Psa 9:16  טבעו גוים בשׁחת עשׂו ברשׁת־זו טמנו נלכדה רגלם׃
Psa 9:17  נודע יהוה משׁפט עשׂה בפעל כפיו נוקשׁ רשׁע הגיון סלה׃
Psa 9:18  ישׁובו רשׁעים לשׁאולה כל־גוים שׁכחי אלהים׃
Psa 9:19  כי לא לנצח ישׁכח אביון תקות ענוים תאבד לעד׃
Psa 9:20  קומה יהוה אל־יעז אנושׁ ישׁפטו גוים על־פניך׃
Psa 9:21  שׁיתה יהוה מורה להם ידעו גוים אנושׁ המה סלה׃
Psa 10:1  למה יהוה תעמד ברחוק תעלים לעתות בצרה׃
Psa 10:2  בגאות רשׁע ידלק עני יתפשׂו במזמות זו חשׁבו׃
Psa 10:3  כי־הלל רשׁע על־תאות נפשׁו ובצע ברך נאץ יהוה׃
Psa 10:4  רשׁע כגבה אפו בל־ידרשׁ אין אלהים כל־מזמותיו׃
Psa 10:5  יחילו דרכו בכל־עת מרום משׁפטיך מנגדו כל־צורריו יפיח בהם׃
Psa 10:6  אמר בלבו בל־אמוט לדר ודר אשׁר לא־ברע׃
Psa 10:7  אלה פיהו מלא ומרמות ותך תחת לשׁונו עמל ואון׃
Psa 10:8  ישׁב במארב חצרים במסתרים יהרג נקי עיניו לחלכה יצפנו׃
Psa 10:9  יארב במסתר כאריה בסכה יארב לחטוף עני יחטף עני במשׁכו ברשׁתו׃
Psa 10:10  ודכה ישׁח ונפל בעצומיו חלכאים׃
Psa 10:11  אמר בלבו שׁכח אל הסתיר פניו בל־ראה לנצח׃
Psa 10:12  קומה יהוה אל נשׂא ידך אל־תשׁכח עניים׃
Psa 10:13  על־מה נאץ רשׁע אלהים אמר בלבו לא תדרשׁ׃
Psa 10:14  ראתה כי־אתה עמל וכעס תביט לתת בידך עליך יעזב חלכה יתום אתה היית עוזר׃
Psa 10:15  שׁבר זרוע רשׁע ורע תדרושׁ־רשׁעו בל־תמצא׃
Psa 10:16  יהוה מלך עולם ועד אבדו גוים מארצו׃
Psa 10:17  תאות ענוים שׁמעת יהוה תכין לבם תקשׁיב אזנך׃
Psa 10:18  לשׁפט יתום ודך בל־יוסיף עוד לערץ אנושׁ מן־הארץ׃
Psa 11:1  למנצח לדוד ביהוה חסיתי איך תאמרו לנפשׁי נודו הרכם צפור׃
Psa 11:2  כי הנה הרשׁעים ידרכון קשׁת כוננו חצם על־יתר לירות במו־אפל לישׁרי־לב׃
Psa 11:3  כי השׁתות יהרסון צדיק מה־פעל׃
Psa 11:4  יהוה בהיכל קדשׁו יהוה בשׁמים כסאו עיניו יחזו עפעפיו יבחנו בני אדם׃
Psa 11:5  יהוה צדיק יבחן ורשׁע ואהב חמס שׂנאה נפשׁו׃
Psa 11:6  ימטר על־רשׁעים פחים אשׁ וגפרית ורוח זלעפות מנת כוסם׃
Psa 11:7  כי־צדיק יהוה צדקות אהב ישׁר יחזו פנימו׃
Psa 12:1  למנצח על־השׁמינית מזמור לדוד׃
Psa 12:2  הושׁיעה יהוה כי־גמר חסיד כי־פסו אמונים מבני אדם׃
Psa 12:3  שׁוא ידברו אישׁ את־רעהו שׂפת חלקות בלב ולב ידברו׃
Psa 12:4  יכרת יהוה כל־שׂפתי חלקות לשׁון מדברת גדלות׃
Psa 12:5  אשׁר אמרו ללשׁננו נגביר שׂפתינו אתנו מי אדון לנו׃
Psa 12:6  משׁד עניים מאנקת אביונים עתה אקום יאמר יהוה אשׁית בישׁע יפיח לו׃
Psa 12:7  אמרות יהוה אמרות טהרות כסף צרוף בעליל לארץ מזקק שׁבעתים׃
Psa 12:8  אתה־יהוה תשׁמרם תצרנו מן־הדור זו לעולם׃
Psa 12:9  סביב רשׁעים יתהלכון כרם זלות לבני אדם׃
Psa 13:1  למנצח מזמור לדוד׃
Psa 13:2  עד־אנה יהוה תשׁכחני נצח עד־אנה תסתיר את־פניך ממני׃
Psa 13:3  עד־אנה אשׁית עצות בנפשׁי יגון בלבבי יומם עד־אנה ירום איבי עלי׃
Psa 13:4  הביטה ענני יהוה אלהי האירה עיני פן־אישׁן המות׃
Psa 13:5  פן־יאמר איבי יכלתיו צרי יגילו כי אמוט׃
Psa 13:6  ואני בחסדך בטחתי יגל לבי בישׁועתך
Psa 13:6  ואני בחסדך בטחתי יגל לבי בישׁועתך
Psa 14:1  למנצח לדוד אמר נבל בלבו אין אלהים השׁחיתו התעיבו עלילה אין עשׂה־טוב׃
Psa 14:2  יהוה משׁמים השׁקיף על־בני־אדם לראות הישׁ משׂכיל דרשׁ את־אלהים׃
Psa 14:3  הכל סר יחדו נאלחו אין עשׂה־טוב אין גם־אחד׃
Psa 14:4  הלא ידעו כל־פעלי און אכלי עמי אכלו לחם יהוה לא קראו׃
Psa 14:5  שׁם פחדו פחד כי־אלהים בדור צדיק׃
Psa 14:6  עצת־עני תבישׁו כי יהוה מחסהו׃
Psa 14:7  מי יתן מציון ישׁועת ישׂראל בשׁוב יהוה שׁבות עמו יגל יעקב ישׂמח ישׂראל׃
Psa 15:1  מזמור לדוד יהוה מי־יגור באהלך מי־ישׁכן בהר קדשׁך׃
Psa 15:2  הולך תמים ופעל צדק ודבר אמת בלבבו׃
Psa 15:3  לא־רגל על־לשׁנו לא־עשׂה לרעהו רעה וחרפה לא־נשׂא על־קרבו׃
Psa 15:4  נבזה בעיניו נמאס ואת־יראי יהוה יכבד נשׁבע להרע ולא ימר׃
Psa 15:5  כספו לא־נתן בנשׁך ושׁחד על־נקי לא לקח עשׂה־אלה לא ימוט לעולם׃
Psa 16:1  מכתם לדוד שׁמרני אל כי־חסיתי בך׃
Psa 16:2  אמרת ליהוה אדני אתה טובתי בל־עליך׃
Psa 16:3  לקדושׁים אשׁר־בארץ המה ואדירי כל־חפצי־בם׃
Psa 16:4  ירבו עצבותם אחר מהרו בל־אסיך נסכיהם מדם ובל־אשׂא את־שׁמותם על־שׂפתי׃
Psa 16:5  יהוה מנת־חלקי וכוסי אתה תומיך גורלי׃
Psa 16:6  חבלים נפלו־לי בנעמים אף־נחלת שׁפרה עלי׃
Psa 16:7  אברך את־יהוה אשׁר יעצני אף־לילות יסרוני כליותי׃
Psa 16:8  שׁויתי יהוה לנגדי תמיד כי מימיני בל־אמוט׃
Psa 16:9  לכן שׂמח לבי ויגל כבודי אף־בשׂרי ישׁכן לבטח׃
Psa 16:10  כי לא־תעזב נפשׁי לשׁאול לא־תתן חסידך לראות שׁחת׃
Psa 16:11  תודיעני ארח חיים שׂבע שׂמחות את־פניך נעמות בימינך נצח׃
Psa 17:1  תפלה לדוד שׁמעה יהוה צדק הקשׁיבה רנתי האזינה תפלתי בלא שׂפתי מרמה׃
Psa 17:2  מלפניך משׁפטי יצא עיניך תחזינה מישׁרים׃
Psa 17:3  בחנת לבי פקדת לילה צרפתני בל־תמצא זמתי בל־יעבר־פי׃
Psa 17:4  לפעלות אדם בדבר שׂפתיך אני שׁמרתי ארחות פריץ׃
Psa 17:5  תמך אשׁרי במעגלותיך בל־נמוטו פעמי׃
Psa 17:6  אני־קראתיך כי־תענני אל הט־אזנך לי שׁמע אמרתי׃
Psa 17:7  הפלה חסדיך מושׁיע חוסים ממתקוממים בימינך׃
Psa 17:8  שׁמרני כאישׁון בת־עין בצל כנפיך תסתירני׃
Psa 17:9  מפני רשׁעים זו שׁדוני איבי בנפשׁ יקיפו עלי׃
Psa 17:10  חלבמו סגרו פימו דברו בגאות׃
Psa 17:11  אשׁרינו עתה סבבוני עיניהם ישׁיתו לנטות בארץ׃
Psa 17:12  דמינו כאריה יכסוף לטרוף וככפיר ישׁב במסתרים׃
Psa 17:13  קומה יהוה קדמה פניו הכריעהו פלטה נפשׁי מרשׁע חרבך׃
Psa 17:14  ממתים ידך יהוה ממתים מחלד חלקם בחיים וצפינך תמלא בטנם ישׂבעו בנים והניחו יתרם לעולליהם׃
Psa 17:15  אני בצדק אחזה פניך אשׂבעה בהקיץ תמונתך׃
Psa 18:1  למנצח לעבד יהוה לדוד אשׁר דבר ליהוה את־דברי השׁירה הזאת ביום הציל־יהוה אותו מכף כל־איביו ומיד שׁאול׃
Psa 18:2  ויאמר ארחמך יהוה חזקי׃
Psa 18:3  יהוה סלעי ומצודתי ומפלטי אלי צורי אחסה־בו מגני וקרן־ישׁעי משׂגבי׃
Psa 18:4  מהלל אקרא יהוה ומן־איבי אושׁע׃
Psa 18:5  אפפוני חבלי־מות ונחלי בליעל יבעתוני׃
Psa 18:6  חבלי שׁאול סבבוני קדמוני מוקשׁי מות׃
Psa 18:7  בצר־לי אקרא יהוה ואל־אלהי אשׁוע ישׁמע מהיכלו קולי ושׁועתי לפניו תבוא באזניו׃
Psa 18:8  ותגעשׁ ותרעשׁ הארץ ומוסדי הרים ירגזו ויתגעשׁו כי־חרה לו׃
Psa 18:9  עלה עשׁן באפו ואשׁ־מפיו תאכל גחלים בערו ממנו׃
Psa 18:10  ויט שׁמים וירד וערפל תחת רגליו׃
Psa 18:11  וירכב על־כרוב ויעף וידא על־כנפי־רוח׃
Psa 18:12  ישׁת חשׁך סתרו סביבותיו סכתו חשׁכת־מים עבי שׁחקים׃
Psa 18:13  מנגה נגדו עביו עברו ברד וגחלי־אשׁ׃
Psa 18:14  וירעם בשׁמים יהוה ועליון יתן קלו ברד וגחלי־אשׁ׃
Psa 18:15  וישׁלח חציו ויפיצם וברקים רב ויהמם׃
Psa 18:16  ויראו אפיקי מים ויגלו מוסדות תבל מגערתך יהוה מנשׁמת רוח אפך׃
Psa 18:17  ישׁלח ממרום יקחני ימשׁני ממים רבים׃
Psa 18:18  יצילני מאיבי עז ומשׂנאי כי־אמצו ממני׃
Psa 18:19  יקדמוני ביום־אידי ויהי־יהוה למשׁען לי׃
Psa 18:20  ויוציאני למרחב יחלצני כי חפץ בי׃
Psa 18:21  יגמלני יהוה כצדקי כבר ידי ישׁיב לי׃
Psa 18:22  כי־שׁמרתי דרכי יהוה ולא־רשׁעתי מאלהי׃
Psa 18:23  כי כל־משׁפטיו לנגדי וחקתיו לא־אסיר מני׃
Psa 18:24  ואהי תמים עמו ואשׁתמר מעוני׃
Psa 18:25  וישׁב־יהוה לי כצדקי כבר ידי לנגד עיניו׃
Psa 18:26  עם־חסיד תתחסד עם־גבר תמים תתמם׃
Psa 18:27  עם־נבר תתברר ועם־עקשׁ תתפתל׃
Psa 18:28  כי־אתה עם־עני תושׁיע ועינים רמות תשׁפיל׃
Psa 18:29  כי־אתה תאיר נרי יהוה אלהי יגיה חשׁכי׃
Psa 18:30  כי־בך ארץ גדוד ובאלהי אדלג־שׁור׃
Psa 18:31  האל תמים דרכו אמרת־יהוה צרופה מגן הוא לכל החסים בו׃
Psa 18:32  כי מי אלוה מבלעדי יהוה ומי צור זולתי אלהינו׃
Psa 18:33  האל המאזרני חיל ויתן תמים דרכי׃
Psa 18:34  משׁוה רגלי כאילות ועל במתי יעמידני׃
Psa 18:35  מלמד ידי למלחמה ונחתה קשׁת־נחושׁה זרועתי׃
Psa 18:36  ותתן־לי מגן ישׁעך וימינך תסעדני וענותך תרבני׃
Psa 18:37  תרחיב צעדי תחתי ולא מעדו קרסלי׃
Psa 18:38  ארדוף אויבי ואשׂיגם ולא־אשׁוב עד־כלותם׃
Psa 18:39  אמחצם ולא־יכלו קום יפלו תחת רגלי׃
Psa 18:40  ותאזרני חיל למלחמה תכריע קמי תחתי׃
Psa 18:41  ואיבי נתתה לי ערף ומשׂנאי אצמיתם׃
Psa 18:42  ישׁועו ואין־מושׁיע על־יהוה ולא ענם׃
Psa 18:43  ואשׁחקם כעפר על־פני־רוח כטיט חוצות אריקם׃
Psa 18:44  תפלטני מריבי עם תשׂימני לראשׁ גוים עם לא־ידעתי יעבדוני׃
Psa 18:45  לשׁמע אזן ישׁמעו לי בני־נכר יכחשׁו־לי׃
Psa 18:46  בני־נכר יבלו ויחרגו ממסגרותיהם׃
Psa 18:47  חי־יהוה וברוך צורי וירום אלוהי ישׁעי׃
Psa 18:48  האל הנותן נקמות לי וידבר עמים תחתי׃
Psa 18:49  מפלטי מאיבי אף מן־קמי תרוממני מאישׁ חמס תצילני׃
Psa 18:50  על־כן אודך בגוים יהוה ולשׁמך אזמרה׃
Psa 18:51  מגדל ישׁועות מלכו ועשׂה חסד למשׁיחו לדוד ולזרעו עד־עולם׃
Psa 19:1  למנצח מזמור לדוד׃
Psa 19:2  השׁמים מספרים כבוד־אל ומעשׂה ידיו מגיד הרקיע׃
Psa 19:3  יום ליום יביע אמר ולילה ללילה יחוה־דעת׃
Psa 19:4  אין־אמר ואין דברים בלי נשׁמע קולם׃
Psa 19:5  בכל־הארץ יצא קום ובקצה תבל מליהם לשׁמשׁ שׂם־אהל בהם׃
Psa 19:6  והוא כחתן יצא מחפתו ישׂישׂ כגבור לרוץ ארח׃
Psa 19:7  מקצה השׁמים מוצאו ותקופתו על־קצותם ואין נסתר מחמתו׃
Psa 19:8  תורת יהוה תמימה משׁיבת נפשׁ עדות יהוה נאמנה מחכימת פתי׃
Psa 19:9  פקודי יהוה ישׁרים משׂמחי־לב מצות יהוה ברה מאירת עינים׃
Psa 19:10  יראת יהוה טהורה עומדת לעד משׁפטי־יהוה אמת צדקו יחדו׃
Psa 19:11  הנחמדים מזהב ומפז רב ומתוקים מדבשׁ ונפת צופים׃
Psa 19:12  גם־עבדך נזהר בהם בשׁמרם עקב רב׃
Psa 19:13  שׁגיאות מי־יבין מנסתרות נקני׃
Psa 19:14  גם מזדים חשׂך עבדך אל־ימשׁלו־בי אז איתם ונקיתי מפשׁע רב׃
Psa 19:15  יהיו לרצון אמרי־פי והגיון לבי לפניך יהוה צורי וגאלי׃
Psa 20:1  למנצח מזמור לדוד׃
Psa 20:2  יענך יהוה ביום צרה ישׂגבך שׁם אלהי יעקב׃
Psa 20:3  ישׁלח־עזרך מקדשׁ ומציון יסעדך׃
Psa 20:4  יזכר כל־מנחתך ועולתך ידשׁנה סלה׃
Psa 20:5  יתן־לך כלבבך וכל־עצתך ימלא׃
Psa 20:6  נרננה בישׁועתך ובשׁם־אלהינו נדגל ימלא יהוה כל־משׁאלותיך׃
Psa 20:7  עתה ידעתי כי הושׁיע יהוה משׁיחו יענהו משׁמי קדשׁו בגברות ישׁע ימינו׃
Psa 20:8  אלה ברכב ואלה בסוסים ואנחנו בשׁם־יהוה אלהינו נזכיר׃
Psa 20:9  המה כרעו ונפלו ואנחנו קמנו ונתעודד׃
Psa 20:10  יהוה הושׁיעה המלך יעננו ביום־קראנו׃
Psa 21:1  למנצח מזמור לדוד׃
Psa 21:2  יהוה בעזך ישׂמח־מלך ובישׁועתך מה־יגיל מאד׃
Psa 21:3  תאות לבו נתתה לו וארשׁת שׂפתיו בל־מנעת סלה׃
Psa 21:4  כי־תקדמנו ברכות טוב תשׁית לראשׁו עטרת פז׃
Psa 21:5  חיים שׁאל ממך נתתה לו ארך ימים עולם ועד׃
Psa 21:6  גדול כבודו בישׁועתך הוד והדר תשׁוה עליו׃
Psa 21:7  כי־תשׁיתהו ברכות לעד תחדהו בשׂמחה את־פניך׃
Psa 21:8  כי־המלך בטח ביהוה ובחסד עליון בל־ימוט׃
Psa 21:9  תמצא ידך לכל־איביך ימינך תמצא שׂנאיך׃
Psa 21:10  תשׁיתמו כתנור אשׁ לעת פניך יהוה באפו יבלעם ותאכלם אשׁ׃
Psa 21:11  פרימו מארץ תאבד וזרעם מבני אדם׃
Psa 21:12  כי־נטו עליך רעה חשׁבו מזמה בל־יוכלו׃
Psa 21:13  כי תשׁיתמו שׁכם במיתריך תכונן על־פניהם׃
Psa 21:14  רומה יהוה בעזך נשׁירה ונזמרה גבורתך׃
Psa 22:1  למנצח על־אילת השׁחר מזמור לדוד׃
Psa 22:2  אלי אלי למה עזבתני רחוק מישׁועתי דברי שׁאגתי׃
Psa 22:3  אלהי אקרא יומם ולא תענה ולילה ולא־דומיה לי׃
Psa 22:4  ואתה קדושׁ יושׁב תהלות ישׂראל׃
Psa 22:5  בך בטחו אבתינו בטחו ותפלטמו׃
Psa 22:6  אליך זעקו ונמלטו בך בטחו ולא־בושׁו׃
Psa 22:7  ואנכי תולעת ולא־אישׁ חרפת אדם ובזוי עם׃
Psa 22:8  כל־ראי ילעגו לי יפטירו בשׂפה יניעו ראשׁ׃
Psa 22:9  גל אל־יהוה יפלטהו יצילהו כי חפץ בו׃
Psa 22:10  כי־אתה גחי מבטן מבטיחי על־שׁדי אמי׃
Psa 22:11  עליך השׁלכתי מרחם מבטן אמי אלי אתה׃
Psa 22:12  אל־תרחק ממני כי־צרה קרובה כי־אין עוזר׃
Psa 22:13  סבבוני פרים רבים אבירי בשׁן כתרוני׃
Psa 22:14  פצו עלי פיהם אריה טרף ושׁאג׃
Psa 22:15  כמים נשׁפכתי והתפרדו כל־עצמותי היה לבי כדונג נמס בתוך מעי׃
Psa 22:16  יבשׁ כחרשׂ כחי ולשׁוני מדבק מלקוחי ולעפר־מות תשׁפתני׃
Psa 22:17  כי סבבוני כלבים עדת מרעים הקיפוני כארי ידי ורגלי׃
Psa 22:18  אספר כל־עצמותי המה יביטו יראו־בי׃
Psa 22:19  יחלקו בגדי להם ועל־לבושׁי יפילו גורל׃
Psa 22:20  ואתה יהוה אל־תרחק אילותי לעזרתי חושׁה׃
Psa 22:21  הצילה מחרב נפשׁי מיד־כלב יחידתי׃
Psa 22:22  הושׁיעני מפי אריה ומקרני רמים עניתני׃
Psa 22:23  אספרה שׁמך לאחי בתוך קהל אהללך׃
Psa 22:24  יראי יהוה הללוהו כל־זרע יעקב כבדוהו וגורו ממנו כל־זרע ישׂראל׃
Psa 22:25  כי לא־בזה ולא שׁקץ ענות עני ולא־הסתיר פניו ממנו ובשׁועו אליו שׁמע׃
Psa 22:26  מאתך תהלתי בקהל רב נדרי אשׁלם נגד יראיו׃
Psa 22:27  יאכלו ענוים וישׂבעו יהללו יהוה דרשׁיו יחי לבבכם לעד׃
Psa 22:28  יזכרו וישׁבו אל־יהוה כל־אפסי־ארץ וישׁתחוו לפניך כל־משׁפחות גוים׃
Psa 22:29  כי ליהוה המלוכה ומשׁל בגוים׃
Psa 22:30  אכלו וישׁתחוו כל־דשׁני־ארץ לפניו יכרעו כל־יורדי עפר ונפשׁו לא חיה׃
Psa 22:31  זרע יעבדנו יספר לאדני לדור׃
Psa 22:32  יבאו ויגידו צדקתו לעם נולד כי עשׂה׃
Psa 23:1  מזמור לדוד יהוה רעי לא אחסר׃
Psa 23:2  בנאות דשׁא ירביצני על־מי מנחות ינהלני׃
Psa 23:3  נפשׁי ישׁובב ינחני במעגלי־צדק למען שׁמו׃
Psa 23:4  גם כי־אלך בגיא צלמות לא־אירא רע כי־אתה עמדי שׁבטך ומשׁענתך המה ינחמני׃
Psa 23:5  תערך לפני שׁלחן נגד צררי דשׁנת בשׁמן ראשׁי כוסי רויה׃
Psa 23:6  אך טוב וחסד ירדפוני כל־ימי חיי ושׁבתי בבית־יהוה לארך ימים׃
Psa 24:1  לדוד מזמור ליהוה הארץ ומלואה תבל וישׁבי בה׃
Psa 24:2  כי־הוא על־ימים יסדה ועל־נהרות יכוננה׃
Psa 24:3  מי־יעלה בהר־יהוה ומי־יקום במקום קדשׁו׃
Psa 24:4  נקי כפים ובר־לבב אשׁר לא־נשׂא לשׁוא נפשׁי ולא נשׁבע למרמה׃
Psa 24:5  ישׂא ברכה מאת יהוה וצדקה מאלהי ישׁעו׃
Psa 24:6  זה דור דרשׁו מבקשׁי פניך יעקב סלה׃
Psa 24:7  שׂאו שׁערים ראשׁיכם והנשׂאו פתחי עולם ויבוא מלך הכבוד׃
Psa 24:8  מי זה מלך הכבוד יהוה עזוז וגבור יהוה גבור מלחמה׃
Psa 24:9  שׂאו שׁערים ראשׁיכם ושׂאו פתחי עולם ויבא מלך הכבוד׃
Psa 24:10  מי הוא זה מלך הכבוד יהוה צבאות הוא מלך הכבוד סלה׃
Psa 25:1  לדוד אליך יהוה נפשׁי אשׂא׃
Psa 25:2  אלהי בך בטחתי אל־אבושׁה אל־יעלצו איבי לי׃
Psa 25:3  גם כל־קויך לא יבשׁו יבשׁו הבוגדים ריקם׃
Psa 25:4  דרכיך יהוה הודיעני ארחותיך למדני׃
Psa 25:5  הדריכני באמתך ולמדני כי־אתה אלהי ישׁעי אותך קויתי כל־היום׃
Psa 25:6  זכר־רחמיך יהוה וחסדיך כי מעולם המה׃
Psa 25:7  חטאות נעורי ופשׁעי אל־תזכר כחסדך זכר־לי־אתה למען טובך יהוה׃
Psa 25:8  טוב־וישׁר יהוה על־כן יורה חטאים בדרך׃
Psa 25:9  ידרך ענוים במשׁפט וילמד ענוים דרכו׃
Psa 25:10  כל־ארחות יהוה חסד ואמת לנצרי בריתו ועדתיו׃
Psa 25:11  למען־שׁמך יהוה וסלחת לעוני כי רב־הוא׃
Psa 25:12  מי־זה האישׁ ירא יהוה יורנו בדרך יבחר׃
Psa 25:13  נפשׁו בטוב תלין וזרעו יירשׁ ארץ׃
Psa 25:14  סוד יהוה ליראיו ובריתו להודיעם׃
Psa 25:15  עיני תמיד אל־יהוה כי הוא־יוציא מרשׁת רגלי׃
Psa 25:16  פנה־אלי וחנני כי־יחיד ועני אני׃
Psa 25:17  צרות לבבי הרחיבו ממצוקותי הוציאני׃
Psa 25:18  ראה עניי ועמלי ושׂא לכל־חטאותי׃
Psa 25:19  ראה־אויבי כי־רבו ושׂנאת חמס שׂנאוני׃
Psa 25:20  שׁמרה נפשׁי והצילני אל־אבושׁ כי־חסיתי בך׃
Psa 25:21  תם־וישׁר יצרוני כי קויתיך׃
Psa 25:22  פדה אלהים את־ישׂראל מכל צרותיו׃
Psa 26:1  לדוד שׁפטני יהוה כי־אני בתמי הלכתי וביהוה בטחתי לא אמעד׃
Psa 26:2  בחנני יהוה ונסני צרופה כליותי ולבי׃
Psa 26:3  כי־חסדך לנגד עיני והתהלכתי באמתך׃
Psa 26:4  לא־ישׁבתי עם־מתי־שׁוא ועם נעלמים לא אבוא׃
Psa 26:5  שׂנאתי קהל מרעים ועם־רשׁעים לא אשׁב׃
Psa 26:6  ארחץ בנקיון כפי ואסבבה את־מזבחך יהוה׃
Psa 26:7  לשׁמע בקול תודה ולספר כל־נפלאותיך׃
Psa 26:8  יהוה אהבתי מעון ביתך ומקום משׁכן כבודך׃
Psa 26:9  אל־תאסף עם־חטאים נפשׁי ועם־אנשׁי דמים חיי׃
Psa 26:10  אשׁר־בידיהם זמה וימינם מלאה שׁחד׃
Psa 26:11  ואני בתמי אלך פדני וחנני׃
Psa 26:12  רגלי עמדה במישׁור במקהלים אברך יהוה׃
Psa 27:1  לדוד יהוה אורי וישׁעי ממי אירא יהוה מעוז־חיי ממי אפחד׃
Psa 27:2  בקרב עלי מרעים לאכל את־בשׂרי צרי ואיבי לי המה כשׁלו ונפלו׃
Psa 27:3  אם־תחנה עלי מחנה לא־יירא לבי אם־תקום עלי מלחמה בזאת אני בוטח׃
Psa 27:4  אחת שׁאלתי מאת־יהוה אותה אבקשׁ שׁבתי בבית־יהוה כל־ימי חיי לחזות בנעם־יהוה ולבקר בהיכלו׃
Psa 27:5  כי יצפנני בסכה ביום רעה יסתרני בסתר אהלו בצור ירוממני׃
Psa 27:6  ועתה ירום ראשׁי על איבי סביבותי ואזבחה באהלו זבחי תרועה אשׁירה ואזמרה ליהוה׃
Psa 27:7  שׁמע־יהוה קולי אקרא וחנני וענני׃
Psa 27:8  לך אמר לבי בקשׁו פני את־פניך יהוה אבקשׁ׃
Psa 27:9  אל־תסתר פניך ממני אל־תט־באף עבדך עזרתי היית אל־תטשׁני ואל־תעזבני אלהי ישׁעי׃
Psa 27:10  כי־אבי ואמי עזבוני ויהוה יאספני׃
Psa 27:11  הורני יהוה דרכך ונחני בארח מישׁור למען שׁוררי׃
Psa 27:12  אל־תתנני בנפשׁ צרי כי קמו־בי עדי־שׁקר ויפח חמס׃
Psa 27:13  לולא האמנתי לראות בטוב־יהוה בארץ חיים׃
Psa 27:14  קוה אל־יהוה חזק ויאמץ לבך וקוה אל־יהוה׃
Psa 28:1  לדוד אליך יהוה אקרא צורי אל־תחרשׁ ממני פן־תחשׁה ממני ונמשׁלתי עם־יורדי בור׃
Psa 28:2  שׁמע קול תחנוני בשׁועי אליך בנשׂאי ידי אל־דביר קדשׁך׃
Psa 28:3  אל־תמשׁכני עם־רשׁעים ועם־פעלי און דברי שׁלום עם־רעיהם ורעה בלבבם׃
Psa 28:4  תן־להם כפעלם וכרע מעלליהם כמעשׂה ידיהם תן להם השׁב גמולם להם׃
Psa 28:5  כי לא יבינו אל־פעלת יהוה ואל־מעשׂה ידיו יהרסם ולא יבנם׃
Psa 28:6  ברוך יהוה כי־שׁמע קול תחנוני׃
Psa 28:7  יהוה עזי ומגני בו בטח לבי ונעזרתי ויעלז לבי ומשׁירי אהודנו׃
Psa 28:8  יהוה עז־למו ומעוז ישׁועות משׁיחו הוא׃
Psa 28:9  הושׁיעה את־עמך וברך את־נחלתך ורעם ונשׂאם עד־העולם׃
Psa 29:1  מזמור לדוד הבו ליהוה בני אלים הבו ליהוה כבוד ועז׃
Psa 29:2  הבו ליהוה כבוד שׁמו השׁתחוו ליהוה בהדרת־קדשׁ׃
Psa 29:3  קול יהוה על־המים אל־הכבוד הרעים יהוה על־מים רבים׃
Psa 29:4  קול־יהוה בכח קול יהוה בהדר׃
Psa 29:5  קול יהוה שׁבר ארזים וישׁבר יהוה את־ארזי הלבנון׃
Psa 29:6  וירקידם כמו־עגל לבנון ושׂרין כמו בן־ראמים׃
Psa 29:7  קול־יהוה חצב להבות אשׁ׃
Psa 29:8  קול יהוה יחיל מדבר יחיל יהוה מדבר קדשׁ׃
Psa 29:9  קול יהוה יחולל אילות ויחשׂף יערות ובהיכלו כלו אמר כבוד׃
Psa 29:10  יהוה למבול ישׁב וישׁב יהוה מלך לעולם׃
Psa 29:11  יהוה עז לעמו יתן יהוה יברך את־עמו בשׁלום׃
Psa 30:1  מזמור שׁיר־חנכת הבית לדוד׃
Psa 30:2  ארוממך יהוה כי דליתני ולא־שׂמחת איבי לי׃
Psa 30:3  יהוה אלהי שׁועתי אליך ותרפאני׃
Psa 30:4  יהוה העלית מן־שׁאול נפשׁי חייתני מיורדי־בור׃
Psa 30:5  זמרו ליהוה חסידיו והודו לזכר קדשׁו׃
Psa 30:6  כי רגע באפו חיים ברצונו בערב ילין בכי ולבקר רנה׃
Psa 30:7  ואני אמרתי בשׁלוי בל־אמוט לעולם׃
Psa 30:8  יהוה ברצונך העמדתה להררי עז הסתרת פניך הייתי נבהל׃
Psa 30:9  אליך יהוה אקרא ואל־אדני אתחנן׃
Psa 30:10  מה־בצע בדמי ברדתי אל־שׁחת היודך עפר היגיד אמתך׃
Psa 30:11  שׁמע־יהוה וחנני יהוה היה־עזר לי׃
Psa 30:12  הפכת מספדי למחול לי פתחת שׂקי ותאזרני שׂמחה׃
Psa 30:13  למען יזמרך כבוד ולא ידם יהוה אלהי לעולם אודך׃
Psa 31:1  למנצח מזמור לדוד׃
Psa 31:2  בך יהוה חסיתי אל־אבושׁה לעולם בצדקתך פלטני׃
Psa 31:3  הטה אלי אזנך מהרה הצילני היה לי לצור־מעוז לבית מצודות להושׁיעני׃
Psa 31:4  כי־סלעי ומצודתי אתה ולמען שׁמך תנחני ותנהלני׃
Psa 31:5  תוציאני מרשׁת זו טמנו לי כי־אתה מעוזי׃
Psa 31:6  בידך אפקיד רוחי פדיתה אותי יהוה אל אמת׃
Psa 31:7  שׂנאתי השׁמרים הבלי־שׁוא ואני אל־יהוה בטחתי׃
Psa 31:8  אגילה ואשׂמחה בחסדך אשׁר ראית את־עניי ידעת בצרות נפשׁי׃
Psa 31:9  ולא הסגרתני ביד־אויב העמדת במרחב רגלי׃
Psa 31:10  חנני יהוה כי צר־לי עשׁשׁה בכעס עיני נפשׁי ובטני׃
Psa 31:11  כי כלו ביגון חיי ושׁנותי באנחה כשׁל בעוני כחי ועצמי עשׁשׁו׃
Psa 31:12  מכל־צררי הייתי חרפה ולשׁכני מאד ופחד למידעי ראי בחוץ נדדו ממני׃
Psa 31:13  נשׁכחתי כמת מלב הייתי ככלי אבד׃
Psa 31:14  כי שׁמעתי דבת רבים מגור מסביב בהוסדם יחד עלי לקחת נפשׁי זממו׃
Psa 31:15  ואני עליך בטחתי יהוה אמרתי אלהי אתה׃
Psa 31:16  בידך עתתי הצילני מיד־אויבי ומרדפי׃
Psa 31:17  האירה פניך על־עבדך הושׁיעני בחסדך׃
Psa 31:18  יהוה אל־אבושׁה כי קראתיך יבשׁו רשׁעים ידמו לשׁאול׃
Psa 31:19  תאלמנה שׂפתי שׁקר הדברות על־צדיק עתק בגאוה ובוז׃
Psa 31:20  מה רב־טובך אשׁר־צפנת ליראיך פעלת לחסים בך נגד בני אדם׃
Psa 31:21  תסתירם בסתר פניך מרכסי אישׁ תצפנם בסכה מריב לשׁנות׃
Psa 31:22  ברוך יהוה כי הפליא חסדו לי בעיר מצור׃
Psa 31:23  ואני אמרתי בחפזי נגרזתי מנגד עיניך אכן שׁמעת קול תחנוני בשׁועי אליך׃
Psa 31:24  אהבו את־יהוה כל־חסידיו אמונים נצר יהוה ומשׁלם על־יתר עשׂה גאוה׃
Psa 31:25  חזקו ויאמץ לבבכם כל־המיחלים ליהוה׃
Psa 32:1  לדוד משׂכיל אשׁרי נשׂוי־פשׁע כסוי חטאה׃
Psa 32:2  אשׁרי אדם לא יחשׁב יהוה לו עון ואין ברוחו רמיה׃
Psa 32:3  כי־החרשׁתי בלו עצמי בשׁאגתי כל־היום׃
Psa 32:4  כי יומם ולילה תכבד עלי ידך נהפך לשׁדי בחרבני קיץ סלה׃
Psa 32:5  חטאתי אודיעך ועוני לא־כסיתי אמרתי אודה עלי פשׁעי ליהוה ואתה נשׂאת עון חטאתי סלה׃
Psa 32:6  על־זאת יתפלל כל־חסיד אליך לעת מצא רק לשׁטף מים רבים אליו לא יגיעו׃
Psa 32:7  אתה סתר לי מצר תצרני רני פלט תסובבני סלה׃
Psa 32:8  אשׂכילך ואורך בדרך־זו תלך איעצה עליך עיני׃
Psa 32:9  אל־תהיו כסוס כפרד אין הבין במתג־ורסן עדיו לבלום בל קרב אליך׃
Psa 32:10  רבים מכאובים לרשׁע והבוטח ביהוה חסד יסובבנו׃
Psa 32:11  שׂמחו ביהוה וגילו צדיקים והרנינו כל־ישׁרי־לב׃
Psa 33:1  רננו צדיקים ביהוה לישׁרים נאוה תהלה׃
Psa 33:2  הודו ליהוה בכנור בנבל עשׂור זמרו־לו׃
Psa 33:3  שׁירו־לו שׁיר חדשׁ היטיבו נגן בתרועה׃
Psa 33:4  כי־ישׁר דבר־יהוה וכל־מעשׂהו באמונה׃
Psa 33:5  אהב צדקה ומשׁפט חסד יהוה מלאה הארץ׃
Psa 33:6  בדבר יהוה שׁמים נעשׂו וברוח פיו כל־צבאם׃
Psa 33:7  כנס כנד מי הים נתן באצרות תהומות׃
Psa 33:8  ייראו מיהוה כל־הארץ ממנו יגורו כל־ישׁבי תבל׃
Psa 33:9  כי הוא אמר ויהי הוא־צוה ויעמד׃
Psa 33:10  יהוה הפיר עצת־גוים הניא מחשׁבות עמים׃
Psa 33:11  עצת יהוה לעולם תעמד מחשׁבות לבו לדר ודר׃
Psa 33:12  אשׁרי הגוי אשׁר־יהוה אלהיו העם בחר לנחלה לו׃
Psa 33:13  משׁמים הביט יהוה ראה את־כל־בני האדם׃
Psa 33:14  ממכון־שׁבתו השׁגיח אל כל־ישׁבי הארץ׃
Psa 33:15  היצר יחד לבם המבין אל־כל־מעשׂיהם׃
Psa 33:16  אין־המלך נושׁע ברב־חיל גבור לא־ינצל ברב־כח׃
Psa 33:17  שׁקר הסוס לתשׁועה וברב חילו לא ימלט׃
Psa 33:18  הנה עין יהוה אל־יראיו למיחלים לחסדו׃
Psa 33:19  להציל ממות נפשׁם ולחיותם ברעב׃
Psa 33:20  נפשׁנו חכתה ליהוה עזרנו ומגננו הוא׃
Psa 33:21  כי־בו ישׂמח לבנו כי בשׁם קדשׁו בטחנו׃
Psa 33:22  יהי־חסדך יהוה עלינו כאשׁר יחלנו לך׃
Psa 34:1  לדוד בשׁנותו את־טעמו לפני אבימלך ויגרשׁהו וילך׃
Psa 34:2  אברכה את־יהוה בכל־עת תמיד תהלתו בפי׃
Psa 34:3  ביהוה תתהלל נפשׁי ישׁמעו ענוים וישׂמחו׃
Psa 34:4  גדלו ליהוה אתי ונרוממה שׁמו יחדו׃
Psa 34:5  דרשׁתי את־יהוה וענני ומכל־מגורותי הצילני׃
Psa 34:6  הביטו אליו ונהרו ופניהם אל־יחפרו׃
Psa 34:7  זה עני קרא ויהוה שׁמע ומכל־צרותיו הושׁיעו׃
Psa 34:8  חנה מלאך־יהוה סביב ליראיו ויחלצם׃
Psa 34:9  טעמו וראו כי־טוב יהוה אשׁרי הגבר יחסה־בו׃
Psa 34:10  יראו את־יהוה קדשׁיו כי־אין מחסור ליראיו׃
Psa 34:11  כפירים רשׁו ורעבו ודרשׁי יהוה לא־יחסרו כל־טוב׃
Psa 34:12  לכו־בנים שׁמעו־לי יראת יהוה אלמדכם׃
Psa 34:13  מי־האישׁ החפץ חיים אהב ימים לראות טוב׃
Psa 34:14  נצר לשׁונך מרע ושׂפתיך מדבר מרמה׃
Psa 34:15  סור מרע ועשׂה־טוב בקשׁ שׁלום ורדפהו׃
Psa 34:16  עיני יהוה אל־צדיקים ואזניו אל־שׁועתם׃
Psa 34:17  פני יהוה בעשׂי רע להכרית מארץ זכרם׃
Psa 34:18  צעקו ויהוה שׁמע ומכל־צרותם הצילם׃
Psa 34:19  קרוב יהוה לנשׁברי־לב ואת־דכאי־רוח יושׁיע׃
Psa 34:20  רבות רעות צדיק ומכלם יצילנו יהוה׃
Psa 34:21  שׁמר כל־עצמותיו אחת מהנה לא נשׁברה׃
Psa 34:22  תמותת רשׁע רעה ושׂנאי צדיק יאשׁמו׃
Psa 34:23  פודה יהוה נפשׁ עבדיו ולא יאשׁמו כל־החסים בו׃
Psa 35:1  לדוד ריבה יהוה את־יריבי לחם את־לחמי׃
Psa 35:2  החזק מגן וצנה וקומה בעזרתי׃
Psa 35:3  והרק חנית וסגר לקראת רדפי אמר לנפשׁי ישׁעתך אני׃
Psa 35:4  יבשׁו ויכלמו מבקשׁי נפשׁי יסגו אחור ויחפרו חשׁבי רעתי׃
Psa 35:5  יהיו כמץ לפני־רוח ומלאך יהוה דוחה׃
Psa 35:6  יהי־דרכם חשׁך וחלקלקות ומלאך יהוה רדפם׃
Psa 35:7  כי־חנם טמנו־לי שׁחת רשׁתם חנם חפרו לנפשׁי׃
Psa 35:8  תבואהו שׁואה לא־ידע ורשׁתו אשׁר־טמן תלכדו בשׁואה יפל־בה׃
Psa 35:9  ונפשׁי תגיל ביהוה תשׂישׂ בישׁועתו׃
Psa 35:10  כל עצמותי תאמרנה יהוה מי כמוך מציל עני מחזק ממנו ועני ואביון מגזלו׃
Psa 35:11  יקומון עדי חמס אשׁר לא־ידעתי ישׁאלוני׃
Psa 35:12  ישׁלמוני רעה תחת טובה שׁכול לנפשׁי׃
Psa 35:13  ואני בחלותם לבושׁי שׂק עניתי בצום נפשׁי ותפלתי על־חיקי תשׁוב׃
Psa 35:14  כרע־כאח לי התהלכתי כאבל־אם קדר שׁחותי׃
Psa 35:15  ובצלעי שׂמחו ונאספו נאספו עלי נכים ולא ידעתי קרעו ולא־דמו׃
Psa 35:16  בחנפי לעגי מעוג חרק עלי שׁנימו׃
Psa 35:17  אדני כמה תראה השׁיבה נפשׁי משׁאיהם מכפירים יחידתי׃
Psa 35:18  אודך בקהל רב בעם עצום אהללך׃
Psa 35:19  אל־ישׂמחו־לי איבי שׁקר שׂנאי חנם יקרצו־עין׃
Psa 35:20  כי לא שׁלום ידברו ועל רגעי־ארץ דברי מרמות יחשׁבון׃
Psa 35:21  וירחיבו עלי פיהם אמרו האח האח ראתה עינינו׃
Psa 35:22  ראיתה יהוה אל־תחרשׁ אדני אל־תרחק ממני׃
Psa 35:23  העירה והקיצה למשׁפטי אלהי ואדני לריבי׃
Psa 35:24  שׁפטני כצדקך יהוה אלהי ואל־ישׂמחו־לי׃
Psa 35:25  אל־יאמרו בלבם האח נפשׁנו אל־יאמרו בלענוהו׃
Psa 35:26  יבשׁו ויחפרו יחדו שׂמחי רעתי ילבשׁו־בשׁת וכלמה המגדילים עלי׃
Psa 35:27  ירנו וישׂמחו חפצי צדקי ויאמרו תמיד יגדל יהוה החפץ שׁלום עבדו׃
Psa 35:28  ולשׁוני תהגה צדקך כל־היום תהלתך׃
Psa 36:1  למנצח לעבד־יהוה לדוד׃
Psa 36:2  נאם־פשׁע לרשׁע בקרב לבי אין־פחד אלהים לנגד עיניו׃
Psa 36:3  כי־החליק אליו בעיניו למצא עונו לשׂנא׃
Psa 36:4  דברי־פיו און ומרמה חדל להשׂכיל להיטיב׃
Psa 36:5  און יחשׁב על־משׁכבו יתיצב על־דרך לא־טוב רע לא ימאס׃
Psa 36:6  יהוה בהשׁמים חסדך אמונתך עד־שׁחקים׃
Psa 36:7  צדקתך כהררי־אל משׁפטך תהום רבה אדם־ובהמה תושׁיע יהוה׃
Psa 36:8  מה־יקר חסדך אלהים ובני אדם בצל כנפיך יחסיון׃
Psa 36:9  ירוין מדשׁן ביתך ונחל עדניך תשׁקם׃
Psa 36:10  כי־עמך מקור חיים באורך נראה־אור׃
Psa 36:11  משׁך חסדך לידעיך וצדקתך לישׁרי־לב׃
Psa 36:12  אל־תבואני רגל גאוה ויד־רשׁעים אל־תנדני׃
Psa 36:13  שׁם נפלו פעלי און דחו ולא־יכלו קום׃
Psa 37:1  לדוד אל־תתחר במרעים אל־תקנא בעשׂי עולה׃
Psa 37:2  כי כחציר מהרה ימלו וכירק דשׁא יבולון׃
Psa 37:3  בטח ביהוה ועשׂה־טוב שׁכן־ארץ ורעה אמונה׃
Psa 37:4  והתענג על־יהוה ויתן־לך משׁאלת לבך׃
Psa 37:5  גול על־יהוה דרכך ובטח עליו והוא יעשׂה׃
Psa 37:6  והוציא כאור צדקך ומשׁפטך כצהרים׃
Psa 37:7  דום ליהוה והתחולל לו אל־תתחר במצליח דרכו באישׁ עשׂה מזמות׃
Psa 37:8  הרף מאף ועזב חמה אל־תתחר אך־להרע׃
Psa 37:9  כי־מרעים יכרתון וקוי יהוה המה יירשׁו־ארץ׃
Psa 37:10  ועוד מעט ואין רשׁע והתבוננת על־מקומו ואיננו׃
Psa 37:11  וענוים יירשׁו־ארץ והתענגו על־רב שׁלום׃
Psa 37:12  זמם רשׁע לצדיק וחרק עליו שׁניו׃
Psa 37:13  אדני ישׂחק־לו כי־ראה כי־יבא יומו׃
Psa 37:14  חרב פתחו רשׁעים ודרכו קשׁתם להפיל עני ואביון לטבוח ישׁרי־דרך׃
Psa 37:15  חרבם תבוא בלבם וקשׁתותם תשׁברנה׃
Psa 37:16  טוב־מעט לצדיק מהמון רשׁעים רבים׃
Psa 37:17  כי זרועות רשׁעים תשׁברנה וסומך צדיקים יהוה׃
Psa 37:18  יודע יהוה ימי תמימם ונחלתם לעולם תהיה׃
Psa 37:19  לא־יבשׁו בעת רעה ובימי רעבון ישׂבעו׃
Psa 37:20  כי רשׁעים יאבדו ואיבי יהוה כיקר כרים כלו בעשׁן כלו׃
Psa 37:21  לוה רשׁע ולא ישׁלם וצדיק חונן ונותן׃
Psa 37:22  כי מברכיו יירשׁו ארץ ומקלליו יכרתו׃
Psa 37:23  מיהוה מצעדי־גבר כוננו ודרכו יחפץ׃
Psa 37:24  כי־יפל לא־יוטל כי־יהוה סומך ידו׃
Psa 37:25  נער הייתי גם־זקנתי ולא־ראיתי צדיק נעזב וזרעו מבקשׁ־לחם׃
Psa 37:26  כל־היום חונן ומלוה וזרעו לברכה׃
Psa 37:27  סור מרע ועשׂה־טוב ושׁכן לעולם׃
Psa 37:28  כי יהוה אהב משׁפט ולא־יעזב את־חסידיו לעולם נשׁמרו וזרע רשׁעים נכרת׃
Psa 37:29  צדיקים יירשׁו־ארץ וישׁכנו לעד עליה׃
Psa 37:30  פי־צדיק יהגה חכמה ולשׁונו תדבר משׁפט׃
Psa 37:31  תורת אלהיו בלבו לא תמעד אשׁריו׃
Psa 37:32  צופה רשׁע לצדיק ומבקשׁ להמיתו׃
Psa 37:33  יהוה לא־יעזבנו בידו ולא ירשׁיענו בהשׁפטו׃
Psa 37:34  קוה אל־יהוה ושׁמר דרכו וירוממך לרשׁת ארץ בהכרת רשׁעים תראה׃
Psa 37:35  ראיתי רשׁע עריץ ומתערה כאזרח רענן׃
Psa 37:36  ויעבר והנה איננו ואבקשׁהו ולא נמצא׃
Psa 37:37  שׁמר־תם וראה ישׁר כי־אחרית לאישׁ שׁלום׃
Psa 37:38  ופשׁעים נשׁמדו יחדו אחרית רשׁעים נכרתה׃
Psa 37:39  ותשׁועת צדיקים מיהוה מעוזם בעת צרה׃
Psa 37:40  ויעזרם יהוה ויפלטם יפלטם מרשׁעים ויושׁיעם כי־חסו בו׃
Psa 38:1  מזמור לדוד להזכיר׃
Psa 38:2  יהוה אל־בקצפך תוכיחני ובחמתך תיסרני׃
Psa 38:3  כי־חציך נחתו בי ותנחת עלי ידך׃
Psa 38:4  אין־מתם בבשׂרי מפני זעמך אין־שׁלום בעצמי מפני חטאתי׃
Psa 38:5  כי עונתי עברו ראשׁי כמשׂא כבד יכבדו ממני׃
Psa 38:6  הבאישׁו נמקו חבורתי מפני אולתי׃
Psa 38:7  נעויתי שׁחתי עד־מאד כל־היום קדר הלכתי׃
Psa 38:8  כי־כסלי מלאו נקלה ואין מתם בבשׂרי׃
Psa 38:9  נפוגותי ונדכיתי עד־מאד שׁאגתי מנהמת לבי׃
Psa 38:10  אדני נגדך כל־תאותי ואנחתי ממך לא־נסתרה׃
Psa 38:11  לבי סחרחר עזבני כחי ואור־עיני גם־הם אין אתי׃
Psa 38:12  אהבי ורעי מנגד נגעי יעמדו וקרובי מרחק עמדו׃
Psa 38:13  וינקשׁו מבקשׁי נפשׁי ודרשׁי רעתי דברו הוות ומרמות כל־היום יהגו׃
Psa 38:14  ואני כחרשׁ לא אשׁמע וכאלם לא יפתח־פיו׃
Psa 38:15  ואהי כאישׁ אשׁר לא־שׁמע ואין בפיו תוכחות׃
Psa 38:16  כי־לך יהוה הוחלתי אתה תענה אדני אלהי׃
Psa 38:17  כי־אמרתי פן־ישׂמחו־לי במוט רגלי עלי הגדילו׃
Psa 38:18  כי־אני לצלע נכון ומכאובי נגדי תמיד׃
Psa 38:19  כי־עוני אגיד אדאג מחטאתי׃
Psa 38:20  ואיבי חיים עצמו ורבו שׂנאי שׁקר׃
Psa 38:21  ומשׁלמי רעה תחת טובה ישׂטנוני תחת רדופי־טוב׃
Psa 38:22  אל־תעזבני יהוה אלהי אל־תרחק ממני׃
Psa 38:23  חושׁה לעזרתי אדני תשׁועתי׃
Psa 39:1  למנצח לידיתון מזמור לדוד׃
Psa 39:2  אמרתי אשׁמרה דרכי מחטוא בלשׁוני אשׁמרה לפי מחסום בעד רשׁע לנגדי׃
Psa 39:3  נאלמתי דומיה החשׁיתי מטוב וכאבי נעכר׃
Psa 39:4  חם־לבי בקרבי בהגיגי תבער־אשׁ דברתי בלשׁוני׃
Psa 39:5  הודיעני יהוה קצי ומדת ימי מה־היא אדעה מה־חדל אני׃
Psa 39:6  הנה טפחות נתתה ימי וחלדי כאין נגדך אך כל־הבל כל־אדם נצב סלה׃
Psa 39:7  אך־בצלם יתהלך־אישׁ אך־הבל יהמיון יצבר ולא־ידע מי־אספם׃
Psa 39:8  ועתה מה־קויתי אדני תוחלתי לך היא׃
Psa 39:9  מכל־פשׁעי הצילני חרפת נבל אל־תשׂימני׃
Psa 39:10  נאלמתי לא אפתח־פי כי אתה עשׂית׃
Psa 39:11  הסר מעלי נגעך מתגרת ידך אני כליתי׃
Psa 39:12  בתוכחות על־עון יסרת אישׁ ותמס כעשׁ חמודו אך הבל כל־אדם סלה׃
Psa 39:13  שׁמעה־תפלתי יהוה ושׁועתי האזינה אל־דמעתי אל־תחרשׁ כי גר אנכי עמך תושׁב ככל־אבותי׃
Psa 39:14  השׁע ממני ואבליגה בטרם אלך ואינני׃
Psa 40:1  למנצח לדוד מזמור׃
Psa 40:2  קוה קויתי יהוה ויט אלי וישׁמע שׁועתי׃
Psa 40:3  ויעלני מבור שׁאון מטיט היון ויקם על־סלע רגלי כונן אשׁרי׃
Psa 40:4  ויתן בפי שׁיר חדשׁ תהלה לאלהינו יראו רבים וייראו ויבטחו ביהוה׃
Psa 40:5  אשׁרי הגבר אשׁר־שׂם יהוה מבטחו ולא־פנה אל־רהבים ושׂטי כזב׃
Psa 40:6  רבות עשׂית אתה יהוה אלהי נפלאתיך ומחשׁבתיך אלינו אין ערך אליך אגידה ואדברה עצמו מספר׃
Psa 40:7  זבח ומנחה לא־חפצת אזנים כרית לי עולה וחטאה לא שׁאלת׃
Psa 40:8  אז אמרתי הנה־באתי במגלת־ספר כתוב עלי׃
Psa 40:9  לעשׂות־רצונך אלהי חפצתי ותורתך בתוך מעי׃
Psa 40:10  בשׂרתי צדק בקהל רב הנה שׂפתי לא אכלא יהוה אתה ידעת׃
Psa 40:11  צדקתך לא־כסיתי בתוך לבי אמונתך ותשׁועתך אמרתי לא־כחדתי חסדך ואמתך לקהל רב׃
Psa 40:12  אתה יהוה לא־תכלא רחמיך ממני חסדך ואמתך תמיד יצרוני׃
Psa 40:13  כי אפפו־עלי רעות עד־אין מספר השׂיגוני עונתי ולא־יכלתי לראות עצמו משׂערות ראשׁי ולבי עזבני׃
Psa 40:14  רצה יהוה להצילני יהוה לעזרתי חושׁה׃
Psa 40:15  יבשׁו ויחפרו יחד מבקשׁי נפשׁי לספותה יסגו אחור ויכלמו חפצי רעתי׃
Psa 40:16  ישׁמו על־עקב בשׁתם האמרים לי האח האח׃
Psa 40:17  ישׂישׂו וישׂמחו בך כל־מבקשׁיך יאמרו תמיד יגדל יהוה אהבי תשׁועתך׃
Psa 40:18  ואני עני ואביון אדני יחשׁב לי עזרתי ומפלטי אתה אלהי אל־תאחר׃
Psa 41:1  למנצח מזמור לדוד׃
Psa 41:2  אשׁרי משׂכיל אל־דל ביום רעה ימלטהו יהוה׃
Psa 41:3  יהוה ישׁמרהו ויחיהו יאשׁר בארץ ואל־תתנהו בנפשׁ איביו׃
Psa 41:4  יהוה יסעדנו על־ערשׂ דוי כל־משׁכבו הפכת בחליו׃
Psa 41:5  אני־אמרתי יהוה חנני רפאה נפשׁי כי־חטאתי לך׃
Psa 41:6  אויבי יאמרו רע לי מתי ימות ואבד שׁמו׃
Psa 41:7  ואם־בא לראות שׁוא ידבר לבו יקבץ־און לו יצא לחוץ ידבר׃
Psa 41:8  יחד עלי יתלחשׁו כל־שׂנאי עלי יחשׁבו רעה לי׃
Psa 41:9  דבר־בליעל יצוק בו ואשׁר שׁכב לא־יוסיף לקום׃
Psa 41:10  גם־אישׁ שׁלומי אשׁר־בטחתי בו אוכל לחמי הגדיל עלי עקב׃
Psa 41:11  ואתה יהוה חנני והקימני ואשׁלמה להם׃
Psa 41:12  בזאת ידעתי כי־חפצת בי כי לא־יריע איבי עלי׃
Psa 41:13  ואני בתמי תמכת בי ותציבני לפניך לעולם׃
Psa 41:14  ברוך יהוה אלהי ישׂראל מהעולם ועד העולם אמן ואמן׃
Psa 42:1  למנצח משׂכיל לבני־קרח׃
Psa 42:2  כאיל תערג על־אפיקי־מים כן נפשׁי תערג אליך אלהים׃
Psa 42:3  צמאה נפשׁי לאלהים לאל חי מתי אבוא ואראה פני אלהים׃
Psa 42:4  היתה־לי דמעתי לחם יומם ולילה באמר אלי כל־היום איה אלהיך׃
Psa 42:5  אלה אזכרה ואשׁפכה עלי נפשׁי כי אעבר בסך אדדם עד־בית אלהים בקול־רנה ותודה המון חוגג׃
Psa 42:6  מה־תשׁתוחחי נפשׁי ותהמי עלי הוחילי לאלהים כי־עוד אודנו ישׁועות פניו׃
Psa 42:7  אלהי עלי נפשׁי תשׁתוחח על־כן אזכרך מארץ ירדן וחרמונים מהר מצער׃
Psa 42:8  תהום־אל־תהום קורא לקול צנוריך כל־משׁבריך וגליך עלי עברו׃
Psa 42:9  יומם יצוה יהוה חסדו ובלילה שׁירה עמי תפלה לאל חיי׃
Psa 42:10  אומרה לאל סלעי למה שׁכחתני למה־קדר אלך בלחץ אויב׃
Psa 42:11  ברצח בעצמותי חרפוני צוררי באמרם אלי כל־היום איה אלהיך׃
Psa 42:12  מה־תשׁתוחחי נפשׁי ומה־תהמי עלי הוחילי לאלהים כי־עוד אודנו ישׁועת פני ואלהי׃
Psa 43:1  שׁפטני אלהים וריבה ריבי מגוי לא־חסיד מאישׁ־מרמה ועולה תפלטני׃
Psa 43:2  כי־אתה אלהי מעוזי למה זנחתני למה־קדר אתהלך בלחץ אויב׃
Psa 43:3  שׁלח־אורך ואמתך המה ינחוני יביאוני אל־הר־קדשׁך ואל־משׁכנותיך׃
Psa 43:4  ואבואה אל־מזבח אלהים אל־אל שׂמחת גילי ואודך בכנור אלהים אלהי׃
Psa 43:5  מה־תשׁתוחחי נפשׁי ומה־תהמי עלי הוחילי לאלהים כי־עוד אודנו ישׁועת פני ואלהי׃
Psa 44:1  למנצח לבני־קרח משׂכיל׃
Psa 44:2  אלהים באזנינו שׁמענו אבותינו ספרו־לנו פעל פעלת בימיהם בימי קדם׃
Psa 44:3  אתה ידך גוים הורשׁת ותטעם תרע לאמים ותשׁלחם׃
Psa 44:4  כי לא בחרבם ירשׁו ארץ וזרועם לא־הושׁיעה למו כי־ימינך וזרועך ואור פניך כי רציתם׃
Psa 44:5  אתה־הוא מלכי אלהים צוה ישׁועות יעקב׃
Psa 44:6  בך צרינו ננגח בשׁמך נבוס קמינו׃
Psa 44:7  כי לא בקשׁתי אבטח וחרבי לא תושׁיעני׃
Psa 44:8  כי הושׁעתנו מצרינו ומשׂנאינו הבישׁות׃
Psa 44:9  באלהים הללנו כל־היום ושׁמך לעולם נודה סלה׃
Psa 44:10  אף־זנחת ותכלימנו ולא־תצא בצבאותינו׃
Psa 44:11  תשׁיבנו אחור מני־צר ומשׂנאינו שׁסו למו׃
Psa 44:12  תתננו כצאן מאכל ובגוים זריתנו׃
Psa 44:13  תמכר־עמך בלא־הון ולא־רבית במחיריהם׃
Psa 44:14  תשׂימנו חרפה לשׁכנינו לעג וקלס לסביבותינו׃
Psa 44:15  תשׂימנו משׁל בגוים מנוד־ראשׁ בל־אמים׃
Psa 44:16  כל־היום כלמתי נגדי ובשׁת פני כסתני׃
Psa 44:17  מקול מחרף ומגדף מפני אויב ומתנקם׃
Psa 44:18  כל־זאת באתנו ולא שׁכחנוך ולא־שׁקרנו בבריתך׃
Psa 44:19  לא־נסוג אחור לבנו ותט אשׁרינו מני ארחך׃
Psa 44:20  כי דכיתנו במקום תנים ותכס עלינו בצלמות׃
Psa 44:21  אם־שׁכחנו שׁם אלהינו ונפרשׂ כפינו לאל זר׃
Psa 44:22  הלא אלהים יחקר־זאת כי־הוא ידע תעלמות לב׃
Psa 44:23  כי־עליך הרגנו כל־היום נחשׁבנו כצאן טבחה׃
Psa 44:24  עורה למה תישׁן אדני הקיצה אל־תזנח לנצח׃
Psa 44:25  למה־פניך תסתיר תשׁכח ענינו ולחצנו׃
Psa 44:26  כי שׁחה לעפר נפשׁנו דבקה לארץ בטננו׃
Psa 44:27  קומה עזרתה לנו ופדנו למען חסדך׃
Psa 45:1  למנצח על־שׁשׁנים לבני־קרח משׂכיל שׁיר ידידת׃
Psa 45:2  רחשׁ לבי דבר טוב אמר אני מעשׂי למלך לשׁוני עט סופר מהיר׃
Psa 45:3  יפיפית מבני אדם הוצק חן בשׂפתותיך על־כן ברכך אלהים לעולם׃
Psa 45:4  חגור־חרבך על־ירך גבור הודך והדרך׃
Psa 45:5  והדרך צלח רכב על־דבר־אמת וענוה־צדק ותורך נוראות ימינך׃
Psa 45:6  חציך שׁנונים עמים תחתיך יפלו בלב אויבי המלך׃
Psa 45:7  כסאך אלהים עולם ועד שׁבט מישׁר שׁבט מלכותך׃
Psa 45:8  אהבת צדק ותשׂנא רשׁע על־כן משׁחך אלהים אלהיך שׁמן שׂשׂון מחבריך׃
Psa 45:9  מר־ואהלות קציעות כל־בגדתיך מן־היכלי שׁן מני שׂמחוך׃
Psa 45:10  בנות מלכים ביקרותיך נצבה שׁגל לימינך בכתם אופיר׃
Psa 45:11  שׁמעי־בת וראי והטי אזנך ושׁכחי עמך ובית אביך׃
Psa 45:12  ויתאו המלך יפיך כי־הוא אדניך והשׁתחוי־לו׃
Psa 45:13  ובת־צר במנחה פניך יחלו עשׁירי עם׃
Psa 45:14  כל־כבודה בת־מלך פנימה ממשׁבצות זהב לבושׁה׃
Psa 45:15  לרקמות תובל למלך בתולות אחריה רעותיה מובאות לך׃
Psa 45:16  תובלנה בשׂמחת וגיל תבאינה בהיכל מלך׃
Psa 45:17  תחת אבתיך יהיו בניך תשׁיתמו לשׂרים בכל־הארץ׃
Psa 45:18  אזכירה שׁמך בכל־דר ודר על־כן עמים יהודך לעלם ועד׃
Psa 46:1  למנצח לבני־קרח על־עלמות שׁיר׃
Psa 46:2  אלהים לנו מחסה ועז עזרה בצרות נמצא מאד׃
Psa 46:3  על־כן לא־נירא בהמיר ארץ ובמוט הרים בלב ימים׃
Psa 46:4  יהמו יחמרו מימיו ירעשׁו־הרים בגאותו סלה׃
Psa 46:5  נהר פלגיו ישׂמחו עיר־אלהים קדשׁ משׁכני עליון׃
Psa 46:6  אלהים בקרבה בל־תמוט יעזרה אלהים לפנות בקר׃
Psa 46:7  המו גוים מטו ממלכות נתן בקולו תמוג ארץ׃
Psa 46:8  יהוה צבאות עמנו משׂגב־לנו אלהי יעקב סלה׃
Psa 46:9  לכו־חזו מפעלות יהוה אשׁר־שׂם שׁמות בארץ׃
Psa 46:10  משׁבית מלחמות עד־קצה הארץ קשׁת ישׁבר וקצץ חנית עגלות ישׂרף באשׁ׃
Psa 46:11  הרפו ודעו כי־אנכי אלהים ארום בגוים ארום בארץ׃
Psa 46:12  יהוה צבאות עמנו משׂגב־לנו אלהי יעקב סלה׃
Psa 47:1  למנצח לבני־קרח מזמור׃
Psa 47:2  כל־העמים תקעו־כף הריעו לאלהים בקול רנה׃
Psa 47:3  כי־יהוה עליון נורא מלך גדול על־כל־הארץ׃
Psa 47:4  ידבר עמים תחתינו ולאמים תחת רגלינו׃
Psa 47:5  יבחר־לנו את־נחלתנו את גאון יעקב אשׁר־אהב סלה׃
Psa 47:6  עלה אלהים בתרועה יהוה בקול שׁופר׃
Psa 47:7  זמרו אלהים זמרו זמרו למלכנו זמרו׃
Psa 47:8  כי מלך כל־הארץ אלהים זמרו משׂכיל׃
Psa 47:9  מלך אלהים על־גוים אלהים ישׁב על־כסא קדשׁו׃
Psa 47:10  נדיבי עמים נאספו עם אלהי אברהם כי לאלהים מגני־ארץ מאד נעלה׃
Psa 48:1  שׁיר מזמור לבני־קרח׃
Psa 48:2  גדול יהוה ומהלל מאד בעיר אלהינו הר־קדשׁו׃
Psa 48:3  יפה נוף משׂושׂ כל־הארץ הר־ציון ירכתי צפון קרית מלך רב׃
Psa 48:4  אלהים בארמנותיה נודע למשׂגב׃
Psa 48:5  כי־הנה המלכים נועדו עברו יחדו׃
Psa 48:6  המה ראו כן תמהו נבהלו נחפזו׃
Psa 48:7  רעדה אחזתם שׁם חיל כיולדה׃
Psa 48:8  ברוח קדים תשׁבר אניות תרשׁישׁ׃
Psa 48:9  כאשׁר שׁמענו כן ראינו בעיר־יהוה צבאות בעיר אלהינו אלהים יכוננה עד־עולם סלה׃
Psa 48:10  דמינו אלהים חסדך בקרב היכלך׃
Psa 48:11  כשׁמך אלהים כן תהלתך על־קצוי־ארץ צדק מלאה ימינך׃
Psa 48:12  ישׂמח הר־ציון תגלנה בנות יהודה למען משׁפטיך׃
Psa 48:13  סבו ציון והקיפוה ספרו מגדליה׃
Psa 48:14  שׁיתו לבכם לחילה פסגו ארמנותיה למען תספרו לדור אחרון׃
Psa 48:15  כי זה אלהים אלהינו עולם ועד הוא ינהגנו על־מות׃
Psa 49:1  למנצח לבני־קרח מזמור׃
Psa 49:2  שׁמעו־זאת כל־העמים האזינו כל־ישׁבי חלד׃
Psa 49:3  גם־בני אדם גם־בני־אישׁ יחד עשׁיר ואביון׃
Psa 49:4  פי ידבר חכמות והגות לבי תבונות׃
Psa 49:5  אטה למשׁל אזני אפתח בכנור חידתי׃
Psa 49:6  למה אירא בימי רע עון עקבי יסובני׃
Psa 49:7  הבטחים על־חילם וברב עשׁרם יתהללו׃
Psa 49:8  אח לא־פדה יפדה אישׁ לא־יתן לאלהים כפרו׃
Psa 49:9  ויקר פדיון נפשׁם וחדל לעולם׃
Psa 49:10  ויחי־עוד לנצח לא יראה השׁחת׃
Psa 49:11  כי יראה חכמים ימותו יחד כסיל ובער יאבדו ועזבו לאחרים חילם׃
Psa 49:12  קרבם בתימו לעולם משׁכנתם לדר ודר קראו בשׁמותם עלי אדמות׃
Psa 49:13  ואדם ביקר בל־ילין נמשׁל כבהמות נדמו׃
Psa 49:14  זה דרכם כסל למו ואחריהם בפיהם ירצו סלה׃
Psa 49:15  כצאן לשׁאול שׁתו מות ירעם וירדו בם ישׁרים לבקר וצירם לבלות שׁאול מזבל לו׃
Psa 49:16  אך־אלהים יפדה נפשׁי מיד־שׁאול כי יקחני סלה׃
Psa 49:17  אל־תירא כי־יעשׁר אישׁ כי־ירבה כבוד ביתו׃
Psa 49:18  כי לא במותו יקח הכל לא־ירד אחריו כבודו׃
Psa 49:19  כי־נפשׁו בחייו יברך ויודך כי־תיטיב לך׃
Psa 49:20  תבוא עד־דור אבותיו עד־נצח לא יראו־אור׃
Psa 49:21  אדם ביקר ולא יבין נמשׁל כבהמות נדמו׃
Psa 50:1  מזמור לאסף אל אלהים יהוה דבר ויקרא־ארץ ממזרח־שׁמשׁ עד־מבאו׃
Psa 50:2  מציון מכלל־יפי אלהים הופיע׃
Psa 50:3  יבא אלהינו ואל־יחרשׁ אשׁ־לפניו תאכל וסביביו נשׂערה מאד׃
Psa 50:4  יקרא אל־השׁמים מעל ואל־הארץ לדין עמו׃
Psa 50:5  אספו־לי חסידי כרתי בריתי עלי־זבח׃
Psa 50:6  ויגידו שׁמים צדקו כי־אלהים שׁפט הוא סלה׃
Psa 50:7  שׁמעה עמי ואדברה ישׂראל ואעידה בך אלהים אלהיך אנכי׃
Psa 50:8  לא על־זבחיך אוכיחך ועולתיך לנגדי תמיד׃
Psa 50:9  לא־אקח מביתך פר ממכלאתיך עתודים׃
Psa 50:10  כי־לי כל־חיתו־יער בהמות בהררי־אלף׃
Psa 50:11  ידעתי כל־עוף הרים וזיז שׂדי עמדי׃
Psa 50:12  אם־ארעב לא־אמר לך כי־לי תבל ומלאה׃
Psa 50:13  האוכל בשׂר אבירים ודם עתודים אשׁתה׃
Psa 50:14  זבח לאלהים תודה ושׁלם לעליון נדריך׃
Psa 50:15  וקראני ביום צרה אחלצך ותכבדני׃
Psa 50:16  ולרשׁע אמר אלהים מה־לך לספר חקי ותשׂא בריתי עלי־פיך׃
Psa 50:17  ואתה שׂנאת מוסר ותשׁלך דברי אחריך׃
Psa 50:18  אם־ראית גנב ותרץ עמו ועם מנאפים חלקך׃
Psa 50:19  פיך שׁלחת ברעה ולשׁונך תצמיד מרמה׃
Psa 50:20  תשׁב באחיך תדבר בבן־אמך תתן־דפי׃
Psa 50:21  אלה עשׂית והחרשׁתי דמית היות־אהיה כמוך אוכיחך ואערכה לעיניך׃
Psa 50:22  בינו־נא זאת שׁכחי אלוה פן־אטרף ואין מציל׃
Psa 50:23  זבח תודה יכבדנני ושׂם דרך אראנו בישׁע אלהים׃
Psa 51:1  למנצח מזמור לדוד׃
Psa 51:2  בבוא־אליו נתן הנביא כאשׁר־בא אל־בת־שׁבע׃
Psa 51:3  חנני אלהים כחסדך כרב רחמיך מחה פשׁעי׃
Psa 51:4  הרבה כבסני מעוני ומחטאתי טהרני׃
Psa 51:5  כי־פשׁעי אני אדע וחטאתי נגדי תמיד׃
Psa 51:6  לך לבדך חטאתי והרע בעיניך עשׂיתי למען תצדק בדברך תזכה בשׁפטך׃
Psa 51:7  הן־בעוון חוללתי ובחטא יחמתני אמי׃
Psa 51:8  הן־אמת חפצת בטחות ובסתם חכמה תודיעני׃
Psa 51:9  תחטאני באזוב ואטהר תכבסני ומשׁלג אלבין׃
Psa 51:10  תשׁמיעני שׂשׂון ושׂמחה תגלנה עצמות דכית׃
Psa 51:11  הסתר פניך מחטאי וכל־עונתי מחה׃
Psa 51:12  לב טהור ברא־לי אלהים ורוח נכון חדשׁ בקרבי׃
Psa 51:13  אל־תשׁליכני מלפניך ורוח קדשׁך אל־תקח ממני׃
Psa 51:14  השׁיבה לי שׂשׂון ישׁעך ורוח נדיבה תסמכני׃
Psa 51:15  אלמדה פשׁעים דרכיך וחטאים אליך ישׁובו׃
Psa 51:16  הצילני מדמים אלהים אלהי תשׁועתי תרנן לשׁוני צדקתך׃
Psa 51:17  אדני שׂפתי תפתח ופי יגיד תהלתך׃
Psa 51:18  כי לא־תחפץ זבח ואתנה עולה לא תרצה׃
Psa 51:19  זבחי אלהים רוח נשׁברה לב־נשׁבר ונדכה אלהים לא תבזה׃
Psa 51:20  היטיבה ברצונך את־ציון תבנה חומות ירושׁלם׃
Psa 51:21  אז תחפץ זבחי־צדק עולה וכליל אז יעלו על־מזבחך פרים׃
Psa 52:1  למנצח משׂכיל לדוד׃
Psa 52:2  בבוא דואג האדמי ויגד לשׁאול ויאמר לו בא דוד אל־בית אחימלך׃
Psa 52:3  מה־תתהלל ברעה הגבור חסד אל כל־היום׃
Psa 52:4  הוות תחשׁב לשׁונך כתער מלטשׁ עשׂה רמיה׃
Psa 52:5  אהבת רע מטוב שׁקר מדבר צדק סלה׃
Psa 52:6  אהבת כל־דברי־בלע לשׁון מרמה׃
Psa 52:7  גם־אל יתצך לנצח יחתך ויסחך מאהל ושׁרשׁך מארץ חיים סלה׃
Psa 52:8  ויראו צדיקים וייראו ועליו ישׂחקו׃
Psa 52:9  הנה הגבר לא ישׂים אלהים מעוזו ויבטח ברב עשׁרו יעז בהותו׃
Psa 52:10  ואני כזית רענן בבית אלהים בטחתי בחסד־אלהים עולם ועד׃
Psa 52:11  אודך לעולם כי עשׂית ואקוה שׁמך כי־טוב נגד חסידיך׃
Psa 53:1  למנצח על־מחלת משׂכיל לדוד׃
Psa 53:2  אמר נבל בלבו אין אלהים השׁחיתו והתעיבו עול אין עשׂה־טוב׃
Psa 53:3  אלהים משׁמים השׁקיף על־בני אדם לראות הישׁ משׂכיל דרשׁ את־אלהים׃
Psa 53:4  כלו סג יחדו נאלחו אין עשׂה־טוב אין גם־אחד׃
Psa 53:5  הלא ידעו פעלי און אכלי עמי אכלו לחם אלהים לא קראו׃
Psa 53:6  שׁם פחדו־פחד לא־היה פחד כי־אלהים פזר עצמות חנך הבשׁתה כי־אלהים מאסם׃
Psa 53:7  מי יתן מציון ישׁעות ישׂראל בשׁוב אלהים שׁבות עמו יגל יעקב ישׂמח ישׂראל׃
Psa 54:1  למנצח בנגינת משׂכיל לדוד׃
Psa 54:2  בבוא הזיפים ויאמרו לשׁאול הלא דוד מסתתר עמנו׃
Psa 54:3  אלהים בשׁמך הושׁיעני ובגבורתך תדינני׃
Psa 54:4  אלהים שׁמע תפלתי האזינה לאמרי־פי׃
Psa 54:5  כי זרים קמו עלי ועריצים בקשׁו נפשׁי לא שׂמו אלהים לנגדם סלה׃
Psa 54:6  הנה אלהים עזר לי אדני בסמכי נפשׁי׃
Psa 54:7  ישׁוב הרע לשׁררי באמתך הצמיתם׃
Psa 54:8  בנדבה אזבחה־לך אודה שׁמך יהוה כי־טוב׃
Psa 54:9  כי מכל־צרה הצילני ובאיבי ראתה עיני׃
Psa 55:1  למנצח בנגינת משׂכיל לדוד׃
Psa 55:2  האזינה אלהים תפלתי ואל־תתעלם מתחנתי׃
Psa 55:3  הקשׁיבה לי וענני אריד בשׂיחי ואהימה׃
Psa 55:4  מקול אויב מפני עקת רשׁע כי־ימיטו עלי און ובאף ישׂטמוני׃
Psa 55:5  לבי יחיל בקרבי ואימות מות נפלו עלי׃
Psa 55:6  יראה ורעד יבא בי ותכסני פלצות׃
Psa 55:7  ואמר מי־יתן־לי אבר כיונה אעופה ואשׁכנה׃
Psa 55:8  הנה ארחיק נדד אלין במדבר סלה׃
Psa 55:9  אחישׁה מפלט לי מרוח סעה מסער׃
Psa 55:10  בלע אדני פלג לשׁונם כי־ראיתי חמס וריב בעיר׃
Psa 55:11  יומם ולילה יסובבה על־חומתיה ואון ועמל בקרבה׃
Psa 55:12  הוות בקרבה ולא־ימישׁ מרחבה תך ומרמה׃
Psa 55:13  כי לא־אויב יחרפני ואשׂא לא־משׂנאי עלי הגדיל ואסתר ממנו׃
Psa 55:14  ואתה אנושׁ כערכי אלופי ומידעי׃
Psa 55:15  אשׁר יחדו נמתיק סוד בבית אלהים נהלך ברגשׁ׃
Psa 55:16  ישׁימות עלימו ירדו שׁאול חיים כי־רעות במגורם בקרבם׃
Psa 55:17  אני אל־אלהים אקרא ויהוה יושׁיעני׃
Psa 55:18  ערב ובקר וצהרים אשׂיחה ואהמה וישׁמע קולי׃
Psa 55:19  פדה בשׁלום נפשׁי מקרב־לי כי־ברבים היו עמדי׃
Psa 55:20  ישׁמע אל ויענם וישׁב קדם סלה אשׁר אין חליפות למו ולא יראו אלהים׃
Psa 55:21  שׁלח ידיו בשׁלמיו חלל בריתו׃
Psa 55:22  חלקו מחמאת פיו וקרב־לבו רכו דבריו משׁמן והמה פתחות׃
Psa 55:23  השׁלך על־יהוה יהבך והוא יכלכלך לא־יתן לעולם מוט לצדיק׃
Psa 55:24  ואתה אלהים תורדם לבאר שׁחת אנשׁי דמים ומרמה לא־יחצו ימיהם ואני אבטח־בך׃
Psa 56:1  למנצח על־יונת אלם רחקים לדוד מכתם באחז אתו פלשׁתים בגת׃
Psa 56:2  חנני אלהים כי־שׁאפני אנושׁ כל־היום לחם ילחצני׃
Psa 56:3  שׁאפו שׁוררי כל־היום כי־רבים לחמים לי מרום׃
Psa 56:4  יום אירא אני אליך אבטח׃
Psa 56:5  באלהים אהלל דברו באלהים בטחתי לא אירא מה־יעשׂה בשׂר לי׃
Psa 56:6  כל־היום דברי יעצבו עלי כל־מחשׁבתם לרע׃
Psa 56:7  יגורו יצפינו המה עקבי ישׁמרו כאשׁר קוו נפשׁי׃
Psa 56:8  על־און פלט־למו באף עמים הורד אלהים׃
Psa 56:9  נדי ספרתה אתה שׂימה דמעתי בנאדך הלא בספרתך׃
Psa 56:10  אז ישׁובו אויבי אחור ביום אקרא זה־ידעתי כי־אלהים לי׃
Psa 56:11  באלהים אהלל דבר ביהוה אהלל דבר׃
Psa 56:12  באלהים בטחתי לא אירא מה־יעשׂה אדם לי׃
Psa 56:13  עלי אלהים נדריך אשׁלם תודת לך׃
Psa 56:14  כי הצלת נפשׁי ממות הלא רגלי מדחי להתהלך לפני אלהים באור החיים׃
Psa 57:1  למנצח אל־תשׁחת לדוד מכתם בברחו מפני־שׁאול במערה׃
Psa 57:2  חנני אלהים חנני כי בך חסיה נפשׁי ובצל־כנפיך אחסה עד יעבר הוות׃
Psa 57:3  אקרא לאלהים עליון לאל גמר עלי׃
Psa 57:4  ישׁלח משׁמים ויושׁיעני חרף שׁאפי סלה ישׁלח אלהים חסדו ואמתו׃
Psa 57:5  נפשׁי בתוך לבאם אשׁכבה להטים בני־אדם שׁניהם חנית וחצים ולשׁונם חרב חדה׃
Psa 57:6  רומה על־השׁמים אלהים על כל־הארץ כבודך׃
Psa 57:7  רשׁת הכינו לפעמי כפף נפשׁי כרו לפני שׁיחה נפלו בתוכה סלה׃
Psa 57:8  נכון לבי אלהים נכון לבי אשׁירה ואזמרה׃
Psa 57:9  עורה כבודי עורה הנבל וכנור אעירה שׁחר׃
Psa 57:10  אודך בעמים אדני אזמרך בל־אמים׃
Psa 57:11  כי־גדל עד־שׁמים חסדך ועד־שׁחקים אמתך׃
Psa 57:12  רומה על־שׁמים אלהים על כל־הארץ כבודך׃
Psa 58:1  למנצח אל־תשׁחת לדוד מכתם׃
Psa 58:2  האמנם אלם צדק תדברון מישׁרים תשׁפטו בני אדם׃
Psa 58:3  אף־בלב עולת תפעלון בארץ חמס ידיכם תפלסון׃
Psa 58:4  זרו רשׁעים מרחם תעו מבטן דברי כזב׃
Psa 58:5  חמת־למו כדמות חמת־נחשׁ כמו־פתן חרשׁ יאטם אזנו׃
Psa 58:6  אשׁר לא־ישׁמע לקול מלחשׁים חובר חברים מחכם׃
Psa 58:7  אלהים הרס־שׁנימו בפימו מלתעות כפירים נתץ יהוה׃
Psa 58:8  ימאסו כמו־מים יתהלכו־למו ידרך חצו כמו יתמללו׃
Psa 58:9  כמו שׁבלול תמס יהלך נפל אשׁת בל־חזו שׁמשׁ׃
Psa 58:10  בטרם יבינו סירתיכם אטד כמו־חי כמו־חרון ישׂערנו׃
Psa 58:11  ישׂמח צדיק כי־חזה נקם פעמיו ירחץ בדם הרשׁע׃
Psa 58:12  ויאמר אדם אך־פרי לצדיק אך ישׁ־אלהים שׁפטים בארץ׃
Psa 59:1  למנצח אל־תשׁחת לדוד מכתם בשׁלח שׁאול וישׁמרו את־הבית להמיתו׃
Psa 59:2  הצילני מאיבי אלהי ממתקוממי תשׂגבני׃
Psa 59:3  הצילני מפעלי און ומאנשׁי דמים הושׁיעני׃
Psa 59:4  כי הנה ארבו לנפשׁי יגורו עלי עזים לא־פשׁעי ולא־חטאתי יהוה׃
Psa 59:5  בלי־עון ירוצון ויכוננו עורה לקראתי וראה׃
Psa 59:6  ואתה יהוה־אלהים צבאות אלהי ישׂראל הקיצה לפקד כל־הגוים אל־תחן כל־בגדי און סלה׃
Psa 59:7  ישׁובו לערב יהמו ככלב ויסובבו עיר׃
Psa 59:8  הנה יביעון בפיהם חרבות בשׂפתותיהם כי־מי שׁמע׃
Psa 59:9  ואתה יהוה תשׂחק־למו תלעג לכל־גוים׃
Psa 59:10  עזו אליך אשׁמרה כי־אלהים משׂגבי׃
Psa 59:11  אלהי חסדו יקדמני אלהים יראני בשׁררי׃
Psa 59:12  אל־תהרגם פן־ישׁכחו עמי הניעמו בחילך והורידמו מגננו אדני׃
Psa 59:13  חטאת־פימו דבר־שׂפתימו וילכדו בגאונם ומאלה ומכחשׁ יספרו׃
Psa 59:14  כלה בחמה כלה ואינמו וידעו כי־אלהים משׁל ביעקב לאפסי הארץ סלה׃
Psa 59:15  וישׁובו לערב יהמו ככלב ויסובבו עיר׃
Psa 59:16  המה ינועון לאכל אם־לא ישׂבעו וילינו׃
Psa 59:17  ואני אשׁיר עזך וארנן 2'ecבקר חסדך כי־היית משׂגב לי ומנוס ביום צר־לי׃
Psa 59:18  עזי אליך אזמרה כי־אלהים משׂגבי אלהי חסדי׃
Psa 60:1  למנצח על־שׁושׁן עדות מכתם לדוד ללמד׃
Psa 60:2  בהצותו את ארם נהרים ואת־ארם צובה וישׁב יואב ויך את־אדום בגיא־מלח שׁנים עשׂר אלף׃
Psa 60:3  אלהים זנחתנו פרצתנו אנפת תשׁובב לנו׃
Psa 60:4  הרעשׁתה ארץ פצמתה רפה שׁבריה כי־מטה׃
Psa 60:5  הראיתה עמך קשׁה השׁקיתנו יין תרעלה׃
Psa 60:6  נתתה ליראיך נס להתנוסס מפני קשׁט סלה׃
Psa 60:7  למען יחלצון ידידיך הושׁיעה ימינך ועננו׃
Psa 60:8  אלהים דבר בקדשׁו אעלזה אחלקה שׁכם ועמק סכות אמדד׃
Psa 60:9  לי גלעד ולי מנשׁה ואפרים מעוז ראשׁי יהודה מחקקי׃
Psa 60:10  מואב סיר רחצי על־אדום אשׁליך נעלי עלי פלשׁת התרעעי׃
Psa 60:11  מי יבלני עיר מצור מי נחני עד־אדום׃
Psa 60:12  הלא־אתה אלהים זנחתנו ולא־תצא אלהים בצבאותינו׃
Psa 60:13  הבה־לנו עזרת מצר ושׁוא תשׁועת אדם׃
Psa 60:14  באלהים נעשׂה־חיל והוא יבוס צרינו׃
Psa 61:1  למנצח על־נגינת לדוד׃
Psa 61:2  שׁמעה אלהים רנתי הקשׁיבה תפלתי׃
Psa 61:3  מקצה הארץ אליך אקרא בעטף לבי בצור־ירום ממני תנחני׃
Psa 61:4  כי־היית מחסה לי מגדל־עז מפני אויב׃
Psa 61:5  אגורה באהלך עולמים אחסה בסתר כנפיך סלה׃
Psa 61:6  כי־אתה אלהים שׁמעת לנדרי נתת ירשׁת יראי שׁמך׃
Psa 61:7  ימים על־ימי־מלך תוסיף שׁנותיו כמו־דר ודר׃
Psa 61:8  ישׁב עולם לפני אלהים חסד ואמת מן ינצרהו׃
Psa 61:9  כן אזמרה שׁמך לעד לשׁלמי נדרי יום יום׃
Psa 62:1  למנצח על־ידותון מזמור לדוד׃
Psa 62:2  אך אל־אלהים דומיה נפשׁי ממנו ישׁועתי׃
Psa 62:3  אך־הוא צורי וישׁועתי משׂגבי לא־אמוט רבה׃
Psa 62:4  עד־אנה תהותתו על אישׁ תרצחו כלכם כקיר נטוי גדר הדחויה׃
Psa 62:5  אך משׂאתו יעצו להדיח ירצו כזב בפיו יברכו ובקרבם יקללו־סלה׃
Psa 62:6  אך לאלהים דומי נפשׁי כי־ממנו תקותי׃
Psa 62:7  אך־הוא צורי וישׁועתי משׂגבי לא אמוט׃
Psa 62:8  על־אלהים ישׁעי וכבודי צור־עזי מחסי באלהים׃
Psa 62:9  בטחו בו בכל־עת עם שׁפכו־לפניו לבבכם אלהים מחסה־לנו סלה׃
Psa 62:10  אך הבל בני־אדם כזב בני אישׁ במאזנים לעלות המה מהבל יחד׃
Psa 62:11  אל־תבטחו בעשׁק ובגזל אל־תהבלו חיל כי־ינוב אל־תשׁיתו לב׃
Psa 62:12  אחת דבר אלהים שׁתים־זו שׁמעתי כי עז לאלהים׃
Psa 62:13  ולך־אדני חסד כי־אתה תשׁלם לאישׁ כמעשׂהו׃
Psa 63:1  מזמור לדוד בהיותו במדבר יהודה׃
Psa 63:2  אלהים אלי אתה אשׁחרך צמאה לך נפשׁי כמה לך בשׂרי בארץ־ציה ועיף בלי־מים׃
Psa 63:3  כן בקדשׁ חזיתיך לראות עזך וכבודך׃
Psa 63:4  כי־טוב חסדך מחיים שׂפתי ישׁבחונך׃
Psa 63:5  כן אברכך בחיי בשׁמך אשׂא כפי׃
Psa 63:6  כמו חלב ודשׁן תשׂבע נפשׁי ושׂפתי רננות יהלל־פי׃
Psa 63:7  אם־זכרתיך על־יצועי באשׁמרות אהגה־בך׃
Psa 63:8  כי־היית עזרתה לי ובצל כנפיך ארנן׃
Psa 63:9  דבקה נפשׁי אחריך בי תמכה ימינך׃
Psa 63:10  והמה לשׁואה יבקשׁו נפשׁי יבאו בתחתיות הארץ׃
Psa 63:11  יגירהו על־ידי־חרב מנת שׁעלים יהיו׃
Psa 63:12  והמלך ישׂמח באלהים יתהלל כל־הנשׁבע בו כי יסכר פי דוברי־שׁקר׃
Psa 64:1  למנצח מזמור לדוד׃
Psa 64:2  שׁמע־אלהים קולי בשׂיחי מפחד אויב תצר חיי׃
Psa 64:3  תסתירני מסוד מרעים מרגשׁת פעלי און׃
Psa 64:4  אשׁר שׁננו כחרב לשׁונם דרכו חצם דבר מר׃
Psa 64:5  לירות במסתרים תם פתאם ירהו ולא ייראו׃
Psa 64:6  יחזקו־למו דבר רע יספרו לטמון מוקשׁים אמרו מי יראה־למו׃
Psa 64:7  יחפשׂו־עולת תמנו חפשׂ מחפשׂ וקרב אישׁ ולב עמק׃
Psa 64:8  וירם אלהים חץ פתאום היו מכותם׃
Psa 64:9  ויכשׁילוהו עלימו לשׁונם יתנדדו כל־ראה בם׃
Psa 64:10  וייראו כל־אדם ויגידו פעל אלהים ומעשׂהו השׂכילו׃
Psa 64:11  ישׂמח צדיק ביהוה וחסה בו ויתהללו כל־ישׁרי־לב׃
Psa 65:1  למנצח מזמור לדוד שׁיר׃
Psa 65:2  לך דמיה תהלה אלהים בציון ולך ישׁלם־נדר׃
Psa 65:3  שׁמע תפלה עדיך כל־בשׂר יבאו׃
Psa 65:4  דברי עונת גברו מני פשׁעינו אתה תכפרם׃
Psa 65:5  אשׁרי תבחר ותקרב ישׁכן חצריך נשׂבעה בטוב ביתך קדשׁ היכלך׃
Psa 65:6  נוראות בצדק תעננו אלהי ישׁענו מבטח כל־קצוי־ארץ וים רחקים׃
Psa 65:7  מכין הרים בכחו נאזר בגבורה׃
Psa 65:8  משׁביח שׁאון ימים שׁאון גליהם והמון לאמים׃
Psa 65:9  וייראו ישׁבי קצות מאותתיך מוצאי־בקר וערב תרנין׃
Psa 65:10  פקדת הארץ ותשׁקקה רבת תעשׁרנה פלג אלהים מלא מים תכין דגנם כי־כן תכינה׃
Psa 65:11  תלמיה רוה נחת גדודיה ברביבים תמגגנה צמחה תברך׃
Psa 65:12  עטרת שׁנת טובתך ומעגליך ירעפון דשׁן׃
Psa 65:13  ירעפו נאות מדבר וגיל גבעות תחגרנה׃
Psa 65:14  לבשׁו כרים הצאן ועמקים יעטפו־בר יתרועעו אף־ישׁירו׃
Psa 66:1  למנצח שׁיר מזמור הריעו לאלהים כל־הארץ׃
Psa 66:2  זמרו כבוד־שׁמו שׂימו כבוד תהלתו׃
Psa 66:3  אמרו לאלהים מה־נורא מעשׂיך ברב עזך יכחשׁו לך איביך׃
Psa 66:4  כל־הארץ ישׁתחוו לך ויזמרו־לך יזמרו שׁמך סלה׃
Psa 66:5  לכו וראו מפעלות אלהים נורא עלילה על־בני אדם׃
Psa 66:6  הפך ים ליבשׁה בנהר יעברו ברגל שׁם נשׂמחה־בו׃
Psa 66:7  משׁל בגבורתו עולם עיניו בגוים תצפינה הסוררים אל־ירימו למו סלה׃
Psa 66:8  ברכו עמים אלהינו והשׁמיעו קול תהלתו׃
Psa 66:9  השׂם נפשׁנו בחיים ולא־נתן למוט רגלנו׃
Psa 66:10  כי־בחנתנו אלהים צרפתנו כצרף־כסף׃
Psa 66:11  הבאתנו במצודה שׂמת מועקה במתנינו׃
Psa 66:12  הרכבת אנושׁ לראשׁנו באנו־באשׁ ובמים ותוציאנו לרויה׃
Psa 66:13  אבוא ביתך בעולות אשׁלם לך נדרי׃
Psa 66:14  אשׁר־פצו שׂפתי ודבר־פי בצר־לי׃
Psa 66:15  עלות מחים אעלה־לך עם־קטרת אילים אעשׂה בקר עם־עתודים סלה׃
Psa 66:16  לכו־שׁמעו ואספרה כל־יראי אלהים אשׁר עשׂה לנפשׁי׃
Psa 66:17  אליו פי־קראתי ורומם תחת לשׁוני׃
Psa 66:18  און אם־ראיתי בלבי לא ישׁמע אדני׃
Psa 66:19  אכן שׁמע אלהים הקשׁיב בקול תפלתי׃
Psa 66:20  ברוך אלהים אשׁר לא־הסיר תפלתי וחסדו מאתי׃
Psa 67:1  למנצח בנגינת מזמור שׁיר׃
Psa 67:2  אלהים יחננו ויברכנו יאר פניו אתנו סלה׃
Psa 67:3  לדעת בארץ דרכך בכל־גוים ישׁועתך׃
Psa 67:4  יודוך עמים אלהים יודוך עמים כלם׃
Psa 67:5  ישׂמחו וירננו לאמים כי־תשׁפט עמים מישׁור ולאמים בארץ תנחם סלה׃
Psa 67:6  יודוך עמים אלהים יודוך עמים כלם׃
Psa 67:7  ארץ נתנה יבולה יברכנו אלהים אלהינו׃
Psa 67:8  יברכנו אלהים וייראו אתו כל־אפסי־ארץ׃
Psa 68:1  למנצח לדוד מזמור שׁיר׃
Psa 68:2  יקום אלהים יפוצו אויביו וינוסו משׂנאיו מפניו׃
Psa 68:3  כהנדף עשׁן תנדף כהמס דונג מפני־אשׁ יאבדו רשׁעים מפני אלהים׃
Psa 68:4  וצדיקים ישׂמחו יעלצו לפני אלהים וישׂישׂו בשׂמחה׃
Psa 68:5  שׁירו לאלהים זמרו שׁמו סלו לרכב בערבות ביה שׁמו ועלזו לפניו׃
Psa 68:6  אבי יתומים ודין אלמנות אלהים במעון קדשׁו׃
Psa 68:7  אלהים מושׁיב יחידים ביתה מוציא אסירים בכושׁרות אך סוררים שׁכנו צחיחה׃
Psa 68:8  אלהים בצאתך לפני עמך בצעדך בישׁימון סלה׃
Psa 68:9  ארץ רעשׁה אף־שׁמים נטפו מפני אלהים זה סיני מפני אלהים אלהי ישׂראל׃
Psa 68:10  גשׁם נדבות תניף אלהים נחלתך ונלאה אתה כוננתה׃
Psa 68:11  חיתך ישׁבו־בה תכין בטובתך לעני אלהים׃
Psa 68:12  אדני יתן־אמר המבשׂרות צבא רב׃
Psa 68:13  מלכי צבאות ידדון ידדון ונות בית תחלק שׁלל׃
Psa 68:14  אם־תשׁכבון בין שׁפתים כנפי יונה נחפה בכסף ואברותיה בירקרק חרוץ׃
Psa 68:15  בפרשׂ שׁדי מלכים בה תשׁלג בצלמון׃
Psa 68:16  הר־אלהים הר־בשׁן הר גבננים הר־בשׁן׃
Psa 68:17  למה תרצדון הרים גבננים ההר חמד אלהים לשׁבתו אף־יהוה ישׁכן לנצח׃
Psa 68:18  רכב אלהים רבתים אלפי שׁנאן אדני בם סיני בקדשׁ׃
Psa 68:19  עלית למרום שׁבית שׁבי לקחת מתנות באדם ואף סוררים לשׁכן יה אלהים׃
Psa 68:20  ברוך אדני יום יום יעמס־לנו האל ישׁועתנו סלה׃
Psa 68:21  האל לנו אל למושׁעות וליהוה אדני למות תוצאות׃
Psa 68:22  אך־אלהים ימחץ ראשׁ איביו קדקד שׂער מתהלך באשׁמיו׃
Psa 68:23  אמר אדני מבשׁן אשׁיב אשׁיב ממצלות ים׃
Psa 68:24  למען תמחץ רגלך בדם לשׁון כלביך מאיבים מנהו׃
Psa 68:25  ראו הליכותיך אלהים הליכות אלי מלכי בקדשׁ׃
Psa 68:26  קדמו שׁרים אחר נגנים בתוך עלמות תופפות׃
Psa 68:27  במקהלות ברכו אלהים יהוה ממקור ישׂראל׃
Psa 68:28  שׁם בנימן צעיר רדם שׂרי יהודה רגמתם שׂרי זבלון שׂרי נפתלי׃
Psa 68:29  צוה אלהיך עזך עוזה אלהים זו פעלת לנו׃
Psa 68:30  מהיכלך על־ירושׁלם לך יובילו מלכים שׁי׃
Psa 68:31  גער חית קנה עדת אבירים בעגלי עמים מתרפס ברצי־כסף בזר עמים קרבות יחפצו׃
Psa 68:32  יאתיו חשׁמנים מני מצרים כושׁ תריץ ידיו לאלהים׃
Psa 68:33  ממלכות הארץ שׁירו לאלהים זמרו אדני סלה׃
Psa 68:34  לרכב בשׁמי שׁמי־קדם הן יתן בקולו קול עז׃
Psa 68:35  תנו עז לאלהים על־ישׂראל גאותו ועזו בשׁחקים׃
Psa 68:36  נורא אלהים ממקדשׁיך אל ישׂראל הוא נתן עז ותעצמות לעם ברוך אלהים׃
Psa 69:1  למנצח על־שׁושׁנים לדוד׃
Psa 69:2  הושׁיעני אלהים כי באו מים עד־נפשׁ׃
Psa 69:3  טבעתי ביון מצולה ואין מעמד באתי במעמקי־מים ושׁבלת שׁטפתני׃
Psa 69:4  יגעתי בקראי נחר גרוני כלו עיני מיחל לאלהי׃
Psa 69:5  רבו משׂערות ראשׁי שׂנאי חנם עצמו מצמיתי איבי שׁקר אשׁר לא־גזלתי אז אשׁיב׃
Psa 69:6  אלהים אתה ידעת לאולתי ואשׁמותי ממך לא־נכחדו׃
Psa 69:7  אל־יבשׁו בי קויך אדני יהוה צבאות אל־יכלמו בי מבקשׁיך אלהי ישׂראל׃
Psa 69:8  כי־עליך נשׂאתי חרפה כסתה כלמה פני׃
Psa 69:9  מוזר הייתי לאחי ונכרי לבני אמי׃
Psa 69:10  כי־קנאת ביתך אכלתני וחרפות חורפיך נפלו עלי׃
Psa 69:11  ואבכה בצום נפשׁי ותהי לחרפות לי׃
Psa 69:12  ואתנה לבושׁי שׂק ואהי להם למשׁל׃
Psa 69:13  ישׂיחו בי ישׁבי שׁער ונגינות שׁותי שׁכר׃
Psa 69:14  ואני תפלתי־לך יהוה עת רצון אלהים ברב־חסדך ענני באמת ישׁעך׃
Psa 69:15  הצילני מטיט ואל־אטבעה אנצלה משׂנאי וממעמקי־מים׃
Psa 69:16  אל־תשׁטפני שׁבלת מים ואל־תבלעני מצולה ואל־תאטר־עלי באר פיה׃
Psa 69:17  ענני יהוה כי־טוב חסדך כרב רחמיך פנה אלי׃
Psa 69:18  ואל־תסתר פניך מעבדך כי־צר־לי מהר ענני׃
Psa 69:19  קרבה אל־נפשׁי גאלה למען איבי פדני׃
Psa 69:20  אתה ידעת חרפתי ובשׁתי וכלמתי נגדך כל־צוררי׃
Psa 69:21  חרפה שׁברה לבי ואנושׁה ואקוה לנוד ואין ולמנחמים ולא מצאתי׃
Psa 69:22  ויתנו בברותי ראשׁ ולצמאי ישׁקוני חמץ׃
Psa 69:23  יהי־שׁלחנם לפניהם לפח ולשׁלומים למוקשׁ׃
Psa 69:24  תחשׁכנה עיניהם מראות ומתניהם תמיד המעד׃
Psa 69:25  שׁפך־עליהם זעמך וחרון אפך ישׂיגם׃
Psa 69:26  תהי־טירתם נשׁמה באהליהם אל־יהי ישׁב׃
Psa 69:27  כי־אתה אשׁר־הכית רדפו ואל־מכאוב חלליך יספרו׃
Psa 69:28  תנה־עון על־עונם ואל־יבאו בצדקתך׃
Psa 69:29  ימחו מספר חיים ועם צדיקים אל־יכתבו׃
Psa 69:30  ואני עני וכואב ישׁועתך אלהים תשׂגבני׃
Psa 69:31  אהללה שׁם־אלהים בשׁיר ואגדלנו בתודה׃
Psa 69:32  ותיטב ליהוה משׁור פר מקרן מפריס׃
Psa 69:33  ראו ענוים ישׂמחו דרשׁי אלהים ויחי לבבכם׃
Psa 69:34  כי־שׁמע אל־אביונים יהוה ואת־אסיריו לא בזה׃
Psa 69:35  יהללוהו שׁמים וארץ ימים וכל־רמשׂ בם׃
Psa 69:36  כי אלהים יושׁיע ציון ויבנה ערי יהודה וישׁבו שׁם וירשׁוה׃
Psa 69:37  וזרע עבדיו ינחלוה ואהבי שׁמו ישׁכנו־בה׃
Psa 70:1  למנצח לדוד להזכיר׃
Psa 70:2  אלהים להצילני יהוה לעזרתי חושׁה׃
Psa 70:3  יבשׁו ויחפרו מבקשׁי נפשׁי יסגו אחור ויכלמו חפצי רעתי׃
Psa 70:4  ישׁובו על־עקב בשׁתם האמרים האח האח׃
Psa 70:5  ישׂישׂו וישׂמחו בך כל־מבקשׁיך ויאמרו תמיד יגדל אלהים אהבי ישׁועתך׃
Psa 70:6  ואני עני ואביון אלהים חושׁה־לי עזרי ומפלטי אתה יהוה אל־תאחר׃
Psa 71:1  בך־יהוה חסיתי אל־אבושׁה לעולם׃
Psa 71:2  בצדקתך תצילני ותפלטני הטה־אלי אזנך והושׁיעני׃
Psa 71:3  היה לי לצור מעון לבוא תמיד צוית להושׁיעני כי־סלעי ומצודתי אתה׃
Psa 71:4  אלהי פלטני מיד רשׁע מכף מעול וחומץ׃
Psa 71:5  כי־אתה תקותי אדני יהוה מבטחי מנעורי׃
Psa 71:6  עליך נסמכתי מבטן ממעי אמי אתה גוזי בך תהלתי תמיד׃
Psa 71:7  כמופת הייתי לרבים ואתה מחסי־עז׃
Psa 71:8  ימלא פי תהלתך כל־היום תפארתך׃
Psa 71:9  אל־תשׁליכני לעת זקנה ככלות כחי אל־תעזבני׃
Psa 71:10  כי־אמרו אויבי לי ושׁמרי נפשׁי נועצו יחדו׃
Psa 71:11  לאמר אלהים עזבו רדפו ותפשׂוהו כי־אין מציל׃
Psa 71:12  אלהים אל־תרחק ממני אלהי לעזרתי חישׁה׃
Psa 71:13  יבשׁו יכלו שׂטני נפשׁי יעטו חרפה וכלמה מבקשׁי רעתי׃
Psa 71:14  ואני תמיד איחל והוספתי על־כל־תהלתך׃
Psa 71:15  פי יספר צדקתך כל־היום תשׁועתך כי לא ידעתי ספרות׃
Psa 71:16  אבוא בגברות אדני יהוה אזכיר צדקתך לבדך׃
Psa 71:17  אלהים למדתני מנעורי ועד־הנה אגיד נפלאותיך׃
Psa 71:18  וגם עד־זקנה ושׂיבה אלהים אל־תעזבני עד־אגיד זרועך לדור לכל־יבוא גבורתך׃
Psa 71:19  וצדקתך אלהים עד־מרום אשׁר־עשׂית גדלות אלהים מי כמוך׃
Psa 71:20  אשׁר הראיתנו צרות רבות ורעות תשׁוב תחיינו ומתהמות הארץ תשׁוב תעלני׃
Psa 71:21  תרב גדלתי ותסב תנחמני׃
Psa 71:22  גם־אני אודך בכלי־נבל אמתך אלהי אזמרה לך בכנור קדושׁ ישׂראל׃
Psa 71:23  תרננה שׂפתי כי אזמרה־לך ונפשׁי אשׁר פדית׃
Psa 71:24  גם־לשׁוני כל־היום תהגה צדקתך כי־בשׁו כי־חפרו מבקשׁי רעתי׃
Psa 72:1  לשׁלמה אלהים משׁפטיך למלך תן וצדקתך לבן־מלך׃
Psa 72:2  ידין עמך בצדק וענייך במשׁפט׃
Psa 72:3  ישׂאו הרים שׁלום לעם וגבעות בצדקה׃
Psa 72:4  ישׁפט עניי־עם יושׁיע לבני אביון וידכא עושׁק׃
Psa 72:5  ייראוך עם־שׁמשׁ ולפני ירח דור דורים׃
Psa 72:6  ירד כמטר על־גז כרביבים זרזיף ארץ׃
Psa 72:7  יפרח־בימיו צדיק ורב שׁלום עד־בלי ירח׃
Psa 72:8  וירד מים עד־ים ומנהר עד־אפסי־ארץ׃
Psa 72:9  לפניו יכרעו ציים ואיביו עפר ילחכו׃
Psa 72:10  מלכי תרשׁישׁ ואיים מנחה ישׁיבו מלכי שׁבא וסבא אשׁכר יקריבו׃
Psa 72:11  וישׁתחוו־לו כל־מלכים כל־גוים יעבדוהו׃
Psa 72:12  כי־יציל אביון משׁוע ועני ואין־עזר לו׃
Psa 72:13  יחס על־דל ואביון ונפשׁות אביונים יושׁיע׃
Psa 72:14  מתוך ומחמס יגאל נפשׁם וייקר דמם בעיניו׃
Psa 72:15  ויחי ויתן־לו מזהב שׁבא ויתפלל בעדו תמיד כל־היום יברכנהו׃
Psa 72:16  יהי פסת־בר בארץ בראשׁ הרים ירעשׁ כלבנון פריו ויציצו מעיר כעשׂב הארץ׃
Psa 72:17  יהי שׁמו לעולם לפני־שׁמשׁ ינין שׁמו ויתברכו בו כל־גוים יאשׁרוהו׃
Psa 72:18  ברוך יהוה אלהים אלהי ישׂראל עשׂה נפלאות לבדו׃
Psa 72:19  וברוך שׁם כבודו לעולם וימלא כבודו את־כל הארץ אמן ואמן׃
Psa 72:20  כלו תפלות דוד בן־ישׁי׃
Psa 73:1  מזמור לאסף אך טוב לישׂראל אלהים לברי לבב׃
Psa 73:2  ואני כמעט נטוי רגלי כאין שׁפכה אשׁרי׃
Psa 73:3  כי־קנאתי בהוללים שׁלום רשׁעים אראה׃
Psa 73:4  כי אין חרצבות למותם ובריא אולם׃
Psa 73:5  בעמל אנושׁ אינמו ועם־אדם לא ינגעו׃
Psa 73:6  לכן ענקתמו גאוה יעטף־שׁית חמס למו׃
Psa 73:7  יצא מחלב עינמו עברו משׂכיות לבב׃
Psa 73:8  ימיקו וידברו ברע עשׁק ממרום ידברו׃
Psa 73:9  שׁתו בשׁמים פיהם ולשׁונם תהלך בארץ׃
Psa 73:10  לכן ישׁיב עמו הלם ומי מלא ימצו למו׃
Psa 73:11  ואמרו איכה ידע־אל וישׁ דעה בעליון׃
Psa 73:12  הנה־אלה רשׁעים ושׁלוי עולם השׂגו־חיל׃
Psa 73:13  אך־ריק זכיתי לבבי וארחץ בנקיון כפי׃
Psa 73:14  ואהי נגוע כל־היום ותוכחתי לבקרים׃
Psa 73:15  אם־אמרתי אספרה כמו הנה דור בניך בגדתי׃
Psa 73:16  ואחשׁבה לדעת זאת עמל היא בעיני׃
Psa 73:17  עד־אבוא אל־מקדשׁי־אל אבינה לאחריתם׃
Psa 73:18  אך בחלקות תשׁית למו הפלתם למשׁואות׃
Psa 73:19  איך היו לשׁמה כרגע ספו תמו מן־בלהות׃
Psa 73:20  כחלום מהקיץ אדני בעיר צלמם תבזה׃
Psa 73:21  כי יתחמץ לבבי וכליותי אשׁתונן׃
Psa 73:22  ואני־בער ולא אדע בהמות הייתי עמך׃
Psa 73:23  ואני תמיד עמך אחזת ביד־ימיני׃
Psa 73:24  בעצתך תנחני ואחר כבוד תקחני׃
Psa 73:25  מי־לי בשׁמים ועמך לא־חפצתי בארץ׃
Psa 73:26  כלה שׁארי ולבבי צור־לבבי וחלקי אלהים לעולם׃
Psa 73:27  כי־הנה רחקיך יאבדו הצמתה כל־זונה ממך׃
Psa 73:28  ואני קרבת אלהים לי־טוב שׁתי באדני יהוה מחסי לספר כל־מלאכותיך׃
Psa 74:1  משׂכיל לאסף למה אלהים זנחת לנצח יעשׁן אפך בצאן מרעיתך׃
Psa 74:2  זכר עדתך קנית קדם גאלת שׁבט נחלתך הר־ציון זה שׁכנת בו׃
Psa 74:3  הרימה פעמיך למשׁאות נצח כל־הרע אויב בקדשׁ׃
Psa 74:4  שׁאגו צרריך בקרב מועדך שׂמו אותתם אתות׃
Psa 74:5  יודע כמביא למעלה בסבך־עץ קרדמות׃
Psa 74:6  ועת פתוחיה יחד בכשׁיל וכילפת יהלמון׃
Psa 74:7  שׁלחו באשׁ מקדשׁך לארץ חללו משׁכן־שׁמך׃
Psa 74:8  אמרו בלבם נינם יחד שׂרפו כל־מועדי־אל בארץ׃
Psa 74:9  אותתינו לא ראינו אין־עוד נביא ולא־אתנו ידע עד־מה׃
Psa 74:10  עד־מתי אלהים יחרף צר ינאץ אויב שׁמך לנצח׃
Psa 74:11  למה תשׁיב ידך וימינך מקרב חוקך כלה׃
Psa 74:12  ואלהים מלכי מקדם פעל ישׁועות בקרב הארץ׃
Psa 74:13  אתה פוררת בעזך ים שׁברת ראשׁי תנינים על־המים׃
Psa 74:14  אתה רצצת ראשׁי לויתן תתננו מאכל לעם לציים׃
Psa 74:15  אתה בקעת מעין ונחל אתה הובשׁת נהרות איתן׃
Psa 74:16  לך יום אף־לך לילה אתה הכינות מאור ושׁמשׁ׃
Psa 74:17  אתה הצבת כל־גבולות ארץ קיץ וחרף אתה יצרתם׃
Psa 74:18  זכר־זאת אויב חרף יהוה ועם נבל נאצו שׁמך׃
Psa 74:19  אל־תתן לחית נפשׁ תורך חית ענייך אל־תשׁכח לנצח׃
Psa 74:20  הבט לברית כי מלאו מחשׁכי־ארץ נאות חמס׃
Psa 74:21  אל־ישׁב דך נכלם עני ואביון יהללו שׁמך׃
Psa 74:22  קומה אלהים ריבה ריבך זכר חרפתך מני־נבל כל־היום׃
Psa 74:23  אל־תשׁכח קול צרריך שׁאון קמיך עלה תמיד׃
Psa 75:1  למנצח אל־תשׁחת מזמור לאסף שׁיר׃
Psa 75:2  הודינו לך אלהים הודינו וקרוב שׁמך ספרו נפלאותיך׃
Psa 75:3  כי אקח מועד אני מישׁרים אשׁפט׃
Psa 75:4  נמגים ארץ וכל־ישׁביה אנכי תכנתי עמודיה סלה׃
Psa 75:5  אמרתי להוללים אל־תהלו ולרשׁעים אל־תרימו קרן׃
Psa 75:6  אל־תרימו למרום קרנכם תדברו בצואר עתק׃
Psa 75:7  כי לא ממוצא וממערב ולא ממדבר הרים׃
Psa 75:8  כי־אלהים שׁפט זה ישׁפיל וזה ירים׃
Psa 75:9  כי כוס ביד־יהוה ויין חמר מלא מסך ויגר מזה אך־שׁמריה ימצו ישׁתו כל רשׁעי־ארץ׃
Psa 75:10  ואני אגיד לעלם אזמרה לאלהי יעקב׃
Psa 75:11  וכל־קרני רשׁעים אגדע תרוממנה קרנות צדיק׃
Psa 76:1  למנצח בנגינת מזמור לאסף שׁיר׃
Psa 76:2  נודע ביהודה אלהים בישׂראל גדול שׁמו׃
Psa 76:3  ויהי בשׁלם סכו ומעונתו בציון׃
Psa 76:4  שׁמה שׁבר רשׁפי־קשׁת מגן וחרב ומלחמה סלה׃
Psa 76:5  נאור אתה אדיר מהררי־טרף׃
Psa 76:6  אשׁתוללו אבירי לב נמו שׁנתם ולא־מצאו כל־אנשׁי־חיל ידיהם׃
Psa 76:7  מגערתך אלהי יעקב נרדם ורכב וסוס׃
Psa 76:8  אתה נורא אתה ומי־יעמד לפניך מאז אפך׃
Psa 76:9  משׁמים השׁמעת דין ארץ יראה ושׁקטה׃
Psa 76:10  בקום־למשׁפט אלהים להושׁיע כל־ענוי־ארץ סלה׃
Psa 76:11  כי־חמת אדם תודך שׁארית חמת תחגר׃
Psa 76:12  נדרו ושׁלמו ליהוה אלהיכם כל־סביביו יובילו שׁי למורא׃
Psa 76:13  יבצר רוח נגידים נורא למלכי־ארץ׃
Psa 77:1  למנצח על־ידיתון לאסף מזמור׃
Psa 77:2  קולי אל־אלהים ואצעקה קולי אל־אלהים והאזין אלי׃
Psa 77:3  ביום צרתי אדני דרשׁתי ידי לילה נגרה ולא תפוג מאנה הנחם נפשׁי׃
Psa 77:4  אזכרה אלהים ואהמיה אשׂיחה ותתעטף רוחי סלה׃
Psa 77:5  אחזת שׁמרות עיני נפעמתי ולא אדבר׃
Psa 77:6  חשׁבתי ימים מקדם שׁנות עולמים׃
Psa 77:7  אזכרה נגינתי בלילה עם־לבבי אשׂיחה ויחפשׂ רוחי׃
Psa 77:8  הלעולמים יזנח אדני ולא־יסיף לרצות עוד׃
Psa 77:9  האפס לנצח חסדו גמר אמר לדר ודר׃
Psa 77:10  השׁכח חנות אל אם־קפץ באף רחמיו סלה׃
Psa 77:11  ואמר חלותי היא שׁנות ימין עליון׃
Psa 77:12  אזכיר מעללי־יה כי־אזכרה מקדם פלאך׃
Psa 77:13  והגיתי בכל־פעלך ובעלילותיך אשׂיחה׃
Psa 77:14  אלהים בקדשׁ דרכך מי־אל גדול כאלהים׃
Psa 77:15  אתה האל עשׂה פלא הודעת בעמים עזך׃
Psa 77:16  גאלת בזרוע עמך בני־יעקב ויוסף סלה׃
Psa 77:17  ראוך מים אלהים ראוך מים יחילו אף ירגזו תהמות׃
Psa 77:18  זרמו מים עבות קול נתנו שׁחקים אף־חצציך יתהלכו׃
Psa 77:19  קול רעמך בגלגל האירו ברקים תבל רגזה ותרעשׁ הארץ׃
Psa 77:20  בים דרכך ושׁביליך במים רבים ועקבותיך לא נדעו׃
Psa 77:21  נחית כצאן עמך ביד־משׁה ואהרן׃
Psa 78:1  משׂכיל לאסף האזינה עמי תורתי הטו אזנכם לאמרי־פי׃
Psa 78:2  אפתחה במשׁל פי אביעה חידות מני־קדם׃
Psa 78:3  אשׁר שׁמענו ונדעם ואבותינו ספרו־לנו׃
Psa 78:4  לא נכחד מבניהם לדור אחרון מספרים תהלות יהוה ועזוזו ונפלאותיו אשׁר עשׂה׃
Psa 78:5  ויקם עדות ביעקב ותורה שׂם בישׂראל אשׁר צוה את־אבותינו להודיעם לבניהם׃
Psa 78:6  למען ידעו דור אחרון בנים יולדו יקמו ויספרו לבניהם׃
Psa 78:7  וישׂימו באלהים כסלם ולא ישׁכחו מעללי־אל ומצותיו ינצרו׃
Psa 78:8  ולא יהיו כאבותם דור סורר ומרה דור לא־הכין לבו ולא־נאמנה את־אל רוחו׃
Psa 78:9  בני־אפרים נושׁקי רומי־קשׁת הפכו ביום קרב׃
Psa 78:10  לא שׁמרו ברית אלהים ובתורתו מאנו ללכת׃
Psa 78:11  וישׁכחו עלילותיו ונפלאותיו אשׁר הראם׃
Psa 78:12  נגד אבותם עשׂה פלא בארץ מצרים שׂדה־צען׃
Psa 78:13  בקע ים ויעבירם ויצב־מים כמו־נד׃
Psa 78:14  וינחם בענן יומם וכל־הלילה באור אשׁ׃
Psa 78:15  יבקע צרים במדבר וישׁק כתהמות רבה׃
Psa 78:16  ויוצא נוזלים מסלע ויורד כנהרות מים׃
Psa 78:17  ויוסיפו עוד לחטא־לו למרות עליון בציה׃
Psa 78:18  וינסו־אל בלבבם לשׁאל־אכל לנפשׁם׃
Psa 78:19  וידברו באלהים אמרו היוכל אל לערך שׁלחן במדבר׃
Psa 78:20  הן הכה־צור ויזובו מים ונחלים ישׁטפו הגם־לחם יוכל תת אם־יכין שׁאר לעמו׃
Psa 78:21  לכן שׁמע יהוה ויתעבר ואשׁ נשׂקה ביעקב וגם־אף עלה בישׂראל׃
Psa 78:22  כי לא האמינו באלהים ולא בטחו בישׁועתו׃
Psa 78:23  ויצו שׁחקים ממעל ודלתי שׁמים פתח׃
Psa 78:24  וימטר עליהם מן לאכל ודגן־שׁמים נתן למו׃
Psa 78:25  לחם אבירים אכל אישׁ צידה שׁלח להם לשׂבע׃
Psa 78:26  יסע קדים בשׁמים וינהג בעזו תימן׃
Psa 78:27  וימטר עליהם כעפר שׁאר וכחול ימים עוף כנף׃
Psa 78:28  ויפל בקרב מחנהו סביב למשׁכנתיו׃
Psa 78:29  ויאכלו וישׂבעו מאד ותאותם יבא להם׃
Psa 78:30  לא־זרו מתאותם עוד אכלם בפיהם׃
Psa 78:31  ואף אלהים עלה בהם ויהרג במשׁמניהם ובחורי ישׂראל הכריע׃
Psa 78:32  בכל־זאת חטאו־עוד ולא־האמינו בנפלאותיו׃
Psa 78:33  ויכל־בהבל ימיהם ושׁנותם בבהלה׃
Psa 78:34  אם־הרגם ודרשׁוהו ושׁבו ושׁחרו־אל׃
Psa 78:35  ויזכרו כי־אלהים צורם ואל עליון גאלם׃
Psa 78:36  ויפתוהו בפיהם ובלשׁונם יכזבו־לו׃
Psa 78:37  ולבם לא־נכון עמו ולא נאמנו בבריתו׃
Psa 78:38  והוא רחום יכפר עון ולא־ישׁחית והרבה להשׁיב אפו ולא־יעיר כל־חמתו׃
Psa 78:39  ויזכר כי־בשׂר המה רוח הולך ולא ישׁוב׃
Psa 78:40  כמה ימרוהו במדבר יעציבוהו בישׁימון׃
Psa 78:41  וישׁובו וינסו אל וקדושׁ ישׂראל התוו׃
Psa 78:42  לא־זכרו את־ידו יום אשׁר־פדם מני־צר׃
Psa 78:43  אשׁר־שׂם במצרים אתותיו ומופתיו בשׂדה־צען׃
Psa 78:44  ויהפך לדם יאריהם ונזליהם בל־ישׁתיון׃
Psa 78:45  ישׁלח בהם ערב ויאכלם וצפרדע ותשׁחיתם׃
Psa 78:46  ויתן לחסיל יבולם ויגיעם לארבה׃
Psa 78:47  יהרג בברד גפנם ושׁקמותם בחנמל׃
Psa 78:48  ויסגר לברד בעירם ומקניהם לרשׁפים׃
Psa 78:49  ישׁלח־בם חרון אפו עברה וזעם וצרה משׁלחת מלאכי רעים׃
Psa 78:50  יפלס נתיב לאפו לא־חשׂך ממות נפשׁם וחיתם לדבר הסגיר׃
Psa 78:51  ויך כל־בכור במצרים ראשׁית אונים באהלי־חם׃
Psa 78:52  ויסע כצאן עמו וינהגם כעדר במדבר׃
Psa 78:53  וינחם לבטח ולא פחדו ואת־אויביהם כסה הים׃
Psa 78:54  ויביאם אל־גבול קדשׁו הר־זה קנתה ימינו׃
Psa 78:55  ויגרשׁ מפניהם גוים ויפילם בחבל נחלה וישׁכן באהליהם שׁבטי ישׂראל׃
Psa 78:56  וינסו וימרו את־אלהים עליון ועדותיו לא שׁמרו׃
Psa 78:57  ויסגו ויבגדו כאבותם נהפכו כקשׁת רמיה׃
Psa 78:58  ויכעיסוהו בבמותם ובפסיליהם יקניאוהו׃
Psa 78:59  שׁמע אלהים ויתעבר וימאס מאד בישׂראל׃
Psa 78:60  ויטשׁ משׁכן שׁלו אהל שׁכן באדם׃
Psa 78:61  ויתן לשׁבי עזו ותפארתו ביד־צר׃
Psa 78:62  ויסגר לחרב עמו ובנחלתו התעבר׃
Psa 78:63  בחוריו אכלה־אשׁ ובתולתיו לא הוללו׃
Psa 78:64  כהניו בחרב נפלו ואלמנתיו לא תבכינה׃
Psa 78:65  ויקץ כישׁן אדני כגבור מתרונן מיין׃
Psa 78:66  ויך־צריו אחור חרפת עולם נתן למו׃
Psa 78:67  וימאס באהל יוסף ובשׁבט אפרים לא בחר׃
Psa 78:68  ויבחר את־שׁבט יהודה את־הר ציון אשׁר אהב׃
Psa 78:69  ויבן כמו־רמים מקדשׁו כארץ יסדה לעולם׃
Psa 78:70  ויבחר בדוד עבדו ויקחהו ממכלאת צאן׃
Psa 78:71  מאחר עלות הביאו לרעות ביעקב עמו ובישׂראל נחלתו׃
Psa 78:72  וירעם כתם לבבו ובתבונות כפיו ינחם׃
Psa 79:1  מזמור לאסף אלהים באו גוים בנחלתך טמאו את־היכל קדשׁך שׂמו את־ירושׁלם לעיים׃
Psa 79:2  נתנו את־נבלת עבדיך מאכל לעוף השׁמים בשׂר חסידיך לחיתו־ארץ׃
Psa 79:3  שׁפכו דמם כמים סביבות ירושׁלם ואין קובר׃
Psa 79:4  היינו חרפה לשׁכנינו לעג וקלס לסביבותינו׃
Psa 79:5  עד־מה יהוה תאנף לנצח תבער כמו־אשׁ קנאתך׃
Psa 79:6  שׁפך חמתך אל־הגוים אשׁר לא־ידעוך ועל ממלכות אשׁר בשׁמך לא קראו׃
Psa 79:7  כי אכל את־יעקב ואת־נוהו השׁמו׃
Psa 79:8  אל־תזכר־לנו עונת ראשׁנים מהר יקדמונו רחמיך כי דלונו מאד׃
Psa 79:9  עזרנו אלהי ישׁענו על־דבר כבוד־שׁמך והצילנו וכפר על־חטאתינו למען שׁמך׃
Psa 79:10  למה יאמרו הגוים איה אלהיהם יודע בגיים לעינינו נקמת דם־עבדיך השׁפוך׃
Psa 79:11  תבוא לפניך אנקת אסיר כגדל זרועך הותר בני תמותה׃
Psa 79:12  והשׁב לשׁכנינו שׁבעתים אל־חיקם חרפתם אשׁר חרפוך אדני׃
Psa 79:13  ואנחנו עמך וצאן מרעיתך נודה לך לעולם לדר ודר נספר תהלתך׃
Psa 80:1  למנצח אל־שׁשׁנים עדות לאסף מזמור׃
Psa 80:2  רעה ישׂראל האזינה נהג כצאן יוסף ישׁב הכרובים הופיעה׃
Psa 80:3  לפני אפרים ובנימן ומנשׁה עוררה את־גבורתך ולכה לישׁעתה לנו׃
Psa 80:4  אלהים השׁיבנו והאר פניך ונושׁעה׃
Psa 80:5  יהוה אלהים צבאות עד־מתי עשׁנת בתפלת עמך׃
Psa 80:6  האכלתם לחם דמעה ותשׁקמו בדמעות שׁלישׁ׃
Psa 80:7  תשׂימנו מדון לשׁכנינו ואיבינו ילעגו־למו׃
Psa 80:8  אלהים צבאות השׁיבנו והאר פניך ונושׁעה׃
Psa 80:9  גפן ממצרים תסיע תגרשׁ גוים ותטעה׃
Psa 80:10  פנית לפניה ותשׁרשׁ שׁרשׁיה ותמלא־ארץ׃
Psa 80:11  כסו הרים צלה וענפיה ארזי־אל׃
Psa 80:12  תשׁלח קצירה עד־ים ואל־נהר יונקותיה׃
Psa 80:13  למה פרצת גדריה וארוה כל־עברי דרך׃
Psa 80:14  יכרסמנה חזיר מיער וזיז שׂדי ירענה׃
Psa 80:15  אלהים צבאות שׁוב־נא הבט משׁמים וראה ופקד גפן זאת׃
Psa 80:16  וכנה אשׁר־נטעה ימינך ועל־בן אמצתה לך׃
Psa 80:17  שׂרפה באשׁ כסוחה מגערת פניך יאבדו׃
Psa 80:18  תהי־ידך על־אישׁ ימינך על־בן־אדם אמצת לך׃
Psa 80:19  ולא־נסוג ממך תחינו ובשׁמך נקרא׃
Psa 80:20  יהוה אלהים צבאות השׁיבנו האר פניך ונושׁעה׃
Psa 81:1  למנצח על־הגתית לאסף׃
Psa 81:2  הרנינו לאלהים עוזנו הריעו לאלהי יעקב׃
Psa 81:3  שׂאו־זמרה ותנו־תף כנור נעים עם־נבל׃
Psa 81:4  תקעו בחדשׁ שׁופר בכסה ליום חגנו׃
Psa 81:5  כי חק לישׂראל הוא משׁפט לאלהי יעקב׃
Psa 81:6  עדות ביהוסף שׂמו בצאתו על־ארץ מצרים שׂפת לא־ידעתי אשׁמע׃
Psa 81:7  הסירותי מסבל שׁכמו כפיו מדוד תעברנה׃
Psa 81:8  בצרה קראת ואחלצך אענך בסתר רעם אבחנך על־מי מריבה סלה׃
Psa 81:9  שׁמע עמי ואעידה בך ישׂראל אם־תשׁמע־לי׃
Psa 81:10  לא־יהיה בך אל זר ולא תשׁתחוה לאל נכר׃
Psa 81:11  אנכי יהוה אלהיך המעלך מארץ מצרים הרחב־פיך ואמלאהו׃
Psa 81:12  ולא־שׁמע עמי לקולי וישׂראל לא־אבה לי׃
Psa 81:13  ואשׁלחהו בשׁרירות לבם ילכו במועצותיהם׃
Psa 81:14  לו עמי שׁמע לי ישׂראל בדרכי יהלכו׃
Psa 81:15  כמעט אויביהם אכניע ועל צריהם אשׁיב ידי׃
Psa 81:16  משׂנאי יהוה יכחשׁו־לו ויהי עתם לעולם׃
Psa 81:17  ויאכילהו מחלב חטה ומצור דבשׁ אשׂביעך׃
Psa 82:1  מזמור לאסף אלהים נצב בעדת־אל בקרב אלהים ישׁפט׃
Psa 82:2  עד־מתי תשׁפטו־עול ופני רשׁעים תשׂאו־סלה׃
Psa 82:3  שׁפטו־דל ויתום עני ורשׁ הצדיקו׃
Psa 82:4  פלטו־דל ואביון מיד רשׁעים הצילו׃
Psa 82:5  לא ידעו ולא יבינו בחשׁכה יתהלכו ימוטו כל־מוסדי ארץ׃
Psa 82:6  אני־אמרתי אלהים אתם ובני עליון כלכם׃
Psa 82:7  אכן כאדם תמותון וכאחד השׂרים תפלו׃
Psa 82:8  קומה אלהים שׁפטה הארץ כי־אתה תנחל בכל־הגוים׃
Psa 83:1  שׁיר מזמור לאסף׃
Psa 83:2  אלהים אל־דמי־לך אל־תחרשׁ ואל־תשׁקט אל׃
Psa 83:3  כי־הנה אויביך יהמיון ומשׂנאיך נשׂאו ראשׁ׃
Psa 83:4  על־עמך יערימו סוד ויתיעצו על־צפוניך׃
Psa 83:5  אמרו לכו ונכחידם מגוי ולא־יזכר שׁם־ישׂראל עוד׃
Psa 83:6  כי נועצו לב יחדו עליך ברית יכרתו׃
Psa 83:7  אהלי אדום וישׁמעאלים מואב והגרים׃
Psa 83:8  גבל ועמון ועמלק פלשׁת עם־ישׁבי צור׃
Psa 83:9  גם־אשׁור נלוה עמם היו זרוע לבני־לוט סלה׃
Psa 83:10  עשׂה־להם כמדין כסיסרא כיבין בנחל קישׁון׃
Psa 83:11  נשׁמדו בעין־דאר היו דמן לאדמה׃
Psa 83:12  שׁיתמו נדיבמו כערב וכזאב וכזבח וכצלמנע כל־נסיכמו׃
Psa 83:13  אשׁר אמרו נירשׁה לנו את נאות אלהים׃
Psa 83:14  אלהי שׁיתמו כגלגל כקשׁ לפני־רוח׃
Psa 83:15  כאשׁ תבער־יער וכלהבה תלהט הרים׃
Psa 83:16  כן תרדפם בסערך ובסופתך תבהלם׃
Psa 83:17  מלא פניהם קלון ויבקשׁו שׁמך יהוה׃
Psa 83:18  יבשׁו ויבהלו עדי־עד ויחפרו ויאבדו׃
Psa 83:19  וידעו כי־אתה שׁמך יהוה לבדך עליון על־כל־הארץ׃
Psa 84:1  למנצח על־הגתית לבני־קרח מזמור׃
Psa 84:2  מה־ידידות משׁכנותיך יהוה צבאות׃
Psa 84:3  נכספה וגם־כלתה נפשׁי לחצרות יהוה לבי ובשׂרי ירננו אל אל־חי׃
Psa 84:4  גם־צפור מצאה בית ודרור קן לה אשׁר־שׁתה אפרחיה את־מזבחותיך יהוה צבאות מלכי ואלהי׃
Psa 84:5  אשׁרי יושׁבי ביתך עוד יהללוך סלה׃
Psa 84:6  אשׁרי אדם עוז־לו בך מסלות בלבבם׃
Psa 84:7  עברי בעמק הבכא מעין ישׁיתוהו גם־ברכות יעטה מורה׃
Psa 84:8  ילכו מחיל אל־חיל יראה אל־אלהים בציון׃
Psa 84:9  יהוה אלהים צבאות שׁמעה תפלתי האזינה אלהי יעקב סלה׃
Psa 84:10  מגננו ראה אלהים והבט פני משׁיחך׃
Psa 84:11  כי טוב־יום בחצריך מאלף בחרתי הסתופף בבית אלהי מדור באהלי־רשׁע׃
Psa 84:12  כי שׁמשׁ ומגן יהוה אלהים חן וכבוד יתן יהוה לא ימנע־טוב להלכים בתמים׃
Psa 84:13  יהוה צבאות אשׁרי אדם בטח בך׃
Psa 85:1  למנצח לבני־קרח מזמור׃
Psa 85:2  רצית יהוה ארצך שׁבת שׁבות יעקב׃
Psa 85:3  נשׂאת עון עמך כסית כל־חטאתם סלה׃
Psa 85:4  אספת כל־עברתך השׁיבות מחרון אפך׃
Psa 85:5  שׁובנו אלהי ישׁענו והפר כעסך עמנו׃
Psa 85:6  הלעולם תאנף־בנו תמשׁך אפך לדר ודר׃
Psa 85:7  הלא־אתה תשׁוב תחינו ועמך ישׂמחו־בך׃
Psa 85:8  הראנו יהוה חסדך וישׁעך תתן־לנו׃
Psa 85:9  אשׁמעה מה־ידבר האל יהוה כי ידבר שׁלום אל־עמו ואל־חסידיו ואל־ישׁובו לכסלה׃
Psa 85:10  אך קרוב ליראיו ישׁעו לשׁכן כבוד בארצנו׃
Psa 85:11  חסד־ואמת נפגשׁו צדק ושׁלום נשׁקו׃
Psa 85:12  אמת מארץ תצמח וצדק משׁמים נשׁקף׃
Psa 85:13  גם־יהוה יתן הטוב וארצנו תתן יבולה׃
Psa 85:14  צדק לפניו יהלך וישׂם לדרך פעמיו׃
Psa 86:1  תפלה לדוד הטה־יהוה אזנך ענני כי־עני ואביון אני׃
Psa 86:2  שׁמרה נפשׁי כי־חסיד אני הושׁע עבדך אתה אלהי הבוטח אליך׃
Psa 86:3  חנני אדני כי אליך אקרא כל־היום׃
Psa 86:4  שׂמח נפשׁ עבדך כי אליך אדני נפשׁי אשׂא׃
Psa 86:5  כי־אתה אדני טוב וסלח ורב־חסד לכל־קראיך׃
Psa 86:6  האזינה יהוה תפלתי והקשׁיבה בקול תחנונותי׃
Psa 86:7  ביום צרתי אקראך כי תענני׃
Psa 86:8  אין־כמוך באלהים אדני ואין כמעשׂיך׃
Psa 86:9  כל־גוים אשׁר עשׂית יבואו וישׁתחוו לפניך אדני ויכבדו לשׁמך׃
Psa 86:10  כי־גדול אתה ועשׂה נפלאות אתה אלהים לבדך׃
Psa 86:11  הורני יהוה דרכך אהלך באמתך יחד לבבי ליראה שׁמך׃
Psa 86:12  אודך אדני אלהי בכל־לבבי ואכבדה שׁמך לעולם׃
Psa 86:13  כי־חסדך גדול עלי והצלת נפשׁי משׁאול תחתיה׃
Psa 86:14  אלהים זדים קמו־עלי ועדת עריצים בקשׁו נפשׁי ולא שׂמוך לנגדם׃
Psa 86:15  ואתה אדני אל־רחום וחנון ארך אפים ורב־חסד ואמת׃
Psa 86:16  פנה אלי וחנני תנה־עזך לעבדך והושׁיעה לבן־אמתך׃
Psa 86:17  עשׂה־עמי אות לטובה ויראו שׂנאי ויבשׁו כי־אתה יהוה עזרתני ונחמתני׃
Psa 87:1  לבני־קרח מזמור שׁיר יסודתו בהררי־קדשׁ׃
Psa 87:2  אהב יהוה שׁערי ציון מכל משׁכנות יעקב׃
Psa 87:3  נכבדות מדבר בך עיר האלהים סלה׃
Psa 87:4  אזכיר רהב ובבל לידעי הנה פלשׁת וצור עם־כושׁ זה ילד־שׁם׃
Psa 87:5  ולציון יאמר אישׁ ואישׁ ילד־בה והוא יכוננה עליון׃
Psa 87:6  יהוה יספר בכתוב עמים זה ילד־שׁם סלה׃
Psa 87:7  ושׁרים כחללים כל־מעיני בך׃
Psa 88:1  שׁיר מזמור לבני קרח למנצח על־מחלת לענות משׂכיל להימן האזרחי׃
Psa 88:2  יהוה אלהי ישׁועתי יום־צעקתי בלילה נגדך׃
Psa 88:3  תבוא לפניך תפלתי הטה־אזנך לרנתי׃
Psa 88:4  כי־שׂבעה ברעות נפשׁי וחיי לשׁאול הגיעו׃
Psa 88:5  נחשׁבתי עם־יורדי בור הייתי כגבר אין־איל׃
Psa 88:6  במתים חפשׁי כמו חללים שׁכבי קבר אשׁר לא זכרתם עוד והמה מידך נגזרו׃
Psa 88:7  שׁתני בבור תחתיות במחשׁכים במצלות׃
Psa 88:8  עלי סמכה חמתך וכל־משׁבריך ענית סלה׃
Psa 88:9  הרחקת מידעי ממני שׁתני תועבות למו כלא ולא אצא׃
Psa 88:10  עיני דאבה מני עני קראתיך יהוה בכל־יום שׁטחתי אליך כפי׃
Psa 88:11  הלמתים תעשׂה־פלא אם־רפאים יקומו יודוך סלה׃
Psa 88:12  היספר בקבר חסדך אמונתך באבדון׃
Psa 88:13  היודע בחשׁך פלאך וצדקתך בארץ נשׁיה׃
Psa 88:14  ואני אליך יהוה שׁועתי ובבקר תפלתי תקדמך׃
Psa 88:15  למה יהוה תזנח נפשׁי תסתיר פניך ממני׃
Psa 88:16  עני אני וגוע מנער נשׂאתי אמיך אפונה׃
Psa 88:17  עלי עברו חרוניך בעותיך צמתותני׃
Psa 88:18  סבוני כמים כל־היום הקיפו עלי יחד׃
Psa 88:19  הרחקת ממני אהב ורע מידעי מחשׁך׃
Psa 89:1  משׂכיל לאיתן האזרחי׃
Psa 89:2  חסדי יהוה עולם אשׁירה לדר ודר אודיע אמונתך בפי׃
Psa 89:3  כי־אמרתי עולם חסד יבנה שׁמים תכן אמונתך בהם׃
Psa 89:4  כרתי ברית לבחירי נשׁבעתי לדוד עבדי׃
Psa 89:5  עד־עולם אכין זרעך ובניתי לדר־ודור כסאך סלה׃
Psa 89:6  ויודו שׁמים פלאך יהוה אף־אמונתך בקהל קדשׁים׃
Psa 89:7  כי מי בשׁחק יערך ליהוה ידמה ליהוה בבני אלים׃
Psa 89:8  אל נערץ בסוד־קדשׁים רבה ונורא על־כל־סביביו׃
Psa 89:9  יהוה אלהי צבאות מי־כמוך חסין יה ואמונתך סביבותיך׃
Psa 89:10  אתה מושׁל בגאות הים בשׂוא גליו אתה תשׁבחם׃
Psa 89:11  אתה דכאת כחלל רהב בזרוע עזך פזרת אויביך׃
Psa 89:12  לך שׁמים אף־לך ארץ תבל ומלאה אתה יסדתם׃
Psa 89:13  צפון וימין אתה בראתם תבור וחרמון בשׁמך ירננו׃
Psa 89:14  לך זרוע עם־גבורה תעז ידך תרום ימינך׃
Psa 89:15  צדק ומשׁפט מכון כסאך חסד ואמת יקדמו פניך׃
Psa 89:16  אשׁרי העם יודעי תרועה יהוה באור־פניך יהלכון׃
Psa 89:17  בשׁמך יגילון כל־היום ובצדקתך ירומו׃
Psa 89:18  כי־תפארת עזמו אתה וברצנך תרים קרננו׃
Psa 89:19  כי ליהוה מגננו ולקדושׁ ישׂראל מלכנו׃
Psa 89:20  אז דברת־בחזון לחסידיך ותאמר שׁויתי עזר על־גבור הרימותי בחור מעם׃
Psa 89:21  מצאתי דוד עבדי בשׁמן קדשׁי משׁחתיו׃
Psa 89:22  אשׁר ידי תכון עמו אף־זרועי תאמצנו׃
Psa 89:23  לא־ישׁא אויב בו ובן־עולה לא יעננו׃
Psa 89:24  וכתותי מפניו צריו ומשׂנאיו אגוף׃
Psa 89:25  ואמונתי וחסדי עמו ובשׁמי תרום קרנו׃
Psa 89:26  ושׂמתי בים ידו ובנהרות ימינו׃
Psa 89:27  הוא יקראני אבי אתה אלי וצור ישׁועתי׃
Psa 89:28  אף־אני בכור אתנהו עליון למלכי־ארץ׃
Psa 89:29  לעולם אשׁמור־לו חסדי ובריתי נאמנת לו׃
Psa 89:30  ושׂמתי לעד זרעו וכסאו כימי שׁמים׃
Psa 89:31  אם־יעזבו בניו תורתי ובמשׁפטי לא ילכון׃
Psa 89:32  אם־חקתי יחללו ומצותי לא ישׁמרו׃
Psa 89:33  ופקדתי בשׁבט פשׁעם ובנגעים עונם׃
Psa 89:34  וחסדי לא־אפיר מעמו ולא־אשׁקר באמונתי׃
Psa 89:35  לא־אחלל בריתי ומוצא שׂפתי לא אשׁנה׃
Psa 89:36  אחת נשׁבעתי בקדשׁי אם־לדוד אכזב׃
Psa 89:37  זרעו לעולם יהיה וכסאו כשׁמשׁ נגדי׃
Psa 89:38  כירח יכון עולם ועד בשׁחק נאמן סלה׃
Psa 89:39  ואתה זנחת ותמאס התעברת עם־משׁיחך׃
Psa 89:40  נארתה ברית עבדך חללת לארץ נזרו׃
Psa 89:41  פרצת כל־גדרתיו שׂמת מבצריו מחתה׃
Psa 89:42  שׁסהו כל־עברי דרך היה חרפה לשׁכניו׃
Psa 89:43  הרימות ימין צריו השׂמחת כל־אויביו׃
Psa 89:44  אף־תשׁיב צור חרבו ולא הקימתו במלחמה׃
Psa 89:45  השׁבת מטהרו וכסאו לארץ מגרתה׃
Psa 89:46  הקצרת ימי עלומיו העטית עליו בושׁה סלה׃
Psa 89:47  עד־מה יהוה תסתר לנצח תבער כמו־אשׁ חמתך׃
Psa 89:48  זכר־אני מה־חלד על־מה־שׁוא בראת כל־בני־אדם׃
Psa 89:49  מי גבר יחיה ולא יראה־מות ימלט נפשׁו מיד־שׁאול סלה׃
Psa 89:50  איה חסדיך הראשׁנים אדני נשׁבעת לדוד באמונתך׃
Psa 89:51  זכר אדני חרפת עבדיך שׂאתי בחיקי כל־רבים עמים׃
Psa 89:52  אשׁר חרפו אויביך יהוה אשׁר חרפו עקבות משׁיחך׃
Psa 89:53  ברוך יהוה לעולם אמן ואמן׃
Psa 90:1  תפלה למשׁה אישׁ־האלהים אדני מעון אתה היית לנו בדר ודר׃
Psa 90:2  בטרם הרים ילדו ותחולל ארץ ותבל ומעולם עד־עולם אתה אל׃
Psa 90:3  תשׁב אנושׁ עד־דכא ותאמר שׁובו בני־אדם׃
Psa 90:4  כי אלף שׁנים בעיניך כיום אתמול כי יעבר ואשׁמורה בלילה׃
Psa 90:5  זרמתם שׁנה יהיו בבקר כחציר יחלף׃
Psa 90:6  בבקר יציץ וחלף לערב ימולל ויבשׁ׃
Psa 90:7  כי־כלינו באפך ובחמתך נבהלנו׃
Psa 90:8  שׁת עונתינו לנגדך עלמנו למאור פניך׃
Psa 90:9  כי כל־ימינו פנו בעברתך כלינו שׁנינו כמו־הגה׃
Psa 90:10  ימי־שׁנותינו בהם שׁבעים שׁנה ואם בגבורת שׁמונים שׁנה ורהבם עמל ואון כי־גז חישׁ ונעפה׃
Psa 90:11  מי־יודע עז אפך וכיראתך עברתך׃
Psa 90:12  למנות ימינו כן הודע ונבא לבב חכמה׃
Psa 90:13  שׁובה יהוה עד־מתי והנחם על־עבדיך׃
Psa 90:14  שׂבענו בבקר חסדך ונרננה ונשׂמחה בכל־ימינו׃
Psa 90:15  שׂמחנו כימות עניתנו שׁנות ראינו רעה׃
Psa 90:16  יראה אל־עבדיך פעלך והדרך על־בניהם׃
Psa 90:17  ויהי נעם אדני אלהינו עלינו ומעשׂה ידינו כוננה עלינו ומעשׂה ידינו כוננהו׃
Psa 91:1  ישׁב בסתר עליון בצל שׁדי יתלונן׃
Psa 91:2  אמר ליהוה מחסי ומצודתי אלהי אבטח־בו׃
Psa 91:3  כי הוא יצילך מפח יקושׁ מדבר הוות׃
Psa 91:4  באברתו יסך לך ותחת־כנפיו תחסה צנה וסחרה אמתו׃
Psa 91:5  לא־תירא מפחד לילה מחץ יעוף יומם׃
Psa 91:6  מדבר באפל יהלך מקטב ישׁוד צהרים׃
Psa 91:7  יפל מצדך אלף ורבבה מימינך אליך לא יגשׁ׃
Psa 91:8  רק בעיניך תביט ושׁלמת רשׁעים תראה׃
Psa 91:9  כי־אתה יהוה מחסי עליון שׂמת מעונך׃
Psa 91:10  לא־תאנה אליך רעה ונגע לא־יקרב באהלך׃
Psa 91:11  כי מלאכיו יצוה־לך לשׁמרך בכל־דרכיך׃
Psa 91:12  על־כפים ישׂאונך פן־תגף באבן רגלך׃
Psa 91:13  על־שׁחל ופתן תדרך תרמס כפיר ותנין׃
Psa 91:14  כי בי חשׁק ואפלטהו אשׂגבהו כי־ידע שׁמי׃
Psa 91:15  יקראני ואענהו עמו־אנכי בצרה אחלצהו ואכבדהו׃
Psa 91:16  ארך ימים אשׂביעהו ואראהו בישׁועתי׃
Psa 92:1  מזמור שׁיר ליום השׁבת׃
Psa 92:2  טוב להדות ליהוה ולזמר לשׁמך עליון׃
Psa 92:3  להגיד בבקר חסדך ואמונתך בלילות׃
Psa 92:4  עלי־עשׂור ועלי־נבל עלי הגיון בכנור׃
Psa 92:5  כי שׂמחתני יהוה בפעלך במעשׂי ידיך ארנן׃
Psa 92:6  מה־גדלו מעשׂיך יהוה מאד עמקו מחשׁבתיך׃
Psa 92:7  אישׁ־בער לא ידע וכסיל לא־יבין את־זאת׃
Psa 92:8  בפרח רשׁעים כמו עשׂב ויציצו כל־פעלי און להשׁמדם עדי־עד׃
Psa 92:9  ואתה מרום לעלם יהוה׃
Psa 92:10  כי הנה איביך יהוה כי־הנה איביך יאבדו יתפרדו כל־פעלי און׃
Psa 92:11  ותרם כראים קרני בלתי בשׁמן רענן׃
Psa 92:12  ותבט עיני בשׁורי בקמים עלי מרעים תשׁמענה אזני׃
Psa 92:13  צדיק כתמר יפרח כארז בלבנון ישׂגה׃
Psa 92:14  שׁתולים בבית יהוה בחצרות אלהינו יפריחו׃
Psa 92:15  עוד ינובון בשׂיבה דשׁנים ורעננים יהיו׃
Psa 92:16  להגיד כי־ישׁר יהוה צורי ולא־עלתה בו׃
Psa 93:1  יהוה מלך גאות לבשׁ לבשׁ יהוה עז התאזר אף־תכון תבל בל־תמוט׃
Psa 93:2  נכון כסאך מאז מעולם אתה׃
Psa 93:3  נשׂאו נהרות יהוה נשׂאו נהרות קולם ישׂאו נהרות דכים׃
Psa 93:4  מקלות מים רבים אדירים משׁברי־ים אדיר במרום יהוה׃
Psa 93:5  עדתיך נאמנו מאד לביתך נאוה־קדשׁ יהוה לארך ימים׃
Psa 94:1  אל־נקמות יהוה אל נקמות הופיע׃
Psa 94:2  הנשׂא שׁפט הארץ השׁב גמול על־גאים׃
Psa 94:3  עד־מתי רשׁעים יהוה עד־מתי רשׁעים יעלזו׃
Psa 94:4  יביעו ידברו עתק יתאמרו כל־פעלי און׃
Psa 94:5  עמך יהוה ידכאו ונחלתך יענו׃
Psa 94:6  אלמנה וגר יהרגו ויתומים ירצחו׃
Psa 94:7  ויאמרו לא יראה־יה ולא־יבין אלהי יעקב׃
Psa 94:8  בינו בערים בעם וכסילים מתי תשׂכילו׃
Psa 94:9  הנטע אזן הלא ישׁמע אם־יצר עין הלא יביט׃
Psa 94:10  היסר גוים הלא יוכיח המלמד אדם דעת׃
Psa 94:11  יהוה ידע מחשׁבות אדם כי־המה הבל׃
Psa 94:12  אשׁרי הגבר אשׁר־תיסרנו יה ומתורתך תלמדנו׃
Psa 94:13  להשׁקיט לו מימי רע עד יכרה לרשׁע שׁחת׃
Psa 94:14  כי לא־יטשׁ יהוה עמו ונחלתו לא יעזב׃
Psa 94:15  כי־עד־צדק ישׁוב משׁפט ואחריו כל־ישׁרי־לב׃
Psa 94:16  מי־יקום לי עם־מרעים מי־יתיצב לי עם־פעלי און׃
Psa 94:17  לולי יהוה עזרתה לי כמעט שׁכנה דומה נפשׁי׃
Psa 94:18  אם־אמרתי מטה רגלי חסדך יהוה יסעדני׃
Psa 94:19  ברב שׂרעפי בקרבי תנחומיך ישׁעשׁעו נפשׁי׃
Psa 94:20  היחברך כסא הוות יצר עמל עלי־חק׃
Psa 94:21  יגודו על־נפשׁ צדיק ודם נקי ירשׁיעו׃
Psa 94:22  ויהי יהוה לי למשׂגב ואלהי לצור מחסי׃
Psa 94:23  וישׁב עליהם את־אונם וברעתם יצמיתם יצמיתם יהוה אלהינו׃
Psa 95:1  לכו נרננה ליהוה נריעה לצור ישׁענו׃
Psa 95:2  נקדמה פניו בתודה בזמרות נריע לו׃
Psa 95:3  כי אל גדול יהוה ומלך גדול על־כל־אלהים׃
Psa 95:4  אשׁר בידו מחקרי־ארץ ותועפות הרים לו׃
Psa 95:5  אשׁר־לו הים והוא עשׂהו ויבשׁת ידיו יצרו׃
Psa 95:6  באו נשׁתחוה ונכרעה נברכה לפני־יהוה עשׂנו׃
Psa 95:7  כי הוא אלהינו ואנחנו עם מרעיתו וצאן ידו היום אם־בקלו תשׁמעו׃
Psa 95:8  אל־תקשׁו לבבכם כמריבה כיום מסה במדבר׃
Psa 95:9  אשׁר נסוני אבותיכם בחנוני גם־ראו פעלי׃
Psa 95:10  ארבעים שׁנה אקוט בדור ואמר עם תעי לבב הם והם לא־ידעו דרכי׃
Psa 95:11  אשׁר־נשׁבעתי באפי אם־יבאון אל־מנוחתי׃
Psa 96:1  שׁירו ליהוה שׁיר חדשׁ שׁירו ליהוה כל־הארץ׃
Psa 96:2  שׁירו ליהוה ברכו שׁמו בשׂרו מיום־ליום ישׁועתו׃
Psa 96:3  ספרו בגוים כבודו בכל־העמים נפלאותיו׃
Psa 96:4  כי גדול יהוה ומהלל מאד נורא הוא על־כל־אלהים׃
Psa 96:5  כי כל־אלהי העמים אלילים ויהוה שׁמים עשׂה׃
Psa 96:6  הוד־והדר לפניו עז ותפארת במקדשׁו׃
Psa 96:7  הבו ליהוה משׁפחות עמים הבו ליהוה כבוד ועז׃
Psa 96:8  הבו ליהוה כבוד שׁמו שׂאו־מנחה ובאו לחצרותיו׃
Psa 96:9  השׁתחוו ליהוה בהדרת־קדשׁ חילו מפניו כל־הארץ׃
Psa 96:10  אמרו בגוים יהוה מלך אף־תכון תבל בל־תמוט ידין עמים במישׁרים׃
Psa 96:11  ישׂמחו השׁמים ותגל הארץ ירעם הים ומלאו׃
Psa 96:12  יעלז שׂדי וכל־אשׁר־בו אז ירננו כל־עצי־יער׃
Psa 96:13  לפני יהוה כי בא כי בא לשׁפט הארץ ישׁפט־תבל בצדק ועמים באמונתו׃
Psa 97:1  יהוה מלך תגל הארץ ישׂמחו איים רבים׃
Psa 97:2  ענן וערפל סביביו צדק ומשׁפט מכון כסאו׃
Psa 97:3  אשׁ לפניו תלך ותלהט סביב צריו׃
Psa 97:4  האירו ברקיו תבל ראתה ותחל הארץ׃
Psa 97:5  הרים כדונג נמסו מלפני יהוה מלפני אדון כל־הארץ׃
Psa 97:6  הגידו השׁמים צדקו וראו כל־העמים כבודו׃
Psa 97:7  יבשׁו כל־עבדי פסל המתהללים באלילים השׁתחוו־לו כל־אלהים׃
Psa 97:8  שׁמעה ותשׂמח ציון ותגלנה בנות יהודה למען משׁפטיך יהוה׃
Psa 97:9  כי־אתה יהוה עליון על־כל־הארץ מאד נעלית על־כל־אלהים׃
Psa 97:10  אהבי יהוה שׂנאו רע שׁמר נפשׁות חסידיו מיד רשׁעים יצילם׃
Psa 97:11  אור זרע לצדיק ולישׁרי־לב שׂמחה׃
Psa 97:12  שׂמחו צדיקים ביהוה והודו לזכר קדשׁו׃
Psa 98:1  מזמור שׁירו ליהוה שׁיר חדשׁ כי־נפלאות עשׂה הושׁיעה־לו ימינו וזרוע קדשׁו׃
Psa 98:2  הודיע יהוה ישׁועתו לעיני הגוים גלה צדקתו׃
Psa 98:3  זכר חסדו ואמונתו לבית ישׂראל ראו כל־אפסי־ארץ את ישׁועת אלהינו׃
Psa 98:4  הריעו ליהוה כל־הארץ פצחו ורננו וזמרו׃
Psa 98:5  זמרו ליהוה בכנור בכנור וקול זמרה׃
Psa 98:6  בחצצרות וקול שׁופר הריעו לפני המלך יהוה׃
Psa 98:7  ירעם הים ומלאו תבל וישׁבי בה׃
Psa 98:8  נהרות ימחאו־כף יחד הרים ירננו׃
Psa 98:9  לפני־יהוה כי בא לשׁפט הארץ ישׁפט־תבל בצדק ועמים במישׁרים׃
Psa 99:1  יהוה מלך ירגזו עמים ישׁב כרובים תנוט הארץ׃
Psa 99:2  יהוה בציון גדול ורם הוא על־כל־העמים׃
Psa 99:3  יודו שׁמך גדול ונורא קדושׁ הוא׃
Psa 99:4  ועז מלך משׁפט אהב אתה כוננת מישׁרים משׁפט וצדקה ביעקב אתה עשׂית׃
Psa 99:5  רוממו יהוה אלהינו והשׁתחוו להדם רגליו קדושׁ הוא׃
Psa 99:6  משׁה ואהרן בכהניו ושׁמואל בקראי שׁמו קראים אל־יהוה והוא יענם׃
Psa 99:7  בעמוד ענן ידבר אליהם שׁמרו עדתיו וחק נתן־למו׃
Psa 99:8  יהוה אלהינו אתה עניתם אל נשׂא היית להם ונקם על־עלילותם׃
Psa 99:9  רוממו יהוה אלהינו והשׁתחוו להר קדשׁו כי־קדושׁ יהוה אלהינו׃
Psa 100:1  מזמור לתודה הריעו ליהוה כל־הארץ׃
Psa 100:2  עבדו את־יהוה בשׂמחה באו לפניו ברננה׃
Psa 100:3  דעו כי־יהוה הוא אלהים הוא־עשׂנו ולא אנחנו עמו וצאן מרעיתו׃
Psa 100:4  באו שׁעריו בתודה חצרתיו בתהלה הודו־לו ברכו שׁמו׃
Psa 100:5  כי־טוב יהוה לעולם חסדו ועד־דר ודר אמונתו׃
Psa 101:1  לדוד מזמור חסד־ומשׁפט אשׁירה לך יהוה אזמרה׃
Psa 101:2  אשׂכילה בדרך תמים מתי תבוא אלי אתהלך בתם־לבבי בקרב ביתי׃
Psa 101:3  לא־אשׁית לנגד עיני דבר־בליעל עשׂה־סטים שׂנאתי לא ידבק בי׃
Psa 101:4  לבב עקשׁ יסור ממני רע לא אדע׃
Psa 101:5  מלושׁני בסתר רעהו אותו אצמית גבה־עינים ורחב לבב אתו לא אוכל׃
Psa 101:6  עיני בנאמני־ארץ לשׁבת עמדי הלך בדרך תמים הוא ישׁרתני׃
Psa 101:7  לא־ישׁב בקרב ביתי עשׂה רמיה דבר שׁקרים לא־יכון לנגד עיני׃
Psa 101:8  לבקרים אצמית כל־רשׁעי־ארץ להכרית מעיר־יהוה כל־פעלי און׃
Psa 102:1  תפלה לעני כי־יעטף ולפני יהוה ישׁפך שׂיחו׃
Psa 102:2  יהוה שׁמעה תפלתי ושׁועתי אליך תבוא׃
Psa 102:3  אל־תסתר פניך ממני ביום צר לי הטה־אלי אזנך ביום אקרא מהר ענני׃
Psa 102:4  כי־כלו בעשׁן ימי ועצמותי כמו־קד נחרו׃
Psa 102:5  הוכה־כעשׂב ויבשׁ לבי כי־שׁכחתי מאכל לחמי׃
Psa 102:6  מקול אנחתי דבקה עצמי לבשׂרי׃
Psa 102:7  דמיתי לקאת מדבר הייתי ככוס חרבות׃
Psa 102:8  שׁקדתי ואהיה כצפור בודד על־גג׃
Psa 102:9  כל־היום חרפוני אויבי מהוללי בי נשׁבעו׃
Psa 102:10  כי־אפר כלחם אכלתי ושׁקוי בבכי מסכתי׃
Psa 102:11  מפני־זעמך וקצפך כי נשׂאתני ותשׁליכני׃
Psa 102:12  ימי כצל נטוי ואני כעשׂב איבשׁ׃
Psa 102:13  ואתה יהוה לעולם תשׁב וזכרך לדר ודר׃
Psa 102:14  אתה תקום תרחם ציון כי־עת לחננה כי־בא מועד׃
Psa 102:15  כי־רצו עבדיך את־אבניה ואת־עפרה יחננו׃
Psa 102:16  וייראו גוים את־שׁם יהוה וכל־מלכי הארץ את־כבודך׃
Psa 102:17  כי־בנה יהוה ציון נראה בכבודו׃
Psa 102:18  פנה אל־תפלת הערער ולא־בזה את־תפלתם׃
Psa 102:19  תכתב זאת לדור אחרון ועם נברא יהלל־יה׃
Psa 102:20  כי־השׁקיף ממרום קדשׁו יהוה משׁמים אל־ארץ הביט׃
Psa 102:21  לשׁמע אנקת אסיר לפתח בני תמותה׃
Psa 102:22  לספר בציון שׁם יהוה ותהלתו בירושׁלם׃
Psa 102:23  בהקבץ עמים יחדו וממלכות לעבד את־יהוה׃
Psa 102:24  ענה בדרך כחו קצר ימי׃
Psa 102:25  אמר אלי אל־תעלני בחצי ימי בדור דורים שׁנותיך׃
Psa 102:26  לפנים הארץ יסדת ומעשׂה ידיך שׁמים׃
Psa 102:27  המה יאבדו ואתה תעמד וכלם כבגד יבלו כלבושׁ תחליפם ויחלפו׃
Psa 102:28  ואתה־הוא ושׁנותיך לא יתמו׃
Psa 102:29  בני־עבדיך ישׁכונו וזרעם לפניך יכון׃
Psa 103:1  לדוד ברכי נפשׁי את־יהוה וכל־קרבי את־שׁם קדשׁו׃
Psa 103:2  ברכי נפשׁי את־יהוה ואל־תשׁכחי כל־גמוליו׃
Psa 103:3  הסלח לכל־עונכי הרפא לכל־תחלאיכי׃
Psa 103:4  הגואל משׁחת חייכי המעטרכי חסד ורחמים׃
Psa 103:5  המשׂביע בטוב עדיך תתחדשׁ כנשׁר נעוריכי׃
Psa 103:6  עשׂה צדקות יהוה ומשׁפטים לכל־עשׁוקים׃
Psa 103:7  יודיע דרכיו למשׁה לבני ישׂראל עלילותיו׃
Psa 103:8  רחום וחנון יהוה ארך אפים ורב־חסד׃
Psa 103:9  לא־לנצח יריב ולא לעולם יטור׃
Psa 103:10  לא כחטאינו עשׂה לנו ולא כעונתינו גמל עלינו׃
Psa 103:11  כי כגבה שׁמים על־הארץ גבר חסדו על־יראיו׃
Psa 103:12  כרחק מזרח ממערב הרחיק ממנו את־פשׁעינו׃
Psa 103:13  כרחם אב על־בנים רחם יהוה על־יראיו׃
Psa 103:14  כי־הוא ידע יצרנו זכור כי־עפר אנחנו׃
Psa 103:15  אנושׁ כחציר ימיו כציץ השׂדה כן יציץ׃
Psa 103:16  כי רוח עברה־בו ואיננו ולא־יכירנו עוד מקומו׃
Psa 103:17  וחסד יהוה מעולם ועד־עולם על־יראיו וצדקתו לבני בנים׃
Psa 103:18  לשׁמרי בריתו ולזכרי פקדיו לעשׂותם׃
Psa 103:19  יהוה בשׁמים הכין כסאו ומלכותו בכל משׁלה׃
Psa 103:20  ברכו יהוה מלאכיו גברי כח עשׂי דברו לשׁמע בקול דברו׃
Psa 103:21  ברכו יהוה כל־צבאיו משׁרתיו עשׂי רצונו׃
Psa 103:22  ברכו יהוה כל־מעשׂיו בכל־מקמות ממשׁלתו ברכי נפשׁי את־יהוה׃
Psa 104:1  ברכי נפשׁי את־יהוה יהוה אלהי גדלת מאד הוד והדר לבשׁת׃
Psa 104:2  עטה־אור כשׂלמה נוטה שׁמים כיריעה׃
Psa 104:3  המקרה במים עליותיו השׂם־עבים רכובו המהלך על־כנפי־רוח׃
Psa 104:4  עשׂה מלאכיו רוחות משׁרתיו אשׁ להט׃
Psa 104:5  יסד־ארץ על־מכוניה בל־תמוט עולם ועד׃
Psa 104:6  תהום כלבושׁ כסיתו על־הרים יעמדו־מים׃
Psa 104:7  מן־גערתך ינוסון מן־קול רעמך יחפזון׃
Psa 104:8  יעלו הרים ירדו בקעות אל־מקום זה יסדת להם׃
Psa 104:9  גבול־שׂמת בל־יעברון בל־ישׁובון לכסות הארץ׃
Psa 104:10  המשׁלח מעינים בנחלים בין הרים יהלכון׃
Psa 104:11  ישׁקו כל־חיתו שׂדי ישׁברו פראים צמאם׃
Psa 104:12  עליהם עוף־השׁמים ישׁכון מבין עפאים יתנו־קול׃
Psa 104:13  משׁקה הרים מעליותיו מפרי מעשׂיך תשׂבע הארץ׃
Psa 104:14  מצמיח חציר לבהמה ועשׂב לעבדת האדם להוציא לחם מן־הארץ׃
Psa 104:15  ויין ישׂמח לבב־אנושׁ להצהיל פנים משׁמן ולחם לבב־אנושׁ יסעד׃
Psa 104:16  ישׂבעו עצי יהוה ארזי לבנון אשׁר נטע׃
Psa 104:17  אשׁר־שׁם צפרים יקננו חסידה ברושׁים ביתה׃
Psa 104:18  הרים הגבהים ליעלים סלעים מחסה לשׁפנים׃
Psa 104:19  עשׂה ירח למועדים שׁמשׁ ידע מבואו׃
Psa 104:20  תשׁת־חשׁך ויהי לילה בו־תרמשׂ כל־חיתו־יער׃
Psa 104:21  הכפירים שׁאגים לטרף ולבקשׁ מאל אכלם׃
Psa 104:22  תזרח השׁמשׁ יאספון ואל־מעונתם ירבצון׃
Psa 104:23  יצא אדם לפעלו ולעבדתו עדי־ערב׃
Psa 104:24  מה־רבו מעשׂיך יהוה כלם בחכמה עשׂית מלאה הארץ קנינך׃
Psa 104:25  זה הים גדול ורחב ידים שׁם־רמשׂ ואין מספר חיות קטנות עם־גדלות׃
Psa 104:26  שׁם אניות יהלכון לויתן זה־יצרת לשׂחק־בו׃
Psa 104:27  כלם אליך ישׂברון לתת אכלם בעתו׃
Psa 104:28  תתן להם ילקטון תפתח ידך ישׂבעון טוב׃
Psa 104:29  תסתיר פניך יבהלון תסף רוחם יגועון ואל־עפרם ישׁובון׃
Psa 104:30  תשׁלח רוחך יבראון ותחדשׁ פני אדמה׃
Psa 104:31  יהי כבוד יהוה לעולם ישׂמח יהוה במעשׂיו׃
Psa 104:32  המביט לארץ ותרעד יגע בהרים ויעשׁנו׃
Psa 104:33  אשׁירה ליהוה בחיי אזמרה לאלהי בעודי׃
Psa 104:34  יערב עליו שׂיחי אנכי אשׂמח ביהוה׃
Psa 104:35  יתמו חטאים מן־הארץ ורשׁעים עוד אינם ברכי נפשׁי את־יהוה הללו־יה׃
Psa 105:1  הודו ליהוה קראו בשׁמו הודיעו בעמים עלילותיו׃
Psa 105:2  שׁירו־לו זמרו־לו שׂיחו בכל־נפלאותיו׃
Psa 105:3  התהללו בשׁם קדשׁו ישׂמח לב מבקשׁי יהוה׃
Psa 105:4  דרשׁו יהוה ועזו בקשׁו פניו תמיד׃
Psa 105:5  זכרו נפלאותיו אשׁר־עשׂה מפתיו ומשׁפטי־פיו׃
Psa 105:6  זרע אברהם עבדו בני יעקב בחיריו׃
Psa 105:7  הוא יהוה אלהינו בכל־הארץ משׁפטיו׃
Psa 105:8  זכר לעולם בריתו דבר צוה לאלף דור׃
Psa 105:9  אשׁר כרת את־אברהם ושׁבועתו לישׂחק׃
Psa 105:10  ויעמידה ליעקב לחק לישׂראל ברית עולם׃
Psa 105:11  לאמר לך אתן את־ארץ־כנען חבל נחלתכם׃
Psa 105:12  בהיותם מתי מספר כמעט וגרים בה׃
Psa 105:13  ויתהלכו מגוי אל־גוי מממלכה אל־עם אחר׃
Psa 105:14  לא־הניח אדם לעשׁקם ויוכח עליהם מלכים׃
Psa 105:15  אל־תגעו במשׁיחי ולנביאי אל־תרעו׃
Psa 105:16  ויקרא רעב על־הארץ כל־מטה־לחם שׁבר׃
Psa 105:17  שׁלח לפניהם אישׁ לעבד נמכר יוסף׃
Psa 105:18  ענו בכבל רגליו ברזל באה נפשׁו׃
Psa 105:19  עד־עת בא־דברו אמרת יהוה צרפתהו׃
Psa 105:20  שׁלח מלך ויתירהו משׁל עמים ויפתחהו׃
Psa 105:21  שׂמו אדון לביתו ומשׁל בכל־קנינו׃
Psa 105:22  לאסר שׂריו בנפשׁו וזקניו יחכם׃
Psa 105:23  ויבא ישׂראל מצרים ויעקב גר בארץ־חם׃
Psa 105:24  ויפר את־עמו מאד ויעצמהו מצריו׃
Psa 105:25  הפך לבם לשׂנא עמו להתנכל בעבדיו׃
Psa 105:26  שׁלח משׁה עבדו אהרן אשׁר בחר־בו׃
Psa 105:27  שׂמו־בם דברי אתותיו ומפתים בארץ חם׃
Psa 105:28  שׁלח חשׁך ויחשׁך ולא־מרו את־דברוו׃
Psa 105:29  הפך את־מימיהם לדם וימת את־דגתם׃
Psa 105:30  שׁרץ ארצם צפרדעים בחדרי מלכיהם׃
Psa 105:31  אמר ויבא ערב כנים בכל־גבולם׃
Psa 105:32  נתן גשׁמיהם ברד אשׁ להבות בארצם׃
Psa 105:33  ויך גפנם ותאנתם וישׁבר עץ גבולם׃
Psa 105:34  אמר ויבא ארבה וילק ואין מספר׃
Psa 105:35  ויאכל כל־עשׂב בארצם ויאכל פרי אדמתם׃
Psa 105:36  ויך כל־בכור בארצם ראשׁית לכל־אונם׃
Psa 105:37  ויוציאם בכסף וזהב ואין בשׁבטיו כושׁל׃
Psa 105:38  שׂמח מצרים בצאתם כי־נפל פחדם עליהם׃
Psa 105:39  פרשׂ ענן למסך ואשׁ להאיר לילה׃
Psa 105:40  שׁאל ויבא שׂלו ולחם שׁמים ישׂביעם׃
Psa 105:41  פתח צור ויזובו מים הלכו בציות נהר׃
Psa 105:42  כי־זכר את־דבר קדשׁו את־אברהם עבדו׃
Psa 105:43  ויוצא עמו בשׂשׂון ברנה את־בחיריו׃
Psa 105:44  ויתן להם ארצות גוים ועמל לאמים יירשׁו׃
Psa 105:45  בעבור ישׁמרו חקיו ותורתיו ינצרו הללו־יה׃
Psa 106:1  הללויה הודו ליהוה כי־טוב כי לעולם חסדו׃
Psa 106:2  מי ימלל גבורות יהוה ישׁמיע כל־תהלתו׃
Psa 106:3  אשׁרי שׁמרי משׁפט עשׂה צדקה בכל־עת׃
Psa 106:4  זכרני יהוה ברצון עמך פקדני בישׁועתך׃
Psa 106:5  לראות בטובת בחיריך לשׂמח בשׂמחת גויך להתהלל עם־נחלתך׃
Psa 106:6  חטאנו עם־אבותינו העוינו הרשׁענו׃
Psa 106:7  אבותינו במצרים לא־השׂכילו נפלאותיך לא זכרו את־רב חסדיך וימרו על־ים בים־סוף׃
Psa 106:8  ויושׁיעם למען שׁמו להודיע את־גבורתו׃
Psa 106:9  ויגער בים־סוף ויחרב ויוליכם בתהמות כמדבר׃
Psa 106:10  ויושׁיעם מיד שׂונא ויגאלם מיד אויב׃
Psa 106:11  ויכסו־מים צריהם אחד מהם לא נותר׃
Psa 106:12  ויאמינו בדבריו ישׁירו תהלתו׃
Psa 106:13  מהרו שׁכחו מעשׂיו לא־חכו לעצתו׃
Psa 106:14  ויתאוו תאוה במדבר וינסו־אל בישׁימון׃
Psa 106:15  ויתן להם שׁאלתם וישׁלח רזון בנפשׁם׃
Psa 106:16  ויקנאו למשׁה במחנה לאהרן קדושׁ יהוה׃
Psa 106:17  תפתח־ארץ ותבלע דתן ותכס על־עדת אבירם׃
Psa 106:18  ותבער־אשׁ בעדתם להבה תלהט רשׁעים׃
Psa 106:19  יעשׂו־עגל בחרב וישׁתחוו למסכה׃
Psa 106:20  וימירו את־כבודם בתבנית שׁור אכל עשׂב׃
Psa 106:21  שׁכחו אל מושׁיעם עשׂה גדלות במצרים׃
Psa 106:22  נפלאות בארץ חם נוראות על־ים־סוף׃
Psa 106:23  ויאמר להשׁמידם לולי משׁה בחירו עמד בפרץ לפניו להשׁיב חמתו מהשׁחית׃
Psa 106:24  וימאסו בארץ חמדה לא־האמינו לדברו׃
Psa 106:25  וירגנו באהליהם לא שׁמעו בקול יהוה׃
Psa 106:26  וישׂא ידו להם להפיל אותם במדבר׃
Psa 106:27  ולהפיל זרעם בגוים ולזרותם בארצות׃
Psa 106:28  ויצמדו לבעל פעור ויאכלו זבחי מתים׃
Psa 106:29  ויכעיסו במעלליהם ותפרץ־בם מגפה׃
Psa 106:30  ויעמד פינחס ויפלל ותעצר המגפה׃
Psa 106:31  ותחשׁב לו לצדקה לדר ודר עד־עולם׃
Psa 106:32  ויקציפו על־מי מריבה וירע למשׁה בעבורם׃
Psa 106:33  כי־המרו את־רוחו ויבטא בשׂפתיו׃
Psa 106:34  לא־השׁמידו את־העמים אשׁר אמר יהוה להם׃
Psa 106:35  ויתערבו בגוים וילמדו מעשׂיהם׃
Psa 106:36  ויעבדו את־עצביהם ויהיו להם למוקשׁ׃
Psa 106:37  ויזבחו את־בניהם ואת־בנותיהם לשׁדים׃
Psa 106:38  וישׁפכו דם נקי דם־בניהם ובנותיהם אשׁר זבחו לעצבי כנען ותחנף הארץ בדמים׃
Psa 106:39  ויטמאו במעשׂיהם ויזנו במעלליהם׃
Psa 106:40  ויחר־אף יהוה בעמו ויתעב את־נחלתו׃
Psa 106:41  ויתנם ביד־גוים וימשׁלו בהם שׂנאיהם׃
Psa 106:42  וילחצום אויביהם ויכנעו תחת ידם׃
Psa 106:43  פעמים רבות יצילם והמה ימרו בעצתם וימכו בעונם׃
Psa 106:44  וירא בצר להם בשׁמעו את־רנתם׃
Psa 106:45  ויזכר להם בריתו וינחם כרב חסדו׃
Psa 106:46  ויתן אותם לרחמים לפני כל־שׁוביהם׃
Psa 106:47  הושׁיענו יהוה אלהינו וקבצנו מן־הגוים להדות לשׁם קדשׁך להשׁתבח בתהלתך׃
Psa 106:48  ברוך־יהוה אלהי ישׂראל מן־העולם ועד העולם ואמר כל־העם אמן הללו־יה׃
Psa 107:1  הדו ליהוה כי־טוב כי לעולם חסדו׃
Psa 107:2  יאמרו גאולי יהוה אשׁר גאלם מיד־צר׃
Psa 107:3  ומארצות קבצם ממזרח וממערב מצפון ומים׃
Psa 107:4  תעו במדבר בישׁימון דרך עיר מושׁב לא מצאו׃
Psa 107:5  רעבים גם־צמאים נפשׁם בהם תתעטף׃
Psa 107:6  ויצעקו אל־יהוה בצר להם ממצוקותיהם יצילם׃
Psa 107:7  וידריכם בדרך ישׁרה ללכת אל־עיר מושׁב׃
Psa 107:8  יודו ליהוה חסדו ונפלאותיו לבני אדם׃
Psa 107:9  כי־השׂביע נפשׁ שׁקקה ונפשׁ רעבה מלא־טוב׃
Psa 107:10  ישׁבי חשׁך וצלמות אסירי עני וברזל׃
Psa 107:11  כי־המרו אמרי־אל ועצת עליון נאצו׃
Psa 107:12  ויכנע בעמל לבם כשׁלו ואין עזר׃
Psa 107:13  ויזעקו אל־יהוה בצר להם ממצקותיהם יושׁיעם׃
Psa 107:14  יוציאם מחשׁך וצלמות ומוסרותיהם ינתק׃
Psa 107:15  יודו ליהוה חסדו ונפלאותיו לבני אדם׃
Psa 107:16  כי־שׁבר דלתות נחשׁת ובריחי ברזל גדע׃
Psa 107:17  אולים מדרך פשׁעם ומעונתיהם יתענו׃
Psa 107:18  כל־אכל תתעב נפשׁם ויגיעו עד־שׁערי מות׃
Psa 107:19  ויזעקו אל־יהוה בצר להם ממצקותיהם יושׁיעם׃
Psa 107:20  ישׁלח דברו וירפאם וימלט משׁחיתותם׃
Psa 107:21  יודו ליהוה חסדו ונפלאותיו לבני אדם׃
Psa 107:22  ויזבחו זבחי תודה ויספרו מעשׂיו ברנה׃
Psa 107:23  יורדי הים באניות עשׂי מלאכה במים רבים׃
Psa 107:24  המה ראו מעשׂי יהוה ונפלאותיו במצולה׃
Psa 107:25  ויאמר ויעמד רוח סערה ותרומם גליו׃
Psa 107:26  יעלו שׁמים ירדו תהומות נפשׁם ברעה תתמוגג׃
Psa 107:27  יחוגו וינועו כשׁכור וכל־חכמתם תתבלע׃
Psa 107:28  ויצעקו אל־יהוה בצר להם וממצוקתיהם יוציאם׃
Psa 107:29  יקם סערה לדממה ויחשׁו גליהם׃
Psa 107:30  וישׂמחו כי־ישׁתקו וינחם אל־מחוז חפצם׃
Psa 107:31  יודו ליהוה חסדו ונפלאותיו לבני אדם׃
Psa 107:32  וירממוהו בקהל־עם ובמושׁב זקנים יהללוהו׃
Psa 107:33  ישׂם נהרות למדבר ומצאי מים לצמאון׃
Psa 107:34  ארץ פרי למלחה מרעת ישׁבי בה׃
Psa 107:35  ישׂם מדבר לאגם־מים וארץ ציה למצאי מים׃
Psa 107:36  ויושׁב שׁם רעבים ויכוננו עיר מושׁב׃
Psa 107:37  ויזרעו שׂדות ויטעו כרמים ויעשׂו פרי תבואה׃
Psa 107:38  ויברכם וירבו מאד ובהמתם לא ימעיט׃
Psa 107:39  וימעטו וישׁחו מעצר רעה ויגון׃
Psa 107:40  שׁפך בוז על־נדיבים ויתעם בתהו לא־דרך׃
Psa 107:41  וישׂגב אביון מעוני וישׂם כצאן משׁפחות׃
Psa 107:42  יראו ישׁרים וישׂמחו וכל־עולה קפצה פיה׃
Psa 107:43  מי־חכם וישׁמר־אלה ויתבוננו חסדי יהוה׃
Psa 108:1  שׁיר מזמור לדוד׃
Psa 108:2  נכון לבי אלהים אשׁירה ואזמרה אף־כבודי׃
Psa 108:3  עורה הנבל וכנור אעירה שׁחר׃
Psa 108:4  אודך בעמים יהוה ואזמרך בל־אמים׃
Psa 108:5  כי־גדול מעל־שׁמים חסדך ועד־שׁחקים אמתך׃
Psa 108:6  רומה על־שׁמים אלהים ועל כל־הארץ כבודך׃
Psa 108:7  למען יחלצון ידידיך הושׁיעה ימינך וענני׃
Psa 108:8  אלהים דבר בקדשׁו אעלזה אחלקה שׁכם ועמק סכות אמדד׃
Psa 108:9  לי גלעד לי מנשׁה ואפרים מעוז ראשׁי יהודה מחקקי׃
Psa 108:10  מואב סיר רחצי על־אדום אשׁליך נעלי עלי־פלשׁת אתרועע׃
Psa 108:11  מי יבלני עיר מבצר מי נחני עד־אדום׃
Psa 108:12  הלא־אלהים זנחתנו ולא־תצא אלהים בצבאתינו׃
Psa 108:13  הבה־לנו עזרת מצר ושׁוא תשׁועת אדם׃
Psa 108:14  באלהים נעשׂה־חיל והוא יבוס צרינו׃
Psa 109:1  למנצח לדוד מזמור אלהי תהלתי אל־תחרשׁ׃
Psa 109:2  כי פי רשׁע ופי־מרמה עלי פתחו דברו אתי לשׁון שׁקר׃
Psa 109:3  ודברי שׂנאה סבבוני וילחמוני חנם׃
Psa 109:4  תחת־אהבתי ישׂטנוני ואני תפלה׃
Psa 109:5  וישׂימו עלי רעה תחת טובה ושׂנאה תחת אהבתי׃
Psa 109:6  הפקד עליו רשׁע ושׂטן יעמד על־ימינו׃
Psa 109:7  בהשׁפטו יצא רשׁע ותפלתו תהיה לחטאה׃
Psa 109:8  יהיו־ימיו מעטים פקדתו יקח אחר׃
Psa 109:9  יהיו־בניו יתומים ואשׁתו אלמנה׃
Psa 109:10  ונוע ינועו בניו ושׁאלו ודרשׁו מחרבותיהם׃
Psa 109:11  ינקשׁ נושׁה לכל־אשׁר־לו ויבזו זרים יגיעו׃
Psa 109:12  אל־יהי־לו משׁך חסד ואל־יהי חונן ליתומיו׃
Psa 109:13  יהי־אחריתו להכרית בדור אחר ימח שׁמם׃
Psa 109:14  יזכר עון אבתיו אל־יהוה וחטאת אמו אל־תמח׃
Psa 109:15  יהיו נגד־יהוה תמיד ויכרת מארץ זכרם׃
Psa 109:16  יען אשׁר לא זכר עשׂות חסד וירדף אישׁ־עני ואביון ונכאה לבב למותת׃
Psa 109:17  ויאהב קללה ותבואהו ולא־חפץ בברכה ותרחק ממנו׃
Psa 109:18  וילבשׁ קללה כמדו ותבא כמים בקרבו וכשׁמן בעצמותיו׃
Psa 109:19  תהי־לו כבגד יעטה ולמזח תמיד יחגרה׃
Psa 109:20  זאת פעלת שׂטני מאת יהוה והדברים רע על־נפשׁי׃
Psa 109:21  ואתה יהוה אדני עשׂה־אתי למען שׁמך כי־טוב חסדך הצילני׃
Psa 109:22  כי־עני ואביון אנכי ולבי חלל בקרבי׃
Psa 109:23  כצל־כנטותו נהלכתי ננערתי כארבה׃
Psa 109:24  ברכי כשׁלו מצום ובשׂרי כחשׁ משׁמן׃
Psa 109:25  ואני הייתי חרפה להם יראוני יניעון ראשׁם׃
Psa 109:26  עזרני יהוה אלהי הושׁיעני כחסדך׃
Psa 109:27  וידעו כי־ידך זאת אתה יהוה עשׂיתה׃
Psa 109:28  יקללו־המה ואתה תברך קמו ויבשׁו ועבדך ישׂמח׃
Psa 109:29  ילבשׁו שׂוטני כלמה ויעטו כמעיל בשׁתם׃
Psa 109:30  אודה יהוה מאד בפי ובתוך רבים אהללנו׃
Psa 109:31  כי־יעמד לימין אביון להושׁיע משׁפטי נפשׁו׃
Psa 110:1  לדוד מזמור נאם יהוה לאדני שׁב לימיני עד־אשׁית איביך הדם לרגליך׃
Psa 110:2  מטה־עזך ישׁלח יהוה מציון רדה בקרב איביך׃
Psa 110:3  עמך נדבת ביום חילך בהדרי־קדשׁ מרחם משׁחר לך טל ילדתיך׃
Psa 110:4  נשׁבע יהוה ולא ינחם אתה־כהן לעולם על־דברתי מלכי־צדק׃
Psa 110:5  אדני על־ימינך מחץ ביום־אפו מלכים׃
Psa 110:6  ידין בגוים מלא גויות מחץ ראשׁ על־ארץ רבה׃
Psa 110:7  מנחל בדרך ישׁתה על־כן ירים ראשׁ׃
Psa 111:1  הללו יה אודה יהוה בכל־לבב בסוד ישׁרים ועדה׃
Psa 111:2  גדלים מעשׂי יהוה דרושׁים לכל־חפציהם׃
Psa 111:3  הוד־והדר פעלו וצדקתו עמדת לעד׃
Psa 111:4  זכר עשׂה לנפלאתיו חנון ורחום יהוה׃
Psa 111:5  טרף נתן ליראיו יזכר לעולם בריתו׃
Psa 111:6  כח מעשׂיו הגיד לעמו לתת להם נחלת גוים׃
Psa 111:7  מעשׂי ידיו אמת ומשׁפט נאמנים כל־פקודיו׃
Psa 111:8  סמוכים לעד לעולם עשׂוים באמת וישׁר׃
Psa 111:9  פדות שׁלח לעמו צוה־לעולם בריתו קדושׁ ונורא שׁמו׃
Psa 111:10  ראשׁית חכמה יראת יהוה שׂכל טוב לכל־עשׂיהם תהלתו עמדת לעד׃
Psa 112:1  הללו יה אשׁרי־אישׁ ירא את־יהוה במצותיו חפץ מאד׃
Psa 112:2  גבור בארץ יהיה זרעו דור ישׁרים יברך׃
Psa 112:3  הון־ועשׁר בביתו וצדקתו עמדת לעד׃
Psa 112:4  זרח בחשׁך אור לישׁרים חנון ורחום וצדיק׃
Psa 112:5  טוב־אישׁ חונן ומלוה יכלכל דבריו במשׁפט׃
Psa 112:6  כי־לעולם לא־ימוט לזכר עולם יהיה צדיק׃
Psa 112:7  משׁמועה רעה לא יירא נכון לבו בטח ביהוה׃
Psa 112:8  סמוך לבו לא יירא עד אשׁר־יראה בצריו׃
Psa 112:9  פזר נתן לאביונים צדקתו עמדת לעד קרנו תרום בכבוד׃
Psa 112:10  רשׁע יראה וכעס שׁניו יחרק ונמס תאות רשׁעים תאבד׃
Psa 113:1  הללו יה הללו עבדי יהוה הללו את־שׁם יהוה׃
Psa 113:2  יהי שׁם יהוה מברך מעתה ועד־עולם׃
Psa 113:3  ממזרח־שׁמשׁ עד־מבואו מהלל שׁם יהוה׃
Psa 113:4  רם על־כל־גוים יהוה על השׁמים כבודו׃
Psa 113:5  מי כיהוה אלהינו המגביהי לשׁבת׃
Psa 113:6  המשׁפילי לראות בשׁמים ובארץ׃
Psa 113:7  מקימי מעפר דל מאשׁפת ירים אביון׃
Psa 113:8  להושׁיבי עם־נדיבים עם נדיבי עמו׃
Psa 113:9  מושׁיבי עקרת הבית אם־הבנים שׂמחה הללו־יה׃
Psa 114:1  בצאת ישׂראל ממצרים בית יעקב מעם לעז׃
Psa 114:2  היתה יהודה לקדשׁו ישׂראל ממשׁלותיו׃
Psa 114:3  הים ראה וינס הירדן יסב לאחור׃
Psa 114:4  ההרים רקדו כאילים גבעות כבני־צאן׃
Psa 114:5  מה־לך הים כי תנוס הירדן תסב לאחור׃
Psa 114:6  ההרים תרקדו כאילים גבעות כבני־צאן׃
Psa 114:7  מלפני אדון חולי ארץ מלפני אלוה יעקב׃
Psa 114:8  ההפכי הצור אגם־מים חלמישׁ למעינו־מים׃
Psa 115:1  לא לנו יהוה לא לנו כי־לשׁמך תן כבוד על־חסדך על־אמתך׃
Psa 115:2  למה יאמרו הגוים איה־נא אלהיהם׃
Psa 115:3  ואלהינו בשׁמים כל אשׁר־חפץ עשׂה׃
Psa 115:4  עצביהם כסף וזהב מעשׂה ידי אדם׃
Psa 115:5  פה־להם ולא ידברו עינים להם ולא יראו׃
Psa 115:6  אזנים להם ולא ישׁמעו אף להם ולא יריחון׃
Psa 115:7  ידיהם ולא ימישׁון רגליהם ולא יהלכו לא־יהגו בגרונם׃
Psa 115:8  כמוהם יהיו עשׂיהם כל אשׁר־בטח בהם׃
Psa 115:9  ישׂראל בטח ביהוה עזרם ומגנם הוא׃
Psa 115:10  בית אהרן בטחו ביהוה עזרם ומגנם הוא׃
Psa 115:11  יראי יהוה בטחו ביהוה עזרם ומגנם הוא׃
Psa 115:12  יהוה זכרנו יברך יברך את־בית ישׂראל יברך את־בית אהרן׃
Psa 115:13  יברך יראי יהוה הקטנים עם־הגדלים׃
Psa 115:14  יסף יהוה עליכם עליכם ועל־בניכם׃
Psa 115:15  ברוכים אתם ליהוה עשׂה שׁמים וארץ׃
Psa 115:16  השׁמים שׁמים ליהוה והארץ נתן לבני־אדם׃
Psa 115:17  לא המתים יהללו־יה ולא כל־ירדי דומה׃
Psa 115:18  ואנחנו נברך יה מעתה ועד־עולם הללו־יה׃
Psa 116:1  אהבתי כי־ישׁמע יהוה את־קולי תחנוני׃
Psa 116:2  כי־הטה אזנו לי ובימי אקרא׃
Psa 116:3  אפפוני חבלי־מות ומצרי שׁאול מצאוני צרה ויגון אמצא׃
Psa 116:4  ובשׁם־יהוה אקרא אנה יהוה מלטה נפשׁי׃
Psa 116:5  חנון יהוה וצדיק ואלהינו מרחם׃
Psa 116:6  שׁמר פתאים יהוה דלותי ולי יהושׁיע׃
Psa 116:7  שׁובי נפשׁי למנוחיכי כי־יהוה גמל עליכי׃
Psa 116:8  כי חלצת נפשׁי ממות את־עיני מן־דמעה את־רגלי מדחי׃
Psa 116:9  אתהלך לפני יהוה בארצות החיים׃
Psa 116:10  האמנתי כי אדבר אני עניתי מאד׃
Psa 116:11  אני אמרתי בחפזי כל־האדם כזב׃
Psa 116:12  מה־אשׁיב ליהוה כל־תגמולוהי עלי׃
Psa 116:13  כוס־ישׁועות אשׂא ובשׁם יהוה אקרא׃
Psa 116:14  נדרי ליהוה אשׁלם נגדה־נא לכל־עמו׃
Psa 116:15  יקר בעיני יהוה המותה לחסידיו׃
Psa 116:16  אנה יהוה כי־אני עבדך אני־עבדך בן־אמתך פתחת למוסרי׃
Psa 116:17  לך־אזבח זבח תודה ובשׁם יהוה אקרא׃
Psa 116:18  נדרי ליהוה אשׁלם נגדה־נא לכל־עמו׃
Psa 116:19  בחצרות בית יהוה בתוככי ירושׁלם הללו־יה׃
Psa 117:1  הללו את־יהוה כל־גוים שׁבחוהו כל־האמים׃
Psa 117:2  כי גבר עלינו חסדו ואמת־יהוה לעולם הללו־יה׃
Psa 118:1  הודו ליהוה כי־טוב כי לעולם חסדו׃
Psa 118:2  יאמר־נא ישׂראל כי לעולם חסדו׃
Psa 118:3  יאמרו־נא בית־אהרן כי לעולם חסדו׃
Psa 118:4  יאמרו־נא יראי יהוה כי לעולם חסדו׃
Psa 118:5  מן־המצר קראתי יה ענני במרחב יה׃
Psa 118:6  יהוה לי לא אירא מה־יעשׂה לי אדם׃
Psa 118:7  יהוה לי בעזרי ואני אראה בשׂנאי׃
Psa 118:8  טוב לחסות ביהוה מבטח באדם׃
Psa 118:9  טוב לחסות ביהוה מבטח בנדיבים׃
Psa 118:10  כל־גוים סבבוני בשׁם יהוה כי אמילם׃
Psa 118:11  סבוני גם־סבבוני בשׁם יהוה כי אמילם׃
Psa 118:12  סבוני כדבורים דעכו כאשׁ קוצים בשׁם יהוה כי אמילם׃
Psa 118:13  דחה דחיתני לנפל ויהוה עזרני׃
Psa 118:14  עזי וזמרת יה ויהי־לי לישׁועה׃
Psa 118:15  קול רנה וישׁועה באהלי צדיקים ימין יהוה עשׂה חיל׃
Psa 118:16  ימין יהוה רוממה ימין יהוה עשׂה חיל׃
Psa 118:17  לא אמות כי־אחיה ואספר מעשׂי יה׃
Psa 118:18  יסר יסרני יה ולמות לא נתנני׃
Psa 118:19  פתחו־לי שׁערי־צדק אבא־בם אודה יה׃
Psa 118:20  זה־השׁער ליהוה צדיקים יבאו בו׃
Psa 118:21  אודך כי עניתני ותהי־לי לישׁועה׃
Psa 118:22  אבן מאסו הבונים היתה לראשׁ פנה׃
Psa 118:23  מאת יהוה היתה זאת היא נפלאת בעינינו׃
Psa 118:24  זה־היום עשׂה יהוה נגילה ונשׂמחה בו׃
Psa 118:25  אנא יהוה הושׁיעה נא אנא יהוה הצליחה נא׃
Psa 118:26  ברוך הבא בשׁם יהוה ברכנוכם מבית יהוה׃
Psa 118:27  אל יהוה ויאר לנו אסרו־חג בעבתים עד־קרנות המזבח׃
Psa 118:28  אלי אתה ואודך אלהי ארוממך׃
Psa 118:29  הודו ליהוה כי־טוב כי לעולם חסדו׃
Psa 119:1  אשׁרי תמימי־דרך ההלכים בתורת יהוה׃
Psa 119:2  אשׁרי נצרי עדתיו בכל־לב ידרשׁוהו׃
Psa 119:3  אף לא־פעלו עולה בדרכיו הלכו׃
Psa 119:4  אתה צויתה פקדיך לשׁמר מאד׃
Psa 119:5  אחלי יכנו דרכי לשׁמר חקיך׃
Psa 119:6  אז לא־אבושׁ בהביטי אל־כל־מצותיך׃
Psa 119:7  אודך בישׁר לבב בלמדי משׁפטי צדקך׃
Psa 119:8  את־חקיך אשׁמר אל־תעזבני עד־מאד׃
Psa 119:9  במה יזכה־נער את־ארחו לשׁמר כדברך׃
Psa 119:10  בכל־לבי דרשׁתיך אל־תשׁגני ממצותיך׃
Psa 119:11  בלבי צפנתי אמרתך למען לא אחטא־לך׃
Psa 119:12  ברוך אתה יהוה למדני חקיך׃
Psa 119:13  בשׂפתי ספרתי כל משׁפטי־פיך׃
Psa 119:14  בדרך עדותיך שׂשׂתי כעל כל־הון׃
Psa 119:15  בפקדיך אשׂיחה ואביטה ארחתיך׃
Psa 119:16  בחקתיך אשׁתעשׁע לא אשׁכח דברך׃
Psa 119:17  גמל על־עבדך אחיה ואשׁמרה דברך׃
Psa 119:18  גל־עיני ואביטה נפלאות מתורתך׃
Psa 119:19  גר אנכי בארץ אל־תסתר ממני מצותיך׃
Psa 119:20  גרסה נפשׁי לתאבה אל־משׁפטיך בכל־עת׃
Psa 119:21  גערת זדים ארורים השׁגים ממצותיך׃
Psa 119:22  גל מעלי חרפה ובוז כי עדתיך נצרתי׃
Psa 119:23  גם ישׁבו שׂרים בי נדברו עבדך ישׂיח בחקיך׃
Psa 119:24  גם־עדתיך שׁעשׁעי אנשׁי עצתי׃
Psa 119:25  דבקה לעפר נפשׁי חיני כדברך׃
Psa 119:26  דרכי ספרתי ותענני למדני חקיך׃
Psa 119:27  דרך־פקודיך הבינני ואשׂיחה בנפלאותיך׃
Psa 119:28  דלפה נפשׁי מתוגה קימני כדברך׃
Psa 119:29  דרך־שׁקר הסר ממני ותורתך חנני׃
Psa 119:30  דרך־אמונה בחרתי משׁפטיך שׁויתי׃
Psa 119:31  דבקתי בעדותיך יהוה אל־תבישׁני׃
Psa 119:32  דרך־מצותיך ארוץ כי תרחיב לבי׃
Psa 119:33  הורני יהוה דרך חקיך ואצרנה עקב׃
Psa 119:34  הבינני ואצרה תורתך ואשׁמרנה בכל־לב׃
Psa 119:35  הדריכני בנתיב מצותיך כי־בו חפצתי׃
Psa 119:36  הט־לבי אל־עדותיך ואל אל־בצע׃
Psa 119:37  העבר עיני מראות שׁוא בדרכך חיני׃
Psa 119:38  הקם לעבדך אמרתך אשׁר ליראתך׃
Psa 119:39  העבר חרפתי אשׁר יגרתי כי משׁפטיך טובים׃
Psa 119:40  הנה תאבתי לפקדיך בצדקתך חיני׃
Psa 119:41  ויבאני חסדך יהוה תשׁועתך כאמרתך׃
Psa 119:42  ואענה חרפי דבר כי־בטחתי בדברך׃
Psa 119:43  ואל־תצל מפי דבר־אמת עד־מאד כי למשׁפטך יחלתי׃
Psa 119:44  ואשׁמרה תורתך תמיד לעולם ועד׃
Psa 119:45  ואתהלכה ברחבה כי פקדיך דרשׁתי׃
Psa 119:46  ואדברה בעדתיך נגד מלכים ולא אבושׁ׃
Psa 119:47  ואשׁתעשׁע במצותיך אשׁר אהבתי׃
Psa 119:48  ואשׂא־כפי אל־מצותיך אשׁר אהבתי ואשׂיחה בחקיך׃
Psa 119:49  זכר־דבר לעבדך על אשׁר יחלתני׃
Psa 119:50  זאת נחמתי בעניי כי אמרתך חיתני׃
Psa 119:51  זדים הליצני עד־מאד מתורתך לא נטיתי׃
Psa 119:52  זכרתי משׁפטיך מעולם יהוה ואתנחם׃
Psa 119:53  זלעפה אחזתני מרשׁעים עזבי תורתך׃
Psa 119:54  זמרות היו־לי חקיך בבית מגורי׃
Psa 119:55  זכרתי בלילה שׁמך יהוה ואשׁמרה תורתך׃
Psa 119:56  זאת היתה־לי כי פקדיך נצרתי׃
Psa 119:57  חלקי יהוה אמרתי לשׁמר דבריך׃
Psa 119:58  חליתי פניך בכל־לב חנני כאמרתך׃
Psa 119:59  חשׁבתי דרכי ואשׁיבה רגלי אל־עדתיך׃
Psa 119:60  חשׁתי ולא התמהמהתי לשׁמר מצותיך׃
Psa 119:61  חבלי רשׁעים עודני תורתך לא שׁכחתי׃
Psa 119:62  חצות־לילה אקום להודות לך על משׁפטי צדקך׃
Psa 119:63  חבר אני לכל־אשׁר יראוך ולשׁמרי פקודיך׃
Psa 119:64  חסדך יהוה מלאה הארץ חקיך למדני׃
Psa 119:65  טוב עשׂית עם־עבדך יהוה כדברך׃
Psa 119:66  טוב טעם ודעת למדני כי במצותיך האמנתי׃
Psa 119:67  טרם אענה אני שׁגג ועתה אמרתך שׁמרתי׃
Psa 119:68  טוב־אתה ומטיב למדני חקיך׃
Psa 119:69  טפלו עלי שׁקר זדים אני בכל־לב אצר פקודיך׃
Psa 119:70  טפשׁ כחלב לבם אני תורתך שׁעשׁעתי׃
Psa 119:71  טוב־לי כי־עניתי למען אלמד חקיך׃
Psa 119:72  טוב־לי תורת־פיך מאלפי זהב וכסף׃
Psa 119:73  ידיך עשׂוני ויכוננוני הבינני ואלמדה מצותיך׃
Psa 119:74  יראיך יראוני וישׂמחו כי לדברך יחלתי׃
Psa 119:75  ידעתי יהוה כי־צדק משׁפטיך ואמונה עניתני׃
Psa 119:76  יהי־נא חסדך לנחמני כאמרתך לעבדך׃
Psa 119:77  יבאוני רחמיך ואחיה כי־תורתך שׁעשׁעי׃
Psa 119:78  יבשׁו זדים כי־שׁקר עותוני אני אשׂיח בפקודיך׃
Psa 119:79  ישׁובו לי יראיך וידעו עדתיך׃
Psa 119:80  יהי־לבי תמים בחקיך למען לא אבושׁ׃
Psa 119:81  כלתה לתשׁועתך נפשׁי לדברך יחלתי׃
Psa 119:82  כלו עיני לאמרתך לאמר מתי תנחמני׃
Psa 119:83  כי־הייתי כנאד בקיטור חקיך לא שׁכחתי׃
Psa 119:84  כמה ימי־עבדך מתי תעשׂה ברדפי משׁפט׃
Psa 119:85  כרו־לי זדים שׁיחות אשׁר לא כתורתך׃
Psa 119:86  כל־מצותיך אמונה שׁקר רדפוני עזרני׃
Psa 119:87  כמעט כלוני בארץ ואני לא־עזבתי פקודיך׃
Psa 119:88  כחסדך חיני ואשׁמרה עדות פיך׃
Psa 119:89  לעולם יהוה דברך נצב בשׁמים׃
Psa 119:90  לדר ודר אמונתך כוננת ארץ ותעמד׃
Psa 119:91  למשׁפטיך עמדו היום כי הכל עבדיך׃
Psa 119:92  לולי תורתך שׁעשׁעי אז אבדתי בעניי׃
Psa 119:93  לעולם לא־אשׁכח פקודיך כי בם חייתני׃
Psa 119:94  לך־אני הושׁיעני כי פקודיך דרשׁתי׃
Psa 119:95  לי קוו רשׁעים לאבדני עדתיך אתבונן׃
Psa 119:96  לכל תכלה ראיתי קץ רחבה מצותך מאד׃
Psa 119:97  מה־אהבתי תורתך כל־היום היא שׂיחתי׃
Psa 119:98  מאיבי תחכמני מצותך כי לעולם היא־לי׃
Psa 119:99  מכל־מלמדי השׂכלתי כי עדותיך שׂיחה לי׃
Psa 119:100  מזקנים אתבונן כי פקודיך נצרתי׃
Psa 119:101  מכל־ארח רע כלאתי רגלי למען אשׁמר דברך׃
Psa 119:102  ממשׁפטיך לא־סרתי כי־אתה הורתני׃
Psa 119:103  מה־נמלצו לחכי אמרתך מדבשׁ לפי׃
Psa 119:104  מפקודיך אתבונן על־כן שׂנאתי כל־ארח שׁקר׃
Psa 119:105  נר־לרגלי דברך ואור לנתיבתי׃
Psa 119:106  נשׁבעתי ואקימה לשׁמר משׁפטי צדקך׃
Psa 119:107  נעניתי עד־מאד יהוה חיני כדברך׃
Psa 119:108  נדבות פי רצה־נא יהוה ומשׁפטיך למדני׃
Psa 119:109  נפשׁי בכפי תמיד ותורתך לא שׁכחתי׃
Psa 119:110  נתנו רשׁעים פח לי ומפקודיך לא תעיתי׃
Psa 119:111  נחלתי עדותיך לעולם כי־שׂשׂון לבי המה׃
Psa 119:112  נטיתי לבי לעשׂות חקיך לעולם עקב׃
Psa 119:113  סעפים שׂנאתי ותורתך אהבתי׃
Psa 119:114  סתרי ומגני אתה לדברך יחלתי׃
Psa 119:115  סורו־ממני מרעים ואצרה מצות אלהי׃
Psa 119:116  סמכני כאמרתך ואחיה ואל־תבישׁני משׂברי׃
Psa 119:117  סעדני ואושׁעה ואשׁעה בחקיך תמיד׃
Psa 119:118  סלית כל־שׁוגים מחקיך כי־שׁקר תרמיתם׃
Psa 119:119  סגים השׁבת כל־רשׁעי־ארץ לכן אהבתי עדתיך׃
Psa 119:120  סמר מפחדך בשׂרי וממשׁפטיך יראתי׃
Psa 119:121  עשׂיתי משׁפט וצדק בל־תניחני לעשׁקי׃
Psa 119:122  ערב עבדך לטוב אל־יעשׁקני זדים׃
Psa 119:123  עיני כלו לישׁועתך ולאמרת צדקך׃
Psa 119:124  עשׂה עם־עבדך כחסדך וחקיך למדני׃
Psa 119:125  עבדך־אני הבינני ואדעה עדתיך׃
Psa 119:126  עת לעשׂות ליהוה הפרו תורתך׃
Psa 119:127  על־כן אהבתי מצותיך מזהב ומפז׃
Psa 119:128  על־כן כל־פקודי כל ישׁרתי כל־ארח שׁקר שׂנאתי׃
Psa 119:129  פלאות עדותיך על־כן נצרתם נפשׁי׃
Psa 119:130  פתח דבריך יאיר מבין פתיים׃
Psa 119:131  פי־פערתי ואשׁאפה כי למצותיך יאבתי׃
Psa 119:132  פנה־אלי וחנני כמשׁפט לאהבי שׁמך׃
Psa 119:133  פעמי הכן באמרתך ואל־תשׁלט־בי כל־און׃
Psa 119:134  פדני מעשׁק אדם ואשׁמרה פקודיך׃
Psa 119:135  פניך האר בעבדך ולמדני את־חקיך׃
Psa 119:136  פלגי־מים ירדו עיני על לא־שׁמרו תורתך׃
Psa 119:137  צדיק אתה יהוה וישׁר משׁפטיך׃
Psa 119:138  צוית צדק עדתיך ואמונה מאד׃
Psa 119:139  צמתתני קנאתי כי־שׁכחו דבריך צרי׃
Psa 119:140  צרופה אמרתך מאד ועבדך אהבה׃
Psa 119:141  צעיר אנכי ונבזה פקדיך לא שׁכחתי׃
Psa 119:142  צדקתך צדק לעולם ותורתך אמת׃
Psa 119:143  צר־ומצוק מצאוני מצותיך שׁעשׁעי׃
Psa 119:144  צדק עדותיך לעולם הבינני ואחיה׃
Psa 119:145  קראתי בכל־לב ענני יהוה חקיך אצרה׃
Psa 119:146  קראתיך הושׁיעני ואשׁמרה עדתיך׃
Psa 119:147  קדמתי בנשׁף ואשׁועה לדבריך יחלתי׃
Psa 119:148  קדמו עיני אשׁמרות לשׂיח באמרתך׃
Psa 119:149  קולי שׁמעה כחסדך יהוה כמשׁפטך חיני׃
Psa 119:150  קרבו רדפי זמה מתורתך רחקו׃
Psa 119:151  קרוב אתה יהוה וכל־מצותיך אמת׃
Psa 119:152  קדם ידעתי מעדתיך כי לעולם יסדתם׃
Psa 119:153  ראה־עניי וחלצני כי־תורתך לא שׁכחתי׃
Psa 119:154  ריבה ריבי וגאלני לאמרתך חיני׃
Psa 119:155  רחוק מרשׁעים ישׁועה כי־חקיך לא דרשׁו׃
Psa 119:156  רחמיך רבים יהוה כמשׁפטיך חיני׃
Psa 119:157  רבים רדפי וצרי מעדותיך לא נטיתי׃
Psa 119:158  ראיתי בגדים ואתקוטטה אשׁר אמרתך לא שׁמרו׃
Psa 119:159  ראה כי־פקודיך אהבתי יהוה כחסדך חיני׃
Psa 119:160  ראשׁ־דברך אמת ולעולם כל־משׁפט צדקך׃
Psa 119:161  שׂרים רדפוני חנם ומדבריך פחד לבי׃
Psa 119:162  שׂשׂ אנכי על־אמרתך כמוצא שׁלל רב׃
Psa 119:163  שׁקר שׂנאתי ואתעבה תורתך אהבתי׃
Psa 119:164  שׁבע ביום הללתיך על משׁפטי צדקך׃
Psa 119:165  שׁלום רב לאהבי תורתך ואין־למו מכשׁול׃
Psa 119:166  שׂברתי לישׁועתך יהוה ומצותיך עשׂיתי׃
Psa 119:167  שׁמרה נפשׁי עדתיך ואהבם מאד׃
Psa 119:168  שׁמרתי פקודיך ועדתיך כי כל־דרכי נגדך׃
Psa 119:169  תקרב רנתי לפניך יהוה כדברך הבינני׃
Psa 119:170  תבוא תחנתי לפניך כאמרתך הצילני׃
Psa 119:171  תבענה שׂפתי תהלה כי תלמדני חקיך׃
Psa 119:172  תען לשׁוני אמרתך כי כל־מצותיך צדק׃
Psa 119:173  תהי־ידך לעזרני כי פקודיך בחרתי׃
Psa 119:174  תאבתי לישׁועתך יהוה ותורתך שׁעשׁעי׃
Psa 119:175  תחי־נפשׁי ותהללך ומשׁפטך יעזרני׃
Psa 119:176  תעיתי כשׂה אבד בקשׁ עבדך כי מצותיך לא שׁכחתי׃
Psa 120:1  שׁיר המעלות אל־יהוה בצרתה לי קראתי ויענני׃
Psa 120:2  יהוה הצילה נפשׁי משׂפת־שׁקר מלשׁון רמיה׃
Psa 120:3  מה־יתן לך ומה־יסיף לך לשׁון רמיה׃
Psa 120:4  חצי גבור שׁנונים עם גחלי רתמים׃
Psa 120:5  אויה־לי כי־גרתי משׁך שׁכנתי עם־אהלי קדר׃
Psa 120:6  רבת שׁכנה־לה נפשׁי עם שׂונא שׁלום׃
Psa 120:7  אני־שׁלום וכי אדבר המה למלחמה׃
Psa 121:1  שׁיר למעלות אשׂא עיני אל־ההרים מאין יבא עזרי׃
Psa 121:2  עזרי מעם יהוה עשׂה שׁמים וארץ׃
Psa 121:3  אל־יתן למוט רגלך אל־ינום שׁמרך׃
Psa 121:4  הנה לא־ינום ולא יישׁן שׁומר ישׂראל׃
Psa 121:5  יהוה שׁמרך יהוה צלך על־יד ימינך׃
Psa 121:6  יומם השׁמשׁ לא־יככה וירח בלילה׃
Psa 121:7  יהוה ישׁמרך מכל־רע ישׁמר את־נפשׁך׃
Psa 121:8  יהוה ישׁמר־צאתך ובואך מעתה ועד־עולם׃
Psa 122:1  שׁיר המעלות לדוד שׂמחתי באמרים לי בית יהוה נלך׃
Psa 122:2  עמדות היו רגלינו בשׁעריך ירושׁלם׃
Psa 122:3  ירושׁלם הבנויה כעיר שׁחברה־לה יחדו׃
Psa 122:4  שׁשׁם עלו שׁבטים שׁבטי־יה עדות לישׂראל להדות לשׁם יהוה׃
Psa 122:5  כי שׁמה ישׁבו כסאות למשׁפט כסאות לבית דויד׃
Psa 122:6  שׁאלו שׁלום ירושׁלם ישׁליו אהביך׃
Psa 122:7  יהי־שׁלום בחילך שׁלוה בארמנותיך׃
Psa 122:8  למען אחי ורעי אדברה־נא שׁלום בך׃
Psa 122:9  למען בית־יהוה אלהינו אבקשׁה טוב לך׃
Psa 123:1  שׁיר המעלות אליך נשׂאתי את־עיני הישׁבי בשׁמים׃
Psa 123:2  הנה כעיני עבדים אל־יד אדוניהם כעיני שׁפחה אל־יד גברתה כן עינינו אל־יהוה אלהינו עד שׁיחננו׃
Psa 123:3  חננו יהוה חננו כי־רב שׂבענו בוז׃
Psa 123:4  רבת שׂבעה־לה נפשׁנו הלעג השׁאננים הבוז לגאיונים׃
Psa 124:1  שׁיר המעלות לדוד לולי יהוה שׁהיה לנו יאמר־נא ישׂראל׃
Psa 124:2  לולי יהוה שׁהיה לנו בקום עלינו אדם׃
Psa 124:3  אזי חיים בלעונו בחרות אפם בנו׃
Psa 124:4  אזי המים שׁטפונו נחלה עבר על־נפשׁנו׃
Psa 124:5  אזי עבר על־נפשׁנו המים הזידונים׃
Psa 124:6  ברוך יהוה שׁלא נתננו טרף לשׁניהם׃
Psa 124:7  נפשׁנו כצפור נמלטה מפח יוקשׁים הפח נשׁבר ואנחנו נמלטנו׃
Psa 124:8  עזרנו בשׁם יהוה עשׂה שׁמים וארץ׃
Psa 125:1  שׁיר המעלות הבטחים ביהוה כהר־ציון לא־ימוט לעולם ישׁב׃
Psa 125:2  ירושׁלם הרים סביב לה ויהוה סביב לעמו מעתה ועד־עולם׃
Psa 125:3  כי לא ינוח שׁבט הרשׁע על גורל הצדיקים למען לא־ישׁלחו הצדיקים בעולתה ידיהם׃
Psa 125:4  היטיבה יהוה לטובים ולישׁרים בלבותם׃
Psa 125:5  והמטים עקלקלותם יוליכם יהוה את־פעלי האון שׁלום על־ישׂראל׃
Psa 126:1  שׁיר המעלות בשׁוב יהוה את־שׁיבת ציון היינו כחלמים׃
Psa 126:2  אז ימלא שׂחוק פינו ולשׁוננו רנה אז יאמרו בגוים הגדיל יהוה לעשׂות עם־אלה׃
Psa 126:3  הגדיל יהוה לעשׂות עמנו היינו שׂמחים׃
Psa 126:4  שׁובה יהוה את־שׁבותנו כאפיקים בנגב׃
Psa 126:5  הזרעים בדמעה ברנה יקצרו׃
Psa 126:6  הלוך ילך ובכה נשׂא משׁך־הזרע בא־יבוא ברנה נשׂא אלמתיו׃
Psa 127:1  שׁיר המעלות לשׁלמה אם־יהוה לא־יבנה בית שׁוא עמלו בוניו בו אם־יהוה לא־ישׁמר־עיר שׁוא שׁקד שׁומר׃
Psa 127:2  שׁוא לכם משׁכימי קום מאחרי־שׁבת אכלי לחם העצבים כן יתן לידידו שׁנא׃
Psa 127:3  הנה נחלת יהוה בנים שׂכר פרי הבטן׃
Psa 127:4  כחצים ביד־גבור כן בני הנעורים׃
Psa 127:5  אשׁרי הגבר אשׁר מלא את־אשׁפתו מהם לא־יבשׁו כי־ידברו את־אויבים בשׁער׃
Psa 128:1  שׁיר המעלות אשׁרי כל־ירא יהוה ההלך בדרכיו׃
Psa 128:2  יגיע כפיך כי תאכל אשׁריך וטוב לך׃
Psa 128:3  אשׁתך כגפן פריה בירכתי ביתך בניך כשׁתלי זיתים סביב לשׁלחנך׃
Psa 128:4  הנה כי־כן יברך גבר ירא יהוה׃
Psa 128:5  יברכך יהוה מציון וראה בטוב ירושׁלם כל ימי חייך׃
Psa 128:6  וראה־בנים לבניך שׁלום על־ישׂראל׃
Psa 129:1  שׁיר המעלות רבת צררוני מנעורי יאמר־נא ישׂראל׃
Psa 129:2  רבת צררוני מנעורי גם לא־יכלו לי׃
Psa 129:3  על־גבי חרשׁו חרשׁים האריכו למענותם׃
Psa 129:4  יהוה צדיק קצץ עבות רשׁעים׃
Psa 129:5  יבשׁו ויסגו אחור כל שׂנאי ציון׃
Psa 129:6  יהיו כחציר גגות שׁקדמת שׁלף יבשׁ׃
Psa 129:7  שׁלא מלא כפו קוצר וחצנו מעמר׃
Psa 129:8  ולא אמרו העברים ברכת־יהוה אליכם ברכנו אתכם בשׁם יהוה׃
Psa 130:1  שׁיר המעלות ממעמקים קראתיך יהוה׃
Psa 130:2  אדני שׁמעה בקולי תהיינה אזניך קשׁבות לקול תחנוני׃
Psa 130:3  אם־עונות תשׁמר־יה אדני מי יעמד׃
Psa 130:4  כי־עמך הסליחה למען תורא׃
Psa 130:5  קויתי יהוה קותה נפשׁי ולדברו הוחלתי׃
Psa 130:6  נפשׁי לאדני משׁמרים לבקר שׁמרים לבקר׃
Psa 130:7  יחל ישׂראל אל־יהוה כי־עם־יהוה החסד והרבה עמו פדות׃
Psa 130:8  והוא יפדה את־ישׂראל מכל עונתיו׃
Psa 131:1  שׁיר המעלות לדוד יהוה לא־גבה לבי ולא־רמו עיני ולא־הלכתי בגדלות ובנפלאות ממני׃
Psa 131:2  אם־לא שׁויתי ודוממתי נפשׁי כגמל עלי אמו כגמל עלי נפשׁי׃
Psa 131:3  יחל ישׂראל אל־יהוה מעתה ועד־עולם׃
Psa 132:1  שׁיר המעלות זכור־יהוה לדוד את כל־ענותו׃
Psa 132:2  אשׁר נשׁבע ליהוה נדר לאביר יעקב׃
Psa 132:3  אם־אבא באהל ביתי אם־אעלה על־ערשׂ יצועי׃
Psa 132:4  אם־אתן שׁנת לעיני לעפעפי תנומה׃
Psa 132:5  עד־אמצא מקום ליהוה משׁכנות לאביר יעקב׃
Psa 132:6  הנה־שׁמענוה באפרתה מצאנוה בשׂדי־יער׃
Psa 132:7  נבואה למשׁכנותיו נשׁתחוה להדם רגליו׃
Psa 132:8  קומה יהוה למנוחתך אתה וארון עזך׃
Psa 132:9  כהניך ילבשׁו־צדק וחסידיך ירננו׃
Psa 132:10  בעבור דוד עבדך אל־תשׁב פני משׁיחך׃
Psa 132:11  נשׁבע־יהוה לדוד אמת לא־ישׁוב ממנה מפרי בטנך אשׁית לכסא־לך׃
Psa 132:12  אם־ישׁמרו בניך בריתי ועדתי זו אלמדם גם־בניהם עדי־עד ישׁבו לכסא־לך׃
Psa 132:13  כי־בחר יהוה בציון אוה למושׁב לו׃
Psa 132:14  זאת־מנוחתי עדי־עד פה־אשׁב כי אותיה׃
Psa 132:15  צידה ברך אברך אביוניה אשׂביע לחם׃
Psa 132:16  וכהניה אלבישׁ ישׁע וחסידיה רנן ירננו׃
Psa 132:17  שׁם אצמיח קרן לדוד ערכתי נר למשׁיחי׃
Psa 132:18  אויביו אלבישׁ בשׁת ועליו יציץ נזרו׃
Psa 133:1  שׁיר המעלות לדוד הנה מה־טוב ומה־נעים שׁבת אחים גם־יחד׃
Psa 133:2  כשׁמן הטוב על־הראשׁ ירד על־הזקן זקן־אהרן שׁירד על־פי מדותיו׃
Psa 133:3  כטל־חרמון שׁירד על־הררי ציון כי שׁם צוה יהוה את־הברכה חיים עד־העולם׃
Psa 134:1  שׁיר המעלות הנה ברכו את־יהוה כל־עבדי יהוה העמדים בבית־יהוה בלילות׃
Psa 134:2  שׂאו־ידכם קדשׁ וברכו את־יהוה׃
Psa 134:3  יברכך יהוה מציון עשׂה שׁמים וארץ׃
Psa 135:1  הללו יה הללו את־שׁם יהוה הללו עבדי יהוה׃
Psa 135:2  שׁעמדים בבית יהוה בחצרות בית אלהינו׃
Psa 135:3  הללו־יה כי־טוב יהוה זמרו לשׁמו כי נעים׃
Psa 135:4  כי־יעקב בחר לו יה ישׂראל לסגלתו׃
Psa 135:5  כי אני ידעתי כי־גדול יהוה ואדנינו מכל־אלהים׃
Psa 135:6  כל אשׁר־חפץ יהוה עשׂה בשׁמים ובארץ בימים וכל־תהומות׃
Psa 135:7  מעלה נשׂאים מקצה הארץ ברקים למטר עשׂה מוצא־רוח מאוצרותיו׃
Psa 135:8  שׁהכה בכורי מצרים מאדם עד־בהמה׃
Psa 135:9  שׁלח אתות ומפתים בתוככי מצרים בפרעה ובכל־עבדיו׃
Psa 135:10  שׁהכה גוים רבים והרג מלכים עצומים׃
Psa 135:11  לסיחון מלך האמרי ולעוג מלך הבשׁן ולכל ממלכות כנען׃
Psa 135:12  ונתן ארצם נחלה נחלה לישׂראל עמו׃
Psa 135:13  יהוה שׁמך לעולם יהוה זכרך לדר־ודר׃
Psa 135:14  כי־ידין יהוה עמו ועל־עבדיו יתנחם׃
Psa 135:15  עצבי הגוים כסף וזהב מעשׂה ידי אדם׃
Psa 135:16  פה־להם ולא ידברו עינים להם ולא יראו׃
Psa 135:17  אזנים להם ולא יאזינו אף אין־ישׁ־רוח בפיהם׃
Psa 135:18  כמוהם יהיו עשׂיהם כל אשׁר־בטח בהם׃
Psa 135:19  בית ישׂראל ברכו את־יהוה בית אהרן ברכו את־יהוה׃
Psa 135:20  בית הלוי ברכו את־יהוה יראי יהוה ברכו את־יהוה׃
Psa 135:21  ברוך יהוה מציון שׁכן ירושׁלם הללו־יה׃
Psa 136:1  הודו ליהוה כי־טוב כי לעולם חסדו׃
Psa 136:2  הודו לאלהי האלהים כי לעולם חסדו׃
Psa 136:3  הודו לאדני האדנים כי לעולם חסדו׃
Psa 136:4  לעשׂה נפלאות גדלות לבדו כי לעולם חסדו׃
Psa 136:5  לעשׂה השׁמים בתבונה כי לעולם חסדו׃
Psa 136:6  לרקע הארץ על־המים כי לעולם חסדו׃
Psa 136:7  לעשׂה אורים גדלים כי לעולם חסדו׃
Psa 136:8  את־השׁמשׁ לממשׁלת ביום כי לעולם חסדו׃
Psa 136:9  את־הירח וכוכבים לממשׁלות בלילה כי לעולם חסדו׃
Psa 136:10  למכה מצרים בבכוריהם כי לעולם חסדו׃
Psa 136:11  ויוצא ישׂראל מתוכם כי לעולם חסדו׃
Psa 136:12  ביד חזקה ובזרוע נטויה כי לעולם חסדו׃
Psa 136:13  לגזר ים־סוף לגזרים כי לעולם חסדו׃
Psa 136:14  והעביר ישׂראל בתוכו כי לעולם חסדו׃
Psa 136:15  ונער פרעה וחילו בים־סוף כי לעולם חסדו׃
Psa 136:16  למוליך עמו במדבר כי לעולם חסדו׃
Psa 136:17  למכה מלכים גדלים כי לעולם חסדו׃
Psa 136:18  ויהרג מלכים אדירים כי לעולם חסדו׃
Psa 136:19  לסיחון מלך האמרי כי לעולם חסדו׃
Psa 136:20  ולעוג מלך הבשׁן כי לעולם חסדו׃
Psa 136:21  ונתן ארצם לנחלה כי לעולם חסדו׃
Psa 136:22  נחלה לישׂראל עבדו כי לעולם חסדו׃
Psa 136:23  שׁבשׁפלנו זכר לנו כי לעולם חסדו׃
Psa 136:24  ויפרקנו מצרינו כי לעולם חסדו׃
Psa 136:25  נתן לחם לכל־בשׂר כי לעולם חסדו׃
Psa 136:26  הודו לאל השׁמים כי לעולם חסדו׃
Psa 137:1  על נהרות בבל שׁם ישׁבנו גם־בכינו בזכרנו את־ציון׃
Psa 137:2  על־ערבים בתוכה תלינו כנרותינו׃
Psa 137:3  כי שׁם שׁאלונו שׁובינו דברי־שׁיר ותוללינו שׂמחה שׁירו לנו משׁיר ציון׃
Psa 137:4  איך נשׁיר את־שׁיר־יהוה על אדמת נכר׃
Psa 137:5  אם־אשׁכחך ירושׁלם תשׁכח ימיני׃
Psa 137:6  תדבק־לשׁוני לחכי אם־לא אזכרכי אם־לא אעלה את־ירושׁלם על ראשׁ שׂמחתי׃
Psa 137:7  זכר יהוה לבני אדום את יום ירושׁלם האמרים ערו ערו עד היסוד בה׃
Psa 137:8  בת־בבל השׁדודה אשׁרי שׁישׁלם־לך את־גמולך שׁגמלת לנו׃
Psa 137:9  אשׁרי שׁיאחז ונפץ את־עלליך אל־הסלע׃
Psa 138:1  לדוד אודך בכל־לבי נגד אלהים אזמרך׃
Psa 138:2  אשׁתחוה אל־היכל קדשׁך ואודה את־שׁמך על־חסדך ועל־אמתך כי־הגדלת על־כל־שׁמך אמרתך׃
Psa 138:3  ביום קראתי ותענני תרהבני בנפשׁי עז׃
Psa 138:4  יודוך יהוה כל־מלכי־ארץ כי שׁמעו אמרי־פיך׃
Psa 138:5  וישׁירו בדרכי יהוה כי גדול כבוד יהוה׃
Psa 138:6  כי־רם יהוה ושׁפל יראה וגבה ממרחק יידע׃
Psa 138:7  אם־אלך בקרב צרה תחיני על אף איבי תשׁלח ידך ותושׁיעני ימינך׃
Psa 138:8  יהוה יגמר בעדי יהוה חסדך לעולם מעשׂי ידיך אל־תרף׃
Psa 139:1  למנצח לדוד מזמור יהוה חקרתני ותדע׃
Psa 139:2  אתה ידעת שׁבתי וקומי בנתה לרעי מרחוק׃
Psa 139:3  ארחי ורבעי זרית וכל־דרכי הסכנתה׃
Psa 139:4  כי אין מלה בלשׁוני הן יהוה ידעת כלה׃
Psa 139:5  אחור וקדם צרתני ותשׁת עלי כפכה׃
Psa 139:6  פלאיה דעת ממני נשׂגבה לא־אוכל לה׃
Psa 139:7  אנה אלך מרוחך ואנה מפניך אברח׃
Psa 139:8  אם־אסק שׁמים שׁם אתה ואציעה שׁאול הנך׃
Psa 139:9  אשׂא כנפי־שׁחר אשׁכנה באחרית ים׃
Psa 139:10  גם־שׁם ידך תנחני ותאחזני ימינך׃
Psa 139:11  ואמר אך־חשׁך ישׁופני ולילה אור בעדני׃
Psa 139:12  גם־חשׁך לא־יחשׁיך ממך ולילה כיום יאיר כחשׁיכה כאורה׃
Psa 139:13  כי־אתה קנית כליתי תסכני בבטן אמי׃
Psa 139:14  אודך על כי נוראות נפליתי נפלאים מעשׂיך ונפשׁי ידעת מאד׃
Psa 139:15  לא־נכחד עצמי ממך אשׁר־עשׂיתי בסתר רקמתי בתחתיות ארץ׃
Psa 139:16  גלמי ראו עיניך ועל־ספרך כלם יכתבו ימים יצרו ולא אחד בהם׃
Psa 139:17  ולי מה־יקרו רעיך אל מה עצמו ראשׁיהם׃
Psa 139:18  אספרם מחול ירבון הקיצתי ועודי עמך׃
Psa 139:19  אם־תקטל אלוה רשׁע ואנשׁי דמים סורו מני׃
Psa 139:20  אשׁר יאמרך למזמה נשׂא לשׁוא עריך׃
Psa 139:21  הלוא־משׂנאיך יהוה אשׂנא ובתקוממיך אתקוטט׃
Psa 139:22  תכלית שׂנאה שׂנאתים לאויבים היו לי׃
Psa 139:23  חקרני אל ודע לבבי בחנני ודע שׂרעפי׃
Psa 139:24  וראה אם־דרך־עצב בי ונחני בדרך עולם׃
Psa 140:1  למנצח מזמור לדוד׃
Psa 140:2  חלצני יהוה מאדם רע מאישׁ חמסים תנצרני׃
Psa 140:3  אשׁר חשׁבו רעות בלב כל־יום יגורו מלחמות׃
Psa 140:4  שׁננו לשׁונם כמו־נחשׁ חמת עכשׁוב תחת שׂפתימו סלה׃
Psa 140:5  שׁמרני יהוה מידי רשׁע מאישׁ חמסים תנצרני אשׁר חשׁבו לדחות פעמי׃
Psa 140:6  טמנו־גאים פח לי וחבלים פרשׂו רשׁת ליד־מעגל מקשׁים שׁתו־לי סלה׃
Psa 140:7  אמרתי ליהוה אלי אתה האזינה יהוה קול תחנוני׃
Psa 140:8  יהוה אדני עז ישׁועתי סכתה לראשׁי ביום נשׁק׃
Psa 140:9  אל־תתן יהוה מאויי רשׁע זממו אל־תפק ירומו סלה׃
Psa 140:10  ראשׁ מסבי עמל שׂפתימו יכסומו׃
Psa 140:11  ימיטו עליהם גחלים באשׁ יפלם במהמרות בל־יקומו׃
Psa 140:12  אישׁ לשׁון בל־יכון בארץ אישׁ־חמס רע יצודנו למדחפת׃
Psa 140:13  ידעת כי־יעשׂה יהוה דין עני משׁפט אבינים׃
Psa 140:14  אך צדיקים יודו לשׁמך ישׁבו ישׁרים את־פניך׃
Psa 141:1  מזמור לדוד יהוה קראתיך חושׁה לי האזינה קולי בקראי־לך׃
Psa 141:2  תכון תפלתי קטרת לפניך משׂאת כפי מנחת־ערב׃
Psa 141:3  שׁיתה יהוה שׁמרה לפי נצרה על־דל שׂפתי׃
Psa 141:4  אל־תט־לבי לדבר רע להתעולל עללות ברשׁע את־אישׁים פעלי־און ובל־אלחם במנעמיהם׃
Psa 141:5  יהלמני־צדיק חסד ויוכיחני שׁמן ראשׁ אל־יני ראשׁי כי־עוד ותפלתי ברעותיהם׃
Psa 141:6  נשׁמטו בידי־סלע שׁפטיהם ושׁמעו אמרי כי נעמו׃
Psa 141:7  כמו פלח ובקע בארץ נפזרו עצמינו לפי שׁאול׃
Psa 141:8  כי אליך יהוה אדני עיני בכה חסיתי אל־תער נפשׁי׃
Psa 141:9  שׁמרני מידי פח יקשׁו לי ומקשׁות פעלי און׃
Psa 141:10  יפלו במכמריו רשׁעים יחד אנכי עד־אעבור׃
Psa 142:1  משׂכיל לדוד בהיותו במערה תפלה׃
Psa 142:2  קולי אל־יהוה אזעק קולי אל־יהוה אתחנן׃
Psa 142:3  אשׁפך לפניו שׂיחי צרתי לפניו אגיד׃
Psa 142:4  בהתעטף עלי רוחי ואתה ידעת נתיבתי בארח־זו אהלך טמנו פח לי׃
Psa 142:5  הביט ימין וראה ואין־לי מכיר אבד מנוס ממני אין דורשׁ לנפשׁי׃
Psa 142:6  זעקתי אליך יהוה אמרתי אתה מחסי חלקי בארץ החיים׃
Psa 142:7  הקשׁיבה אל־רנתי כי־דלותי מאד הצילני מרדפי כי אמצו ממני׃
Psa 142:8  הוציאה ממסגר נפשׁי להודות את־שׁמך בי יכתרו צדיקים כי תגמל עלי׃
Psa 143:1  מזמור לדוד יהוה שׁמע תפלתי האזינה אל־תחנוני באמנתך ענני בצדקתך׃
Psa 143:2  ואל־תבוא במשׁפט את־עבדך כי לא־יצדק לפניך כל־חי׃
Psa 143:3  כי רדף אויב נפשׁי דכא לארץ חיתי הושׁיבני במחשׁכים כמתי עולם׃
Psa 143:4  ותתעטף עלי רוחי בתוכי ישׁתומם לבי׃
Psa 143:5  זכרתי ימים מקדם הגיתי בכל־פעלך במעשׂה ידיך אשׂוחח׃
Psa 143:6  פרשׂתי ידי אליך נפשׁי כארץ־עיפה לך סלה׃
Psa 143:7  מהר ענני יהוה כלתה רוחי אל־תסתר פניך ממני ונמשׁלתי עם־ירדי בור׃
Psa 143:8  השׁמיעני בבקר חסדך כי־בך בטחתי הודיעני דרך־זו אלך כי־אליך נשׂאתי נפשׁי׃
Psa 143:9  הצילני מאיבי יהוה אליך כסתי׃
Psa 143:10  למדני לעשׂות רצונך כי־אתה אלוהי רוחך טובה תנחני בארץ מישׁור׃
Psa 143:11  למען־שׁמך יהוה תחיני בצדקתך תוציא מצרה נפשׁי׃
Psa 143:12  ובחסדך תצמית איבי והאבדת כל־צררי נפשׁי כי אני עבדך׃
Psa 144:1  לדוד ברוך יהוה צורי המלמד ידי לקרב אצבעותי למלחמה׃
Psa 144:2  חסדי ומצודתי משׂגבי ומפלטי לי מגני ובו חסיתי הרודד עמי תחתי׃
Psa 144:3  יהוה מה־אדם ותדעהו בן־אנושׁ ותחשׁבהו׃
Psa 144:4  אדם להבל דמה ימיו כצל עובר׃
Psa 144:5  יהוה הט־שׁמיך ותרד גע בהרים ויעשׁנו׃
Psa 144:6  ברוק ברק ותפיצם שׁלח חציך ותהמם׃
Psa 144:7  שׁלח ידיך ממרום פצני והצילני ממים רבים מיד בני נכר׃
Psa 144:8  אשׁר פיהם דבר־שׁוא וימינם ימין שׁקר׃
Psa 144:9  אלהים שׁיר חדשׁ אשׁירה לך בנבל עשׂור אזמרה־לך׃
Psa 144:10  הנותן תשׁועה למלכים הפוצה את־דוד עבדו מחרב רעה׃
Psa 144:11  פצני והצילני מיד בני־נכר אשׁר פיהם דבר־שׁוא וימינם ימין שׁקר׃
Psa 144:12  אשׁר בנינו כנטעים מגדלים בנעוריהם בנותינו כזוית מחטבות תבנית היכל׃
Psa 144:13  מזוינו מלאים מפיקים מזן אל־זן צאוננו מאליפות מרבבות בחוצותינו׃
Psa 144:14  אלופינו מסבלים אין־פרץ ואין יוצאת ואין צוחה ברחבתינו׃
Psa 144:15  אשׁרי העם שׁככה לו אשׁרי העם שׁיהוה אלהיו׃
Psa 145:1  תהלה לדוד ארוממך אלוהי המלך ואברכה שׁמך לעולם ועד׃
Psa 145:2  בכל־יום אברכך ואהללה שׁמך לעולם ועד׃
Psa 145:3  גדול יהוה ומהלל מאד ולגדלתו אין חקר׃
Psa 145:4  דור לדור ישׁבח מעשׂיך וגבורתיך יגידו׃
Psa 145:5  הדר כבוד הודך ודברי נפלאותיך אשׂיחה׃
Psa 145:6  ועזוז נוראתיך יאמרו וגדולתיך אספרנה׃
Psa 145:7  זכר רב־טובך יביעו וצדקתך ירננו׃
Psa 145:8  חנון ורחום יהוה ארך אפים וגדל־חסד׃
Psa 145:9  טוב־יהוה לכל ורחמיו על־כל־מעשׂיו׃
Psa 145:10  יודוך יהוה כל־מעשׂיך וחסידיך יברכוכה׃
Psa 145:11  כבוד מלכותך יאמרו וגבורתך ידברו׃
Psa 145:12  להודיע לבני האדם גבורתיו וכבוד הדר מלכותו׃
Psa 145:13  מלכותך מלכות כל־עלמים וממשׁלתך בכל־דור ודור׃
Psa 145:14  סומך יהוה לכל־הנפלים וזוקף לכל־הכפופים׃
Psa 145:15  עיני־כל אליך ישׂברו ואתה נותן־להם את־אכלם בעתו׃
Psa 145:16  פותח את־ידך ומשׂביע לכל־חי רצון׃
Psa 145:17  צדיק יהוה בכל־דרכיו וחסיד בכל־מעשׂיו׃
Psa 145:18  קרוב יהוה לכל־קראיו לכל אשׁר יקראהו באמת׃
Psa 145:19  רצון־יראיו יעשׂה ואת־שׁועתם ישׁמע ויושׁיעם׃
Psa 145:20  שׁומר יהוה את־כל־אהביו ואת כל־הרשׁעים ישׁמיד׃
Psa 145:21  תהלת יהוה ידבר־פי ויברך כל־בשׂר שׁם קדשׁו לעולם ועד׃
Psa 146:1  הללו־יה הללי נפשׁי את־יהוה׃
Psa 146:2  אהללה יהוה בחיי אזמרה לאלהי בעודי׃
Psa 146:3  אל־תבטחו בנדיבים בבן־אדם שׁאין לו תשׁועה׃
Psa 146:4  תצא רוחו ישׁב לאדמתו ביום ההוא אבדו עשׁתנתיו׃
Psa 146:5  אשׁרי שׁאל יעקב בעזרו שׂברו על־יהוה אלהיו׃
Psa 146:6  עשׂה שׁמים וארץ את־הים ואת־כל־אשׁר־בם השׁמר אמת לעולם׃
Psa 146:7  עשׂה משׁפט לעשׁוקים נתן לחם לרעבים יהוה מתיר אסורים׃
Psa 146:8  יהוה פקח עורים יהוה זקף כפופים יהוה אהב צדיקים׃
Psa 146:9  יהוה שׁמר את־גרים יתום ואלמנה יעודד ודרך רשׁעים יעות׃
Psa 146:10  ימלך יהוה לעולם אלהיך ציון לדר ודר הללו־יה׃
Psa 147:1  הללו יה כי־טוב זמרה אלהינו כי־נעים נאוה תהלה׃
Psa 147:2  בונה ירושׁלם יהוה נדחי ישׂראל יכנס׃
Psa 147:3  הרפא לשׁבורי לב ומחבשׁ לעצבותם׃
Psa 147:4  מונה מספר לכוכבים לכלם שׁמות יקרא׃
Psa 147:5  גדול אדונינו ורב־כח לתבונתו אין מספר׃
Psa 147:6  מעודד ענוים יהוה משׁפיל רשׁעים עדי־ארץ׃
Psa 147:7  ענו ליהוה בתודה זמרו לאלהינו בכנור׃
Psa 147:8  המכסה שׁמים בעבים המכין לארץ מטר המצמיח הרים חציר׃
Psa 147:9  נותן לבהמה לחמה לבני ערב אשׁר יקראו׃
Psa 147:10  לא בגבורת הסוס יחפץ לא־בשׁוקי האישׁ ירצה׃
Psa 147:11  רוצה יהוה את־יראיו את־המיחלים לחסדו׃
Psa 147:12  שׁבחי ירושׁלם את־יהוה הללי אלהיך ציון׃
Psa 147:13  כי־חזק בריחי שׁעריך ברך בניך בקרבך׃
Psa 147:14  השׂם־גבולך שׁלום חלב חטים ישׂביעך׃
Psa 147:15  השׁלח אמרתו ארץ עד־מהרה ירוץ דברו׃
Psa 147:16  הנתן שׁלג כצמר כפור כאפר יפזר׃
Psa 147:17  משׁליך קרחו כפתים לפני קרתו מי יעמד׃
Psa 147:18  ישׁלח דברו וימסם ישׁב רוחו יזלו־מים׃
Psa 147:19  מגיד דברו ליעקב חקיו ומשׁפטיו לישׂראל׃
Psa 147:20  לא עשׂה כן לכל־גוי ומשׁפטים בל־ידעום הללו־יה׃
Psa 148:1  הללו יה הללו את־יהוה מן־השׁמים הללוהו במרומים׃
Psa 148:2  הללוהו כל־מלאכיו הללוהו כל־צבאו׃
Psa 148:3  הללוהו שׁמשׁ וירח הללוהו כל־כוכבי אור׃
Psa 148:4  הללוהו שׁמי השׁמים והמים אשׁר מעל השׁמים׃
Psa 148:5  יהללו את־שׁם יהוה כי הוא צוה ונבראו׃
Psa 148:6  ויעמידם לעד לעולם חק־נתן ולא יעבור׃
Psa 148:7  הללו את־יהוה מן־הארץ תנינים וכל־תהמות׃
Psa 148:8  אשׁ וברד שׁלג וקיטור רוח סערה עשׂה דברו׃
Psa 148:9  ההרים וכל־גבעות עץ פרי וכל־ארזים׃
Psa 148:10  החיה וכל־בהמה רמשׂ וצפור כנף׃
Psa 148:11  מלכי־ארץ וכל־לאמים שׂרים וכל־שׁפטי ארץ׃
Psa 148:12  בחורים וגם־בתולות זקנים עם־נערים׃
Psa 148:13  יהללו את־שׁם יהוה כי־נשׂגב שׁמו לבדו הודו על־ארץ ושׁמים׃
Psa 148:14  וירם קרן לעמו תהלה לכל־חסידיו לבני ישׂראל עם־קרבו הללו־יה׃
Psa 149:1  הללו יה שׁירו ליהוה שׁיר חדשׁ תהלתו בקהל חסידים׃
Psa 149:2  ישׂמח ישׂראל בעשׂיו בני־ציון יגילו במלכם׃
Psa 149:3  יהללו שׁמו במחול בתף וכנור יזמרו־לו׃
Psa 149:4  כי־רוצה יהוה בעמו יפאר ענוים בישׁועה׃
Psa 149:5  יעלזו חסידים בכבוד ירננו על־משׁכבותם׃
Psa 149:6  רוממות אל בגרונם וחרב פיפיות בידם׃
Psa 149:7  לעשׂות נקמה בגוים תוכחת בל־אמים׃
Psa 149:8  לאסר מלכיהם בזקים ונכבדיהם בכבלי ברזל׃
Psa 149:9  לעשׂות בהם משׁפט כתוב הדר הוא לכל־חסידיו הללו־יה׃
Psa 150:1  הללו יה הללו־אל בקדשׁו הללוהו ברקיע עזו׃
Psa 150:2  הללוהו בגבורתיו הללוהו כרב גדלו׃
Psa 150:3  הללוהו בתקע שׁופר הללוהו בנבל וכנור׃
Psa 150:4  הללוהו בתף ומחול הללוהו במנים ועוגב׃
Psa 150:5  הללוהו בצלצלי־שׁמע הללוהו בצלצלי תרועה׃
Psa 150:6  כל הנשׁמה תהלל יה הללו־יה׃


\end{document}