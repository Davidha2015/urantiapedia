\begin{document}

\title{תהילים}


\chapter{1}

\par 1 אשׁרי־האישׁ אשׁר לא הלך בעצת רשׁעים ובדרך חטאים לא עמד ובמושׁב לצים לא ישׁב׃
\par 2 כי אם בתורת יהוה חפצו ובתורתו יהגה יומם ולילה׃
\par 3 והיה כעץ שׁתול על־פלגי מים אשׁר פריו יתן בעתו ועלהו לא־יבול וכל אשׁר־יעשׂה יצליח׃
\par 4 לא־כן הרשׁעים כי אם־כמץ אשׁר־תדפנו רוח׃
\par 5 על־כן לא־יקמו רשׁעים במשׁפט וחטאים בעדת צדיקים׃
\par 6 כי־יודע יהוה דרך צדיקים ודרך רשׁעים תאבד׃

\chapter{2}

\par 1 למה רגשׁו גוים ולאמים יהגו־ריק׃
\par 2 יתיצבו מלכי־ארץ ורוזנים נוסדו־יחד על־יהוה ועל־משׁיחו׃
\par 3 ננתקה את־מוסרותימו ונשׁליכה ממנו עבתימו׃
\par 4 יושׁב בשׁמים ישׂחק אדני ילעג־למו׃
\par 5 אז ידבר אלימו באפו ובחרונו יבהלמו׃
\par 6 ואני נסכתי מלכי על־ציון הר־קדשׁי׃
\par 7 אספרה אל חק יהוה אמר אלי בני אתה אני היום ילדתיך׃
\par 8 שׁאל ממני ואתנה גוים נחלתך ואחזתך אפסי־ארץ׃
\par 9 תרעם בשׁבט ברזל ככלי יוצר תנפצם׃
\par 10 ועתה מלכים השׂכילו הוסרו שׁפטי ארץ׃
\par 11 עבדו את־יהוה ביראה וגילו ברעדה׃
\par 12 נשׁקו־בר פן־יאנף ותאבדו דרך כי־יבער כמעט אפו אשׁרי כל־חוסי בו׃

\chapter{3}

\par 1 מזמור לדוד בברחו מפני אבשׁלום בנו׃
\par 2 יהוה מה־רבו צרי רבים קמים עלי׃
\par 3 רבים אמרים לנפשׁי אין ישׁועתה לו באלהים סלה׃
\par 4 ואתה יהוה מגן בעדי כבודי ומרים ראשׁי׃
\par 5 קולי אל־יהוה אקרא ויענני מהר קדשׁו סלה׃
\par 6 אני שׁכבתי ואישׁנה הקיצותי כי יהוה יסמכני׃
\par 7 לא־אירא מרבבות עם אשׁר סביב שׁתו עלי׃
\par 8 קומה יהוה הושׁיעני אלהי כי־הכית את־כל־איבי לחי שׁני רשׁעים שׁברת׃
\par 9 ליהוה הישׁועה על־עמך ברכתך סלה׃

\chapter{4}

\par 1 למנצח בנגינות מזמור לדוד׃
\par 2 בקראי ענני אלהי צדקי בצר הרחבת לי חנני ושׁמע תפלתי׃
\par 3 בני אישׁ עד־מה כבודי לכלמה תאהבון ריק תבקשׁו כזב סלה׃
\par 4 ודעו כי־הפלה יהוה חסיד לו יהוה ישׁמע בקראי אליו׃
\par 5 רגזו ואל־תחטאו אמרו בלבבכם על־משׁכבכם ודמו סלה׃
\par 6 זבחו זבחי־צדק ובטחו אל־יהוה׃
\par 7 רבים אמרים מי־יראנו טוב נסה־עלינו אור פניך יהוה׃
\par 8 נתתה שׂמחה בלבי מעת דגנם ותירושׁם רבו׃
\par 9 בשׁלום יחדו אשׁכבה ואישׁן כי־אתה יהוה לבדד לבטח תושׁיבני׃

\chapter{5}

\par 1 למנצח אל־הנחילות מזמור לדוד׃
\par 2 אמרי האזינה יהוה בינה הגיגי׃
\par 3 הקשׁיבה לקול שׁועי מלכי ואלהי כי־אליך אתפלל׃
\par 4 יהוה בקר תשׁמע קולי בקר אערך־לך ואצפה׃
\par 5 כי לא אל־חפץ רשׁע אתה לא יגרך רע׃
\par 6 לא־יתיצבו הוללים לנגד עיניך שׂנאת כל־פעלי און׃
\par 7 תאבד דברי כזב אישׁ־דמים ומרמה יתעב יהוה׃
\par 8 ואני ברב חסדך אבוא ביתך אשׁתחוה אל־היכל־קדשׁך ביראתך׃
\par 9 יהוה נחני בצדקתך למען שׁוררי הושׁר לפני דרכך׃
\par 10 כי אין בפיהו נכונה קרבם הוות קבר־פתוח גרונם לשׁונם יחליקון׃
\par 11 האשׁימם אלהים יפלו ממעצותיהם ברב פשׁעיהם הדיחמו כי־מרו בך׃
\par 12 וישׂמחו כל־חוסי בך לעולם ירננו ותסך עלימו ויעלצו בך אהבי שׁמך׃
\par 13 כי־אתה תברך צדיק יהוה כצנה רצון תעטרנו׃

\chapter{6}

\par 1 למנצח בנגינות על־השׁמינית מזמור לדוד׃
\par 2 יהוה אל־באפך תוכיחני ואל־בחמתך תיסרני׃
\par 3 חנני יהוה כי אמלל אני רפאני יהוה כי נבהלו עצמי׃
\par 4 ונפשׁי נבהלה מאד ואת יהוה עד־מתי׃
\par 5 שׁובה יהוה חלצה נפשׁי הושׁיעני למען חסדך׃
\par 6 כי אין במות זכרך בשׁאול מי יודה־לך׃
\par 7 יגעתי באנחתי אשׂחה בכל־לילה מטתי בדמעתי ערשׂי אמסה׃
\par 8 עשׁשׁה מכעס עיני עתקה בכל־צוררי׃
\par 9 סורו ממני כל־פעלי און כי־שׁמע יהוה קול בכיי׃
\par 10 שׁמע יהוה תחנתי יהוה תפלתי יקח׃
\par 11 יבשׁו ויבהלו מאד כל־איבי ישׁבו יבשׁו רגע׃

\chapter{7}

\par 1 שׁגיון לדוד אשׁר־שׁר ליהוה על־דברי־כושׁ בן־ימיני׃
\par 2 יהוה אלהי בך חסיתי הושׁיעני מכל־רדפי והצילני׃
\par 3 פן־יטרף כאריה נפשׁי פרק ואין מציל׃
\par 4 יהוה אלהי אם־עשׂיתי זאת אם־ישׁ־עול בכפי׃
\par 5 אם־גמלתי שׁולמי רע ואחלצה צוררי ריקם׃
\par 6 ירדף אויב נפשׁי וישׂג וירמס לארץ חיי וכבודי לעפר ישׁכן סלה׃
\par 7 קומה יהוה באפך הנשׂא בעברות צוררי ועורה אלי משׁפט צוית׃
\par 8 ועדת לאמים תסובבך ועליה למרום שׁובה׃
\par 9 יהוה ידין עמים שׁפטני יהוה כצדקי וכתמי עלי׃
\par 10 יגמר־נא רע רשׁעים ותכונן צדיק ובחן לבות וכליות אלהים צדיק׃
\par 11 מגני על־אלהים מושׁיע ישׁרי־לב׃
\par 12 אלהים שׁופט צדיק ואל זעם בכל־יום׃
\par 13 אם־לא ישׁוב חרבו ילטושׁ קשׁתו דרך ויכוננה׃
\par 14 ולו הכין כלי־מות חציו לדלקים יפעל׃
\par 15 הנה יחבל־און והרה עמל וילד שׁקר׃
\par 16 בור כרה ויחפרהו ויפל בשׁחת יפעל׃
\par 17 ישׁוב עמלו בראשׁו ועל קדקדו חמסו ירד׃
\par 18 אודה יהוה כצדקו ואזמרה שׁם־יהוה עליון׃

\chapter{8}

\par 1 למנצח על־הגתית מזמור לדוד׃
\par 2 יהוה אדנינו מה־אדיר שׁמך בכל־הארץ אשׁר תנה הודך על־השׁמים׃
\par 3 מפי עוללים וינקים יסדת עז למען צורריך להשׁבית אויב ומתנקם׃
\par 4 כי־אראה שׁמיך מעשׂי אצבעתיך ירח וכוכבים אשׁר כוננתה׃
\par 5 מה־אנושׁ כי־תזכרנו ובן־אדם כי תפקדנו׃
\par 6 ותחסרהו מעט מאלהים וכבוד והדר תעטרהו׃
\par 7 תמשׁילהו במעשׂי ידיך כל שׁתה תחת־רגליו׃
\par 8 צנה ואלפים כלם וגם בהמות שׂדי׃
\par 9 צפור שׁמים ודגי הים עבר ארחות ימים׃
\par 10 יהוה אדנינו מה־אדיר שׁמך בכל־הארץ׃

\chapter{9}

\par 1 למנצח עלמות לבן מזמור לדוד׃
\par 2 אודה יהוה בכל־לבי אספרה כל־נפלאותיך׃
\par 3 אשׂמחה ואעלצה בך אזמרה שׁמך עליון׃
\par 4 בשׁוב־אויבי אחור יכשׁלו ויאבדו מפניך׃
\par 5 כי־עשׂית משׁפטי ודיני ישׁבת לכסא שׁופט צדק׃
\par 6 גערת גוים אבדת רשׁע שׁמם מחית לעולם ועד׃
\par 7 האויב תמו חרבות לנצח וערים נתשׁת אבד זכרם המה׃
\par 8 ויהוה לעולם ישׁב כונן למשׁפט כסאו׃
\par 9 והוא ישׁפט־תבל בצדק ידין לאמים במישׁרים׃
\par 10 ויהי יהוה משׂגב לדך משׂגב לעתות בצרה׃
\par 11 ויבטחו בך יודעי שׁמך כי לא־עזבת דרשׁיך יהוה׃
\par 12 זמרו ליהוה ישׁב ציון הגידו בעמים עלילותיו׃
\par 13 כי־דרשׁ דמים אותם זכר לא־שׁכח צעקת עניים׃
\par 14 חננני יהוה ראה עניי משׂנאי מרוממי משׁערי מות׃
\par 15 למען אספרה כל־תהלתיך בשׁערי בת־ציון אגילה בישׁועתך׃
\par 16 טבעו גוים בשׁחת עשׂו ברשׁת־זו טמנו נלכדה רגלם׃
\par 17 נודע יהוה משׁפט עשׂה בפעל כפיו נוקשׁ רשׁע הגיון סלה׃
\par 18 ישׁובו רשׁעים לשׁאולה כל־גוים שׁכחי אלהים׃
\par 19 כי לא לנצח ישׁכח אביון תקות ענוים תאבד לעד׃
\par 20 קומה יהוה אל־יעז אנושׁ ישׁפטו גוים על־פניך׃
\par 21 שׁיתה יהוה מורה להם ידעו גוים אנושׁ המה סלה׃

\chapter{10}

\par 1 למה יהוה תעמד ברחוק תעלים לעתות בצרה׃
\par 2 בגאות רשׁע ידלק עני יתפשׂו במזמות זו חשׁבו׃
\par 3 כי־הלל רשׁע על־תאות נפשׁו ובצע ברך נאץ יהוה׃
\par 4 רשׁע כגבה אפו בל־ידרשׁ אין אלהים כל־מזמותיו׃
\par 5 יחילו דרכו בכל־עת מרום משׁפטיך מנגדו כל־צורריו יפיח בהם׃
\par 6 אמר בלבו בל־אמוט לדר ודר אשׁר לא־ברע׃
\par 7 אלה פיהו מלא ומרמות ותך תחת לשׁונו עמל ואון׃
\par 8 ישׁב במארב חצרים במסתרים יהרג נקי עיניו לחלכה יצפנו׃
\par 9 יארב במסתר כאריה בסכה יארב לחטוף עני יחטף עני במשׁכו ברשׁתו׃
\par 10 ודכה ישׁח ונפל בעצומיו חלכאים׃
\par 11 אמר בלבו שׁכח אל הסתיר פניו בל־ראה לנצח׃
\par 12 קומה יהוה אל נשׂא ידך אל־תשׁכח עניים׃
\par 13 על־מה נאץ רשׁע אלהים אמר בלבו לא תדרשׁ׃
\par 14 ראתה כי־אתה עמל וכעס תביט לתת בידך עליך יעזב חלכה יתום אתה היית עוזר׃
\par 15 שׁבר זרוע רשׁע ורע תדרושׁ־רשׁעו בל־תמצא׃
\par 16 יהוה מלך עולם ועד אבדו גוים מארצו׃
\par 17 תאות ענוים שׁמעת יהוה תכין לבם תקשׁיב אזנך׃
\par 18 לשׁפט יתום ודך בל־יוסיף עוד לערץ אנושׁ מן־הארץ׃

\chapter{11}

\par 1 למנצח לדוד ביהוה חסיתי איך תאמרו לנפשׁי נודו הרכם צפור׃
\par 2 כי הנה הרשׁעים ידרכון קשׁת כוננו חצם על־יתר לירות במו־אפל לישׁרי־לב׃
\par 3 כי השׁתות יהרסון צדיק מה־פעל׃
\par 4 יהוה בהיכל קדשׁו יהוה בשׁמים כסאו עיניו יחזו עפעפיו יבחנו בני אדם׃
\par 5 יהוה צדיק יבחן ורשׁע ואהב חמס שׂנאה נפשׁו׃
\par 6 ימטר על־רשׁעים פחים אשׁ וגפרית ורוח זלעפות מנת כוסם׃
\par 7 כי־צדיק יהוה צדקות אהב ישׁר יחזו פנימו׃

\chapter{12}

\par 1 למנצח על־השׁמינית מזמור לדוד׃
\par 2 הושׁיעה יהוה כי־גמר חסיד כי־פסו אמונים מבני אדם׃
\par 3 שׁוא ידברו אישׁ את־רעהו שׂפת חלקות בלב ולב ידברו׃
\par 4 יכרת יהוה כל־שׂפתי חלקות לשׁון מדברת גדלות׃
\par 5 אשׁר אמרו ללשׁננו נגביר שׂפתינו אתנו מי אדון לנו׃
\par 6 משׁד עניים מאנקת אביונים עתה אקום יאמר יהוה אשׁית בישׁע יפיח לו׃
\par 7 אמרות יהוה אמרות טהרות כסף צרוף בעליל לארץ מזקק שׁבעתים׃
\par 8 אתה־יהוה תשׁמרם תצרנו מן־הדור זו לעולם׃
\par 9 סביב רשׁעים יתהלכון כרם זלות לבני אדם׃

\chapter{13}

\par 1 למנצח מזמור לדוד׃
\par 2 עד־אנה יהוה תשׁכחני נצח עד־אנה תסתיר את־פניך ממני׃
\par 3 עד־אנה אשׁית עצות בנפשׁי יגון בלבבי יומם עד־אנה ירום איבי עלי׃
\par 4 הביטה ענני יהוה אלהי האירה עיני פן־אישׁן המות׃
\par 5 פן־יאמר איבי יכלתיו צרי יגילו כי אמוט׃
\par 6 ואני בחסדך בטחתי יגל לבי בישׁועתך
\par 6 ואני בחסדך בטחתי יגל לבי בישׁועתך

\chapter{14}

\par 1 למנצח לדוד אמר נבל בלבו אין אלהים השׁחיתו התעיבו עלילה אין עשׂה־טוב׃
\par 2 יהוה משׁמים השׁקיף על־בני־אדם לראות הישׁ משׂכיל דרשׁ את־אלהים׃
\par 3 הכל סר יחדו נאלחו אין עשׂה־טוב אין גם־אחד׃
\par 4 הלא ידעו כל־פעלי און אכלי עמי אכלו לחם יהוה לא קראו׃
\par 5 שׁם פחדו פחד כי־אלהים בדור צדיק׃
\par 6 עצת־עני תבישׁו כי יהוה מחסהו׃
\par 7 מי יתן מציון ישׁועת ישׂראל בשׁוב יהוה שׁבות עמו יגל יעקב ישׂמח ישׂראל׃

\chapter{15}

\par 1 מזמור לדוד יהוה מי־יגור באהלך מי־ישׁכן בהר קדשׁך׃
\par 2 הולך תמים ופעל צדק ודבר אמת בלבבו׃
\par 3 לא־רגל על־לשׁנו לא־עשׂה לרעהו רעה וחרפה לא־נשׂא על־קרבו׃
\par 4 נבזה בעיניו נמאס ואת־יראי יהוה יכבד נשׁבע להרע ולא ימר׃
\par 5 כספו לא־נתן בנשׁך ושׁחד על־נקי לא לקח עשׂה־אלה לא ימוט לעולם׃

\chapter{16}

\par 1 מכתם לדוד שׁמרני אל כי־חסיתי בך׃
\par 2 אמרת ליהוה אדני אתה טובתי בל־עליך׃
\par 3 לקדושׁים אשׁר־בארץ המה ואדירי כל־חפצי־בם׃
\par 4 ירבו עצבותם אחר מהרו בל־אסיך נסכיהם מדם ובל־אשׂא את־שׁמותם על־שׂפתי׃
\par 5 יהוה מנת־חלקי וכוסי אתה תומיך גורלי׃
\par 6 חבלים נפלו־לי בנעמים אף־נחלת שׁפרה עלי׃
\par 7 אברך את־יהוה אשׁר יעצני אף־לילות יסרוני כליותי׃
\par 8 שׁויתי יהוה לנגדי תמיד כי מימיני בל־אמוט׃
\par 9 לכן שׂמח לבי ויגל כבודי אף־בשׂרי ישׁכן לבטח׃
\par 10 כי לא־תעזב נפשׁי לשׁאול לא־תתן חסידך לראות שׁחת׃
\par 11 תודיעני ארח חיים שׂבע שׂמחות את־פניך נעמות בימינך נצח׃

\chapter{17}

\par 1 תפלה לדוד שׁמעה יהוה צדק הקשׁיבה רנתי האזינה תפלתי בלא שׂפתי מרמה׃
\par 2 מלפניך משׁפטי יצא עיניך תחזינה מישׁרים׃
\par 3 בחנת לבי פקדת לילה צרפתני בל־תמצא זמתי בל־יעבר־פי׃
\par 4 לפעלות אדם בדבר שׂפתיך אני שׁמרתי ארחות פריץ׃
\par 5 תמך אשׁרי במעגלותיך בל־נמוטו פעמי׃
\par 6 אני־קראתיך כי־תענני אל הט־אזנך לי שׁמע אמרתי׃
\par 7 הפלה חסדיך מושׁיע חוסים ממתקוממים בימינך׃
\par 8 שׁמרני כאישׁון בת־עין בצל כנפיך תסתירני׃
\par 9 מפני רשׁעים זו שׁדוני איבי בנפשׁ יקיפו עלי׃
\par 10 חלבמו סגרו פימו דברו בגאות׃
\par 11 אשׁרינו עתה סבבוני עיניהם ישׁיתו לנטות בארץ׃
\par 12 דמינו כאריה יכסוף לטרוף וככפיר ישׁב במסתרים׃
\par 13 קומה יהוה קדמה פניו הכריעהו פלטה נפשׁי מרשׁע חרבך׃
\par 14 ממתים ידך יהוה ממתים מחלד חלקם בחיים וצפינך תמלא בטנם ישׂבעו בנים והניחו יתרם לעולליהם׃
\par 15 אני בצדק אחזה פניך אשׂבעה בהקיץ תמונתך׃

\chapter{18}

\par 1 למנצח לעבד יהוה לדוד אשׁר דבר ליהוה את־דברי השׁירה הזאת ביום הציל־יהוה אותו מכף כל־איביו ומיד שׁאול׃
\par 2 ויאמר ארחמך יהוה חזקי׃
\par 3 יהוה סלעי ומצודתי ומפלטי אלי צורי אחסה־בו מגני וקרן־ישׁעי משׂגבי׃
\par 4 מהלל אקרא יהוה ומן־איבי אושׁע׃
\par 5 אפפוני חבלי־מות ונחלי בליעל יבעתוני׃
\par 6 חבלי שׁאול סבבוני קדמוני מוקשׁי מות׃
\par 7 בצר־לי אקרא יהוה ואל־אלהי אשׁוע ישׁמע מהיכלו קולי ושׁועתי לפניו תבוא באזניו׃
\par 8 ותגעשׁ ותרעשׁ הארץ ומוסדי הרים ירגזו ויתגעשׁו כי־חרה לו׃
\par 9 עלה עשׁן באפו ואשׁ־מפיו תאכל גחלים בערו ממנו׃
\par 10 ויט שׁמים וירד וערפל תחת רגליו׃
\par 11 וירכב על־כרוב ויעף וידא על־כנפי־רוח׃
\par 12 ישׁת חשׁך סתרו סביבותיו סכתו חשׁכת־מים עבי שׁחקים׃
\par 13 מנגה נגדו עביו עברו ברד וגחלי־אשׁ׃
\par 14 וירעם בשׁמים יהוה ועליון יתן קלו ברד וגחלי־אשׁ׃
\par 15 וישׁלח חציו ויפיצם וברקים רב ויהמם׃
\par 16 ויראו אפיקי מים ויגלו מוסדות תבל מגערתך יהוה מנשׁמת רוח אפך׃
\par 17 ישׁלח ממרום יקחני ימשׁני ממים רבים׃
\par 18 יצילני מאיבי עז ומשׂנאי כי־אמצו ממני׃
\par 19 יקדמוני ביום־אידי ויהי־יהוה למשׁען לי׃
\par 20 ויוציאני למרחב יחלצני כי חפץ בי׃
\par 21 יגמלני יהוה כצדקי כבר ידי ישׁיב לי׃
\par 22 כי־שׁמרתי דרכי יהוה ולא־רשׁעתי מאלהי׃
\par 23 כי כל־משׁפטיו לנגדי וחקתיו לא־אסיר מני׃
\par 24 ואהי תמים עמו ואשׁתמר מעוני׃
\par 25 וישׁב־יהוה לי כצדקי כבר ידי לנגד עיניו׃
\par 26 עם־חסיד תתחסד עם־גבר תמים תתמם׃
\par 27 עם־נבר תתברר ועם־עקשׁ תתפתל׃
\par 28 כי־אתה עם־עני תושׁיע ועינים רמות תשׁפיל׃
\par 29 כי־אתה תאיר נרי יהוה אלהי יגיה חשׁכי׃
\par 30 כי־בך ארץ גדוד ובאלהי אדלג־שׁור׃
\par 31 האל תמים דרכו אמרת־יהוה צרופה מגן הוא לכל החסים בו׃
\par 32 כי מי אלוה מבלעדי יהוה ומי צור זולתי אלהינו׃
\par 33 האל המאזרני חיל ויתן תמים דרכי׃
\par 34 משׁוה רגלי כאילות ועל במתי יעמידני׃
\par 35 מלמד ידי למלחמה ונחתה קשׁת־נחושׁה זרועתי׃
\par 36 ותתן־לי מגן ישׁעך וימינך תסעדני וענותך תרבני׃
\par 37 תרחיב צעדי תחתי ולא מעדו קרסלי׃
\par 38 ארדוף אויבי ואשׂיגם ולא־אשׁוב עד־כלותם׃
\par 39 אמחצם ולא־יכלו קום יפלו תחת רגלי׃
\par 40 ותאזרני חיל למלחמה תכריע קמי תחתי׃
\par 41 ואיבי נתתה לי ערף ומשׂנאי אצמיתם׃
\par 42 ישׁועו ואין־מושׁיע על־יהוה ולא ענם׃
\par 43 ואשׁחקם כעפר על־פני־רוח כטיט חוצות אריקם׃
\par 44 תפלטני מריבי עם תשׂימני לראשׁ גוים עם לא־ידעתי יעבדוני׃
\par 45 לשׁמע אזן ישׁמעו לי בני־נכר יכחשׁו־לי׃
\par 46 בני־נכר יבלו ויחרגו ממסגרותיהם׃
\par 47 חי־יהוה וברוך צורי וירום אלוהי ישׁעי׃
\par 48 האל הנותן נקמות לי וידבר עמים תחתי׃
\par 49 מפלטי מאיבי אף מן־קמי תרוממני מאישׁ חמס תצילני׃
\par 50 על־כן אודך בגוים יהוה ולשׁמך אזמרה׃
\par 51 מגדל ישׁועות מלכו ועשׂה חסד למשׁיחו לדוד ולזרעו עד־עולם׃

\chapter{19}

\par 1 למנצח מזמור לדוד׃
\par 2 השׁמים מספרים כבוד־אל ומעשׂה ידיו מגיד הרקיע׃
\par 3 יום ליום יביע אמר ולילה ללילה יחוה־דעת׃
\par 4 אין־אמר ואין דברים בלי נשׁמע קולם׃
\par 5 בכל־הארץ יצא קום ובקצה תבל מליהם לשׁמשׁ שׂם־אהל בהם׃
\par 6 והוא כחתן יצא מחפתו ישׂישׂ כגבור לרוץ ארח׃
\par 7 מקצה השׁמים מוצאו ותקופתו על־קצותם ואין נסתר מחמתו׃
\par 8 תורת יהוה תמימה משׁיבת נפשׁ עדות יהוה נאמנה מחכימת פתי׃
\par 9 פקודי יהוה ישׁרים משׂמחי־לב מצות יהוה ברה מאירת עינים׃
\par 10 יראת יהוה טהורה עומדת לעד משׁפטי־יהוה אמת צדקו יחדו׃
\par 11 הנחמדים מזהב ומפז רב ומתוקים מדבשׁ ונפת צופים׃
\par 12 גם־עבדך נזהר בהם בשׁמרם עקב רב׃
\par 13 שׁגיאות מי־יבין מנסתרות נקני׃
\par 14 גם מזדים חשׂך עבדך אל־ימשׁלו־בי אז איתם ונקיתי מפשׁע רב׃
\par 15 יהיו לרצון אמרי־פי והגיון לבי לפניך יהוה צורי וגאלי׃

\chapter{20}

\par 1 למנצח מזמור לדוד׃
\par 2 יענך יהוה ביום צרה ישׂגבך שׁם אלהי יעקב׃
\par 3 ישׁלח־עזרך מקדשׁ ומציון יסעדך׃
\par 4 יזכר כל־מנחתך ועולתך ידשׁנה סלה׃
\par 5 יתן־לך כלבבך וכל־עצתך ימלא׃
\par 6 נרננה בישׁועתך ובשׁם־אלהינו נדגל ימלא יהוה כל־משׁאלותיך׃
\par 7 עתה ידעתי כי הושׁיע יהוה משׁיחו יענהו משׁמי קדשׁו בגברות ישׁע ימינו׃
\par 8 אלה ברכב ואלה בסוסים ואנחנו בשׁם־יהוה אלהינו נזכיר׃
\par 9 המה כרעו ונפלו ואנחנו קמנו ונתעודד׃
\par 10 יהוה הושׁיעה המלך יעננו ביום־קראנו׃

\chapter{21}

\par 1 למנצח מזמור לדוד׃
\par 2 יהוה בעזך ישׂמח־מלך ובישׁועתך מה־יגיל מאד׃
\par 3 תאות לבו נתתה לו וארשׁת שׂפתיו בל־מנעת סלה׃
\par 4 כי־תקדמנו ברכות טוב תשׁית לראשׁו עטרת פז׃
\par 5 חיים שׁאל ממך נתתה לו ארך ימים עולם ועד׃
\par 6 גדול כבודו בישׁועתך הוד והדר תשׁוה עליו׃
\par 7 כי־תשׁיתהו ברכות לעד תחדהו בשׂמחה את־פניך׃
\par 8 כי־המלך בטח ביהוה ובחסד עליון בל־ימוט׃
\par 9 תמצא ידך לכל־איביך ימינך תמצא שׂנאיך׃
\par 10 תשׁיתמו כתנור אשׁ לעת פניך יהוה באפו יבלעם ותאכלם אשׁ׃
\par 11 פרימו מארץ תאבד וזרעם מבני אדם׃
\par 12 כי־נטו עליך רעה חשׁבו מזמה בל־יוכלו׃
\par 13 כי תשׁיתמו שׁכם במיתריך תכונן על־פניהם׃
\par 14 רומה יהוה בעזך נשׁירה ונזמרה גבורתך׃

\chapter{22}

\par 1 למנצח על־אילת השׁחר מזמור לדוד׃
\par 2 אלי אלי למה עזבתני רחוק מישׁועתי דברי שׁאגתי׃
\par 3 אלהי אקרא יומם ולא תענה ולילה ולא־דומיה לי׃
\par 4 ואתה קדושׁ יושׁב תהלות ישׂראל׃
\par 5 בך בטחו אבתינו בטחו ותפלטמו׃
\par 6 אליך זעקו ונמלטו בך בטחו ולא־בושׁו׃
\par 7 ואנכי תולעת ולא־אישׁ חרפת אדם ובזוי עם׃
\par 8 כל־ראי ילעגו לי יפטירו בשׂפה יניעו ראשׁ׃
\par 9 גל אל־יהוה יפלטהו יצילהו כי חפץ בו׃
\par 10 כי־אתה גחי מבטן מבטיחי על־שׁדי אמי׃
\par 11 עליך השׁלכתי מרחם מבטן אמי אלי אתה׃
\par 12 אל־תרחק ממני כי־צרה קרובה כי־אין עוזר׃
\par 13 סבבוני פרים רבים אבירי בשׁן כתרוני׃
\par 14 פצו עלי פיהם אריה טרף ושׁאג׃
\par 15 כמים נשׁפכתי והתפרדו כל־עצמותי היה לבי כדונג נמס בתוך מעי׃
\par 16 יבשׁ כחרשׂ כחי ולשׁוני מדבק מלקוחי ולעפר־מות תשׁפתני׃
\par 17 כי סבבוני כלבים עדת מרעים הקיפוני כארי ידי ורגלי׃
\par 18 אספר כל־עצמותי המה יביטו יראו־בי׃
\par 19 יחלקו בגדי להם ועל־לבושׁי יפילו גורל׃
\par 20 ואתה יהוה אל־תרחק אילותי לעזרתי חושׁה׃
\par 21 הצילה מחרב נפשׁי מיד־כלב יחידתי׃
\par 22 הושׁיעני מפי אריה ומקרני רמים עניתני׃
\par 23 אספרה שׁמך לאחי בתוך קהל אהללך׃
\par 24 יראי יהוה הללוהו כל־זרע יעקב כבדוהו וגורו ממנו כל־זרע ישׂראל׃
\par 25 כי לא־בזה ולא שׁקץ ענות עני ולא־הסתיר פניו ממנו ובשׁועו אליו שׁמע׃
\par 26 מאתך תהלתי בקהל רב נדרי אשׁלם נגד יראיו׃
\par 27 יאכלו ענוים וישׂבעו יהללו יהוה דרשׁיו יחי לבבכם לעד׃
\par 28 יזכרו וישׁבו אל־יהוה כל־אפסי־ארץ וישׁתחוו לפניך כל־משׁפחות גוים׃
\par 29 כי ליהוה המלוכה ומשׁל בגוים׃
\par 30 אכלו וישׁתחוו כל־דשׁני־ארץ לפניו יכרעו כל־יורדי עפר ונפשׁו לא חיה׃
\par 31 זרע יעבדנו יספר לאדני לדור׃
\par 32 יבאו ויגידו צדקתו לעם נולד כי עשׂה׃

\chapter{23}

\par 1 מזמור לדוד יהוה רעי לא אחסר׃
\par 2 בנאות דשׁא ירביצני על־מי מנחות ינהלני׃
\par 3 נפשׁי ישׁובב ינחני במעגלי־צדק למען שׁמו׃
\par 4 גם כי־אלך בגיא צלמות לא־אירא רע כי־אתה עמדי שׁבטך ומשׁענתך המה ינחמני׃
\par 5 תערך לפני שׁלחן נגד צררי דשׁנת בשׁמן ראשׁי כוסי רויה׃
\par 6 אך טוב וחסד ירדפוני כל־ימי חיי ושׁבתי בבית־יהוה לארך ימים׃

\chapter{24}

\par 1 לדוד מזמור ליהוה הארץ ומלואה תבל וישׁבי בה׃
\par 2 כי־הוא על־ימים יסדה ועל־נהרות יכוננה׃
\par 3 מי־יעלה בהר־יהוה ומי־יקום במקום קדשׁו׃
\par 4 נקי כפים ובר־לבב אשׁר לא־נשׂא לשׁוא נפשׁי ולא נשׁבע למרמה׃
\par 5 ישׂא ברכה מאת יהוה וצדקה מאלהי ישׁעו׃
\par 6 זה דור דרשׁו מבקשׁי פניך יעקב סלה׃
\par 7 שׂאו שׁערים ראשׁיכם והנשׂאו פתחי עולם ויבוא מלך הכבוד׃
\par 8 מי זה מלך הכבוד יהוה עזוז וגבור יהוה גבור מלחמה׃
\par 9 שׂאו שׁערים ראשׁיכם ושׂאו פתחי עולם ויבא מלך הכבוד׃
\par 10 מי הוא זה מלך הכבוד יהוה צבאות הוא מלך הכבוד סלה׃

\chapter{25}

\par 1 לדוד אליך יהוה נפשׁי אשׂא׃
\par 2 אלהי בך בטחתי אל־אבושׁה אל־יעלצו איבי לי׃
\par 3 גם כל־קויך לא יבשׁו יבשׁו הבוגדים ריקם׃
\par 4 דרכיך יהוה הודיעני ארחותיך למדני׃
\par 5 הדריכני באמתך ולמדני כי־אתה אלהי ישׁעי אותך קויתי כל־היום׃
\par 6 זכר־רחמיך יהוה וחסדיך כי מעולם המה׃
\par 7 חטאות נעורי ופשׁעי אל־תזכר כחסדך זכר־לי־אתה למען טובך יהוה׃
\par 8 טוב־וישׁר יהוה על־כן יורה חטאים בדרך׃
\par 9 ידרך ענוים במשׁפט וילמד ענוים דרכו׃
\par 10 כל־ארחות יהוה חסד ואמת לנצרי בריתו ועדתיו׃
\par 11 למען־שׁמך יהוה וסלחת לעוני כי רב־הוא׃
\par 12 מי־זה האישׁ ירא יהוה יורנו בדרך יבחר׃
\par 13 נפשׁו בטוב תלין וזרעו יירשׁ ארץ׃
\par 14 סוד יהוה ליראיו ובריתו להודיעם׃
\par 15 עיני תמיד אל־יהוה כי הוא־יוציא מרשׁת רגלי׃
\par 16 פנה־אלי וחנני כי־יחיד ועני אני׃
\par 17 צרות לבבי הרחיבו ממצוקותי הוציאני׃
\par 18 ראה עניי ועמלי ושׂא לכל־חטאותי׃
\par 19 ראה־אויבי כי־רבו ושׂנאת חמס שׂנאוני׃
\par 20 שׁמרה נפשׁי והצילני אל־אבושׁ כי־חסיתי בך׃
\par 21 תם־וישׁר יצרוני כי קויתיך׃
\par 22 פדה אלהים את־ישׂראל מכל צרותיו׃

\chapter{26}

\par 1 לדוד שׁפטני יהוה כי־אני בתמי הלכתי וביהוה בטחתי לא אמעד׃
\par 2 בחנני יהוה ונסני צרופה כליותי ולבי׃
\par 3 כי־חסדך לנגד עיני והתהלכתי באמתך׃
\par 4 לא־ישׁבתי עם־מתי־שׁוא ועם נעלמים לא אבוא׃
\par 5 שׂנאתי קהל מרעים ועם־רשׁעים לא אשׁב׃
\par 6 ארחץ בנקיון כפי ואסבבה את־מזבחך יהוה׃
\par 7 לשׁמע בקול תודה ולספר כל־נפלאותיך׃
\par 8 יהוה אהבתי מעון ביתך ומקום משׁכן כבודך׃
\par 9 אל־תאסף עם־חטאים נפשׁי ועם־אנשׁי דמים חיי׃
\par 10 אשׁר־בידיהם זמה וימינם מלאה שׁחד׃
\par 11 ואני בתמי אלך פדני וחנני׃
\par 12 רגלי עמדה במישׁור במקהלים אברך יהוה׃

\chapter{27}

\par 1 לדוד יהוה אורי וישׁעי ממי אירא יהוה מעוז־חיי ממי אפחד׃
\par 2 בקרב עלי מרעים לאכל את־בשׂרי צרי ואיבי לי המה כשׁלו ונפלו׃
\par 3 אם־תחנה עלי מחנה לא־יירא לבי אם־תקום עלי מלחמה בזאת אני בוטח׃
\par 4 אחת שׁאלתי מאת־יהוה אותה אבקשׁ שׁבתי בבית־יהוה כל־ימי חיי לחזות בנעם־יהוה ולבקר בהיכלו׃
\par 5 כי יצפנני בסכה ביום רעה יסתרני בסתר אהלו בצור ירוממני׃
\par 6 ועתה ירום ראשׁי על איבי סביבותי ואזבחה באהלו זבחי תרועה אשׁירה ואזמרה ליהוה׃
\par 7 שׁמע־יהוה קולי אקרא וחנני וענני׃
\par 8 לך אמר לבי בקשׁו פני את־פניך יהוה אבקשׁ׃
\par 9 אל־תסתר פניך ממני אל־תט־באף עבדך עזרתי היית אל־תטשׁני ואל־תעזבני אלהי ישׁעי׃
\par 10 כי־אבי ואמי עזבוני ויהוה יאספני׃
\par 11 הורני יהוה דרכך ונחני בארח מישׁור למען שׁוררי׃
\par 12 אל־תתנני בנפשׁ צרי כי קמו־בי עדי־שׁקר ויפח חמס׃
\par 13 לולא האמנתי לראות בטוב־יהוה בארץ חיים׃
\par 14 קוה אל־יהוה חזק ויאמץ לבך וקוה אל־יהוה׃

\chapter{28}

\par 1 לדוד אליך יהוה אקרא צורי אל־תחרשׁ ממני פן־תחשׁה ממני ונמשׁלתי עם־יורדי בור׃
\par 2 שׁמע קול תחנוני בשׁועי אליך בנשׂאי ידי אל־דביר קדשׁך׃
\par 3 אל־תמשׁכני עם־רשׁעים ועם־פעלי און דברי שׁלום עם־רעיהם ורעה בלבבם׃
\par 4 תן־להם כפעלם וכרע מעלליהם כמעשׂה ידיהם תן להם השׁב גמולם להם׃
\par 5 כי לא יבינו אל־פעלת יהוה ואל־מעשׂה ידיו יהרסם ולא יבנם׃
\par 6 ברוך יהוה כי־שׁמע קול תחנוני׃
\par 7 יהוה עזי ומגני בו בטח לבי ונעזרתי ויעלז לבי ומשׁירי אהודנו׃
\par 8 יהוה עז־למו ומעוז ישׁועות משׁיחו הוא׃
\par 9 הושׁיעה את־עמך וברך את־נחלתך ורעם ונשׂאם עד־העולם׃

\chapter{29}

\par 1 מזמור לדוד הבו ליהוה בני אלים הבו ליהוה כבוד ועז׃
\par 2 הבו ליהוה כבוד שׁמו השׁתחוו ליהוה בהדרת־קדשׁ׃
\par 3 קול יהוה על־המים אל־הכבוד הרעים יהוה על־מים רבים׃
\par 4 קול־יהוה בכח קול יהוה בהדר׃
\par 5 קול יהוה שׁבר ארזים וישׁבר יהוה את־ארזי הלבנון׃
\par 6 וירקידם כמו־עגל לבנון ושׂרין כמו בן־ראמים׃
\par 7 קול־יהוה חצב להבות אשׁ׃
\par 8 קול יהוה יחיל מדבר יחיל יהוה מדבר קדשׁ׃
\par 9 קול יהוה יחולל אילות ויחשׂף יערות ובהיכלו כלו אמר כבוד׃
\par 10 יהוה למבול ישׁב וישׁב יהוה מלך לעולם׃
\par 11 יהוה עז לעמו יתן יהוה יברך את־עמו בשׁלום׃

\chapter{30}

\par 1 מזמור שׁיר־חנכת הבית לדוד׃
\par 2 ארוממך יהוה כי דליתני ולא־שׂמחת איבי לי׃
\par 3 יהוה אלהי שׁועתי אליך ותרפאני׃
\par 4 יהוה העלית מן־שׁאול נפשׁי חייתני מיורדי־בור׃
\par 5 זמרו ליהוה חסידיו והודו לזכר קדשׁו׃
\par 6 כי רגע באפו חיים ברצונו בערב ילין בכי ולבקר רנה׃
\par 7 ואני אמרתי בשׁלוי בל־אמוט לעולם׃
\par 8 יהוה ברצונך העמדתה להררי עז הסתרת פניך הייתי נבהל׃
\par 9 אליך יהוה אקרא ואל־אדני אתחנן׃
\par 10 מה־בצע בדמי ברדתי אל־שׁחת היודך עפר היגיד אמתך׃
\par 11 שׁמע־יהוה וחנני יהוה היה־עזר לי׃
\par 12 הפכת מספדי למחול לי פתחת שׂקי ותאזרני שׂמחה׃
\par 13 למען יזמרך כבוד ולא ידם יהוה אלהי לעולם אודך׃

\chapter{31}

\par 1 למנצח מזמור לדוד׃
\par 2 בך יהוה חסיתי אל־אבושׁה לעולם בצדקתך פלטני׃
\par 3 הטה אלי אזנך מהרה הצילני היה לי לצור־מעוז לבית מצודות להושׁיעני׃
\par 4 כי־סלעי ומצודתי אתה ולמען שׁמך תנחני ותנהלני׃
\par 5 תוציאני מרשׁת זו טמנו לי כי־אתה מעוזי׃
\par 6 בידך אפקיד רוחי פדיתה אותי יהוה אל אמת׃
\par 7 שׂנאתי השׁמרים הבלי־שׁוא ואני אל־יהוה בטחתי׃
\par 8 אגילה ואשׂמחה בחסדך אשׁר ראית את־עניי ידעת בצרות נפשׁי׃
\par 9 ולא הסגרתני ביד־אויב העמדת במרחב רגלי׃
\par 10 חנני יהוה כי צר־לי עשׁשׁה בכעס עיני נפשׁי ובטני׃
\par 11 כי כלו ביגון חיי ושׁנותי באנחה כשׁל בעוני כחי ועצמי עשׁשׁו׃
\par 12 מכל־צררי הייתי חרפה ולשׁכני מאד ופחד למידעי ראי בחוץ נדדו ממני׃
\par 13 נשׁכחתי כמת מלב הייתי ככלי אבד׃
\par 14 כי שׁמעתי דבת רבים מגור מסביב בהוסדם יחד עלי לקחת נפשׁי זממו׃
\par 15 ואני עליך בטחתי יהוה אמרתי אלהי אתה׃
\par 16 בידך עתתי הצילני מיד־אויבי ומרדפי׃
\par 17 האירה פניך על־עבדך הושׁיעני בחסדך׃
\par 18 יהוה אל־אבושׁה כי קראתיך יבשׁו רשׁעים ידמו לשׁאול׃
\par 19 תאלמנה שׂפתי שׁקר הדברות על־צדיק עתק בגאוה ובוז׃
\par 20 מה רב־טובך אשׁר־צפנת ליראיך פעלת לחסים בך נגד בני אדם׃
\par 21 תסתירם בסתר פניך מרכסי אישׁ תצפנם בסכה מריב לשׁנות׃
\par 22 ברוך יהוה כי הפליא חסדו לי בעיר מצור׃
\par 23 ואני אמרתי בחפזי נגרזתי מנגד עיניך אכן שׁמעת קול תחנוני בשׁועי אליך׃
\par 24 אהבו את־יהוה כל־חסידיו אמונים נצר יהוה ומשׁלם על־יתר עשׂה גאוה׃
\par 25 חזקו ויאמץ לבבכם כל־המיחלים ליהוה׃

\chapter{32}

\par 1 לדוד משׂכיל אשׁרי נשׂוי־פשׁע כסוי חטאה׃
\par 2 אשׁרי אדם לא יחשׁב יהוה לו עון ואין ברוחו רמיה׃
\par 3 כי־החרשׁתי בלו עצמי בשׁאגתי כל־היום׃
\par 4 כי יומם ולילה תכבד עלי ידך נהפך לשׁדי בחרבני קיץ סלה׃
\par 5 חטאתי אודיעך ועוני לא־כסיתי אמרתי אודה עלי פשׁעי ליהוה ואתה נשׂאת עון חטאתי סלה׃
\par 6 על־זאת יתפלל כל־חסיד אליך לעת מצא רק לשׁטף מים רבים אליו לא יגיעו׃
\par 7 אתה סתר לי מצר תצרני רני פלט תסובבני סלה׃
\par 8 אשׂכילך ואורך בדרך־זו תלך איעצה עליך עיני׃
\par 9 אל־תהיו כסוס כפרד אין הבין במתג־ורסן עדיו לבלום בל קרב אליך׃
\par 10 רבים מכאובים לרשׁע והבוטח ביהוה חסד יסובבנו׃
\par 11 שׂמחו ביהוה וגילו צדיקים והרנינו כל־ישׁרי־לב׃

\chapter{33}

\par 1 רננו צדיקים ביהוה לישׁרים נאוה תהלה׃
\par 2 הודו ליהוה בכנור בנבל עשׂור זמרו־לו׃
\par 3 שׁירו־לו שׁיר חדשׁ היטיבו נגן בתרועה׃
\par 4 כי־ישׁר דבר־יהוה וכל־מעשׂהו באמונה׃
\par 5 אהב צדקה ומשׁפט חסד יהוה מלאה הארץ׃
\par 6 בדבר יהוה שׁמים נעשׂו וברוח פיו כל־צבאם׃
\par 7 כנס כנד מי הים נתן באצרות תהומות׃
\par 8 ייראו מיהוה כל־הארץ ממנו יגורו כל־ישׁבי תבל׃
\par 9 כי הוא אמר ויהי הוא־צוה ויעמד׃
\par 10 יהוה הפיר עצת־גוים הניא מחשׁבות עמים׃
\par 11 עצת יהוה לעולם תעמד מחשׁבות לבו לדר ודר׃
\par 12 אשׁרי הגוי אשׁר־יהוה אלהיו העם בחר לנחלה לו׃
\par 13 משׁמים הביט יהוה ראה את־כל־בני האדם׃
\par 14 ממכון־שׁבתו השׁגיח אל כל־ישׁבי הארץ׃
\par 15 היצר יחד לבם המבין אל־כל־מעשׂיהם׃
\par 16 אין־המלך נושׁע ברב־חיל גבור לא־ינצל ברב־כח׃
\par 17 שׁקר הסוס לתשׁועה וברב חילו לא ימלט׃
\par 18 הנה עין יהוה אל־יראיו למיחלים לחסדו׃
\par 19 להציל ממות נפשׁם ולחיותם ברעב׃
\par 20 נפשׁנו חכתה ליהוה עזרנו ומגננו הוא׃
\par 21 כי־בו ישׂמח לבנו כי בשׁם קדשׁו בטחנו׃
\par 22 יהי־חסדך יהוה עלינו כאשׁר יחלנו לך׃

\chapter{34}

\par 1 לדוד בשׁנותו את־טעמו לפני אבימלך ויגרשׁהו וילך׃
\par 2 אברכה את־יהוה בכל־עת תמיד תהלתו בפי׃
\par 3 ביהוה תתהלל נפשׁי ישׁמעו ענוים וישׂמחו׃
\par 4 גדלו ליהוה אתי ונרוממה שׁמו יחדו׃
\par 5 דרשׁתי את־יהוה וענני ומכל־מגורותי הצילני׃
\par 6 הביטו אליו ונהרו ופניהם אל־יחפרו׃
\par 7 זה עני קרא ויהוה שׁמע ומכל־צרותיו הושׁיעו׃
\par 8 חנה מלאך־יהוה סביב ליראיו ויחלצם׃
\par 9 טעמו וראו כי־טוב יהוה אשׁרי הגבר יחסה־בו׃
\par 10 יראו את־יהוה קדשׁיו כי־אין מחסור ליראיו׃
\par 11 כפירים רשׁו ורעבו ודרשׁי יהוה לא־יחסרו כל־טוב׃
\par 12 לכו־בנים שׁמעו־לי יראת יהוה אלמדכם׃
\par 13 מי־האישׁ החפץ חיים אהב ימים לראות טוב׃
\par 14 נצר לשׁונך מרע ושׂפתיך מדבר מרמה׃
\par 15 סור מרע ועשׂה־טוב בקשׁ שׁלום ורדפהו׃
\par 16 עיני יהוה אל־צדיקים ואזניו אל־שׁועתם׃
\par 17 פני יהוה בעשׂי רע להכרית מארץ זכרם׃
\par 18 צעקו ויהוה שׁמע ומכל־צרותם הצילם׃
\par 19 קרוב יהוה לנשׁברי־לב ואת־דכאי־רוח יושׁיע׃
\par 20 רבות רעות צדיק ומכלם יצילנו יהוה׃
\par 21 שׁמר כל־עצמותיו אחת מהנה לא נשׁברה׃
\par 22 תמותת רשׁע רעה ושׂנאי צדיק יאשׁמו׃
\par 23 פודה יהוה נפשׁ עבדיו ולא יאשׁמו כל־החסים בו׃

\chapter{35}

\par 1 לדוד ריבה יהוה את־יריבי לחם את־לחמי׃
\par 2 החזק מגן וצנה וקומה בעזרתי׃
\par 3 והרק חנית וסגר לקראת רדפי אמר לנפשׁי ישׁעתך אני׃
\par 4 יבשׁו ויכלמו מבקשׁי נפשׁי יסגו אחור ויחפרו חשׁבי רעתי׃
\par 5 יהיו כמץ לפני־רוח ומלאך יהוה דוחה׃
\par 6 יהי־דרכם חשׁך וחלקלקות ומלאך יהוה רדפם׃
\par 7 כי־חנם טמנו־לי שׁחת רשׁתם חנם חפרו לנפשׁי׃
\par 8 תבואהו שׁואה לא־ידע ורשׁתו אשׁר־טמן תלכדו בשׁואה יפל־בה׃
\par 9 ונפשׁי תגיל ביהוה תשׂישׂ בישׁועתו׃
\par 10 כל עצמותי תאמרנה יהוה מי כמוך מציל עני מחזק ממנו ועני ואביון מגזלו׃
\par 11 יקומון עדי חמס אשׁר לא־ידעתי ישׁאלוני׃
\par 12 ישׁלמוני רעה תחת טובה שׁכול לנפשׁי׃
\par 13 ואני בחלותם לבושׁי שׂק עניתי בצום נפשׁי ותפלתי על־חיקי תשׁוב׃
\par 14 כרע־כאח לי התהלכתי כאבל־אם קדר שׁחותי׃
\par 15 ובצלעי שׂמחו ונאספו נאספו עלי נכים ולא ידעתי קרעו ולא־דמו׃
\par 16 בחנפי לעגי מעוג חרק עלי שׁנימו׃
\par 17 אדני כמה תראה השׁיבה נפשׁי משׁאיהם מכפירים יחידתי׃
\par 18 אודך בקהל רב בעם עצום אהללך׃
\par 19 אל־ישׂמחו־לי איבי שׁקר שׂנאי חנם יקרצו־עין׃
\par 20 כי לא שׁלום ידברו ועל רגעי־ארץ דברי מרמות יחשׁבון׃
\par 21 וירחיבו עלי פיהם אמרו האח האח ראתה עינינו׃
\par 22 ראיתה יהוה אל־תחרשׁ אדני אל־תרחק ממני׃
\par 23 העירה והקיצה למשׁפטי אלהי ואדני לריבי׃
\par 24 שׁפטני כצדקך יהוה אלהי ואל־ישׂמחו־לי׃
\par 25 אל־יאמרו בלבם האח נפשׁנו אל־יאמרו בלענוהו׃
\par 26 יבשׁו ויחפרו יחדו שׂמחי רעתי ילבשׁו־בשׁת וכלמה המגדילים עלי׃
\par 27 ירנו וישׂמחו חפצי צדקי ויאמרו תמיד יגדל יהוה החפץ שׁלום עבדו׃
\par 28 ולשׁוני תהגה צדקך כל־היום תהלתך׃

\chapter{36}

\par 1 למנצח לעבד־יהוה לדוד׃
\par 2 נאם־פשׁע לרשׁע בקרב לבי אין־פחד אלהים לנגד עיניו׃
\par 3 כי־החליק אליו בעיניו למצא עונו לשׂנא׃
\par 4 דברי־פיו און ומרמה חדל להשׂכיל להיטיב׃
\par 5 און יחשׁב על־משׁכבו יתיצב על־דרך לא־טוב רע לא ימאס׃
\par 6 יהוה בהשׁמים חסדך אמונתך עד־שׁחקים׃
\par 7 צדקתך כהררי־אל משׁפטך תהום רבה אדם־ובהמה תושׁיע יהוה׃
\par 8 מה־יקר חסדך אלהים ובני אדם בצל כנפיך יחסיון׃
\par 9 ירוין מדשׁן ביתך ונחל עדניך תשׁקם׃
\par 10 כי־עמך מקור חיים באורך נראה־אור׃
\par 11 משׁך חסדך לידעיך וצדקתך לישׁרי־לב׃
\par 12 אל־תבואני רגל גאוה ויד־רשׁעים אל־תנדני׃
\par 13 שׁם נפלו פעלי און דחו ולא־יכלו קום׃

\chapter{37}

\par 1 לדוד אל־תתחר במרעים אל־תקנא בעשׂי עולה׃
\par 2 כי כחציר מהרה ימלו וכירק דשׁא יבולון׃
\par 3 בטח ביהוה ועשׂה־טוב שׁכן־ארץ ורעה אמונה׃
\par 4 והתענג על־יהוה ויתן־לך משׁאלת לבך׃
\par 5 גול על־יהוה דרכך ובטח עליו והוא יעשׂה׃
\par 6 והוציא כאור צדקך ומשׁפטך כצהרים׃
\par 7 דום ליהוה והתחולל לו אל־תתחר במצליח דרכו באישׁ עשׂה מזמות׃
\par 8 הרף מאף ועזב חמה אל־תתחר אך־להרע׃
\par 9 כי־מרעים יכרתון וקוי יהוה המה יירשׁו־ארץ׃
\par 10 ועוד מעט ואין רשׁע והתבוננת על־מקומו ואיננו׃
\par 11 וענוים יירשׁו־ארץ והתענגו על־רב שׁלום׃
\par 12 זמם רשׁע לצדיק וחרק עליו שׁניו׃
\par 13 אדני ישׂחק־לו כי־ראה כי־יבא יומו׃
\par 14 חרב פתחו רשׁעים ודרכו קשׁתם להפיל עני ואביון לטבוח ישׁרי־דרך׃
\par 15 חרבם תבוא בלבם וקשׁתותם תשׁברנה׃
\par 16 טוב־מעט לצדיק מהמון רשׁעים רבים׃
\par 17 כי זרועות רשׁעים תשׁברנה וסומך צדיקים יהוה׃
\par 18 יודע יהוה ימי תמימם ונחלתם לעולם תהיה׃
\par 19 לא־יבשׁו בעת רעה ובימי רעבון ישׂבעו׃
\par 20 כי רשׁעים יאבדו ואיבי יהוה כיקר כרים כלו בעשׁן כלו׃
\par 21 לוה רשׁע ולא ישׁלם וצדיק חונן ונותן׃
\par 22 כי מברכיו יירשׁו ארץ ומקלליו יכרתו׃
\par 23 מיהוה מצעדי־גבר כוננו ודרכו יחפץ׃
\par 24 כי־יפל לא־יוטל כי־יהוה סומך ידו׃
\par 25 נער הייתי גם־זקנתי ולא־ראיתי צדיק נעזב וזרעו מבקשׁ־לחם׃
\par 26 כל־היום חונן ומלוה וזרעו לברכה׃
\par 27 סור מרע ועשׂה־טוב ושׁכן לעולם׃
\par 28 כי יהוה אהב משׁפט ולא־יעזב את־חסידיו לעולם נשׁמרו וזרע רשׁעים נכרת׃
\par 29 צדיקים יירשׁו־ארץ וישׁכנו לעד עליה׃
\par 30 פי־צדיק יהגה חכמה ולשׁונו תדבר משׁפט׃
\par 31 תורת אלהיו בלבו לא תמעד אשׁריו׃
\par 32 צופה רשׁע לצדיק ומבקשׁ להמיתו׃
\par 33 יהוה לא־יעזבנו בידו ולא ירשׁיענו בהשׁפטו׃
\par 34 קוה אל־יהוה ושׁמר דרכו וירוממך לרשׁת ארץ בהכרת רשׁעים תראה׃
\par 35 ראיתי רשׁע עריץ ומתערה כאזרח רענן׃
\par 36 ויעבר והנה איננו ואבקשׁהו ולא נמצא׃
\par 37 שׁמר־תם וראה ישׁר כי־אחרית לאישׁ שׁלום׃
\par 38 ופשׁעים נשׁמדו יחדו אחרית רשׁעים נכרתה׃
\par 39 ותשׁועת צדיקים מיהוה מעוזם בעת צרה׃
\par 40 ויעזרם יהוה ויפלטם יפלטם מרשׁעים ויושׁיעם כי־חסו בו׃

\chapter{38}

\par 1 מזמור לדוד להזכיר׃
\par 2 יהוה אל־בקצפך תוכיחני ובחמתך תיסרני׃
\par 3 כי־חציך נחתו בי ותנחת עלי ידך׃
\par 4 אין־מתם בבשׂרי מפני זעמך אין־שׁלום בעצמי מפני חטאתי׃
\par 5 כי עונתי עברו ראשׁי כמשׂא כבד יכבדו ממני׃
\par 6 הבאישׁו נמקו חבורתי מפני אולתי׃
\par 7 נעויתי שׁחתי עד־מאד כל־היום קדר הלכתי׃
\par 8 כי־כסלי מלאו נקלה ואין מתם בבשׂרי׃
\par 9 נפוגותי ונדכיתי עד־מאד שׁאגתי מנהמת לבי׃
\par 10 אדני נגדך כל־תאותי ואנחתי ממך לא־נסתרה׃
\par 11 לבי סחרחר עזבני כחי ואור־עיני גם־הם אין אתי׃
\par 12 אהבי ורעי מנגד נגעי יעמדו וקרובי מרחק עמדו׃
\par 13 וינקשׁו מבקשׁי נפשׁי ודרשׁי רעתי דברו הוות ומרמות כל־היום יהגו׃
\par 14 ואני כחרשׁ לא אשׁמע וכאלם לא יפתח־פיו׃
\par 15 ואהי כאישׁ אשׁר לא־שׁמע ואין בפיו תוכחות׃
\par 16 כי־לך יהוה הוחלתי אתה תענה אדני אלהי׃
\par 17 כי־אמרתי פן־ישׂמחו־לי במוט רגלי עלי הגדילו׃
\par 18 כי־אני לצלע נכון ומכאובי נגדי תמיד׃
\par 19 כי־עוני אגיד אדאג מחטאתי׃
\par 20 ואיבי חיים עצמו ורבו שׂנאי שׁקר׃
\par 21 ומשׁלמי רעה תחת טובה ישׂטנוני תחת רדופי־טוב׃
\par 22 אל־תעזבני יהוה אלהי אל־תרחק ממני׃
\par 23 חושׁה לעזרתי אדני תשׁועתי׃

\chapter{39}

\par 1 למנצח לידיתון מזמור לדוד׃
\par 2 אמרתי אשׁמרה דרכי מחטוא בלשׁוני אשׁמרה לפי מחסום בעד רשׁע לנגדי׃
\par 3 נאלמתי דומיה החשׁיתי מטוב וכאבי נעכר׃
\par 4 חם־לבי בקרבי בהגיגי תבער־אשׁ דברתי בלשׁוני׃
\par 5 הודיעני יהוה קצי ומדת ימי מה־היא אדעה מה־חדל אני׃
\par 6 הנה טפחות נתתה ימי וחלדי כאין נגדך אך כל־הבל כל־אדם נצב סלה׃
\par 7 אך־בצלם יתהלך־אישׁ אך־הבל יהמיון יצבר ולא־ידע מי־אספם׃
\par 8 ועתה מה־קויתי אדני תוחלתי לך היא׃
\par 9 מכל־פשׁעי הצילני חרפת נבל אל־תשׂימני׃
\par 10 נאלמתי לא אפתח־פי כי אתה עשׂית׃
\par 11 הסר מעלי נגעך מתגרת ידך אני כליתי׃
\par 12 בתוכחות על־עון יסרת אישׁ ותמס כעשׁ חמודו אך הבל כל־אדם סלה׃
\par 13 שׁמעה־תפלתי יהוה ושׁועתי האזינה אל־דמעתי אל־תחרשׁ כי גר אנכי עמך תושׁב ככל־אבותי׃
\par 14 השׁע ממני ואבליגה בטרם אלך ואינני׃

\chapter{40}

\par 1 למנצח לדוד מזמור׃
\par 2 קוה קויתי יהוה ויט אלי וישׁמע שׁועתי׃
\par 3 ויעלני מבור שׁאון מטיט היון ויקם על־סלע רגלי כונן אשׁרי׃
\par 4 ויתן בפי שׁיר חדשׁ תהלה לאלהינו יראו רבים וייראו ויבטחו ביהוה׃
\par 5 אשׁרי הגבר אשׁר־שׂם יהוה מבטחו ולא־פנה אל־רהבים ושׂטי כזב׃
\par 6 רבות עשׂית אתה יהוה אלהי נפלאתיך ומחשׁבתיך אלינו אין ערך אליך אגידה ואדברה עצמו מספר׃
\par 7 זבח ומנחה לא־חפצת אזנים כרית לי עולה וחטאה לא שׁאלת׃
\par 8 אז אמרתי הנה־באתי במגלת־ספר כתוב עלי׃
\par 9 לעשׂות־רצונך אלהי חפצתי ותורתך בתוך מעי׃
\par 10 בשׂרתי צדק בקהל רב הנה שׂפתי לא אכלא יהוה אתה ידעת׃
\par 11 צדקתך לא־כסיתי בתוך לבי אמונתך ותשׁועתך אמרתי לא־כחדתי חסדך ואמתך לקהל רב׃
\par 12 אתה יהוה לא־תכלא רחמיך ממני חסדך ואמתך תמיד יצרוני׃
\par 13 כי אפפו־עלי רעות עד־אין מספר השׂיגוני עונתי ולא־יכלתי לראות עצמו משׂערות ראשׁי ולבי עזבני׃
\par 14 רצה יהוה להצילני יהוה לעזרתי חושׁה׃
\par 15 יבשׁו ויחפרו יחד מבקשׁי נפשׁי לספותה יסגו אחור ויכלמו חפצי רעתי׃
\par 16 ישׁמו על־עקב בשׁתם האמרים לי האח האח׃
\par 17 ישׂישׂו וישׂמחו בך כל־מבקשׁיך יאמרו תמיד יגדל יהוה אהבי תשׁועתך׃
\par 18 ואני עני ואביון אדני יחשׁב לי עזרתי ומפלטי אתה אלהי אל־תאחר׃

\chapter{41}

\par 1 למנצח מזמור לדוד׃
\par 2 אשׁרי משׂכיל אל־דל ביום רעה ימלטהו יהוה׃
\par 3 יהוה ישׁמרהו ויחיהו יאשׁר בארץ ואל־תתנהו בנפשׁ איביו׃
\par 4 יהוה יסעדנו על־ערשׂ דוי כל־משׁכבו הפכת בחליו׃
\par 5 אני־אמרתי יהוה חנני רפאה נפשׁי כי־חטאתי לך׃
\par 6 אויבי יאמרו רע לי מתי ימות ואבד שׁמו׃
\par 7 ואם־בא לראות שׁוא ידבר לבו יקבץ־און לו יצא לחוץ ידבר׃
\par 8 יחד עלי יתלחשׁו כל־שׂנאי עלי יחשׁבו רעה לי׃
\par 9 דבר־בליעל יצוק בו ואשׁר שׁכב לא־יוסיף לקום׃
\par 10 גם־אישׁ שׁלומי אשׁר־בטחתי בו אוכל לחמי הגדיל עלי עקב׃
\par 11 ואתה יהוה חנני והקימני ואשׁלמה להם׃
\par 12 בזאת ידעתי כי־חפצת בי כי לא־יריע איבי עלי׃
\par 13 ואני בתמי תמכת בי ותציבני לפניך לעולם׃
\par 14 ברוך יהוה אלהי ישׂראל מהעולם ועד העולם אמן ואמן׃

\chapter{42}

\par 1 למנצח משׂכיל לבני־קרח׃
\par 2 כאיל תערג על־אפיקי־מים כן נפשׁי תערג אליך אלהים׃
\par 3 צמאה נפשׁי לאלהים לאל חי מתי אבוא ואראה פני אלהים׃
\par 4 היתה־לי דמעתי לחם יומם ולילה באמר אלי כל־היום איה אלהיך׃
\par 5 אלה אזכרה ואשׁפכה עלי נפשׁי כי אעבר בסך אדדם עד־בית אלהים בקול־רנה ותודה המון חוגג׃
\par 6 מה־תשׁתוחחי נפשׁי ותהמי עלי הוחילי לאלהים כי־עוד אודנו ישׁועות פניו׃
\par 7 אלהי עלי נפשׁי תשׁתוחח על־כן אזכרך מארץ ירדן וחרמונים מהר מצער׃
\par 8 תהום־אל־תהום קורא לקול צנוריך כל־משׁבריך וגליך עלי עברו׃
\par 9 יומם יצוה יהוה חסדו ובלילה שׁירה עמי תפלה לאל חיי׃
\par 10 אומרה לאל סלעי למה שׁכחתני למה־קדר אלך בלחץ אויב׃
\par 11 ברצח בעצמותי חרפוני צוררי באמרם אלי כל־היום איה אלהיך׃
\par 12 מה־תשׁתוחחי נפשׁי ומה־תהמי עלי הוחילי לאלהים כי־עוד אודנו ישׁועת פני ואלהי׃

\chapter{43}

\par 1 שׁפטני אלהים וריבה ריבי מגוי לא־חסיד מאישׁ־מרמה ועולה תפלטני׃
\par 2 כי־אתה אלהי מעוזי למה זנחתני למה־קדר אתהלך בלחץ אויב׃
\par 3 שׁלח־אורך ואמתך המה ינחוני יביאוני אל־הר־קדשׁך ואל־משׁכנותיך׃
\par 4 ואבואה אל־מזבח אלהים אל־אל שׂמחת גילי ואודך בכנור אלהים אלהי׃
\par 5 מה־תשׁתוחחי נפשׁי ומה־תהמי עלי הוחילי לאלהים כי־עוד אודנו ישׁועת פני ואלהי׃

\chapter{44}

\par 1 למנצח לבני־קרח משׂכיל׃
\par 2 אלהים באזנינו שׁמענו אבותינו ספרו־לנו פעל פעלת בימיהם בימי קדם׃
\par 3 אתה ידך גוים הורשׁת ותטעם תרע לאמים ותשׁלחם׃
\par 4 כי לא בחרבם ירשׁו ארץ וזרועם לא־הושׁיעה למו כי־ימינך וזרועך ואור פניך כי רציתם׃
\par 5 אתה־הוא מלכי אלהים צוה ישׁועות יעקב׃
\par 6 בך צרינו ננגח בשׁמך נבוס קמינו׃
\par 7 כי לא בקשׁתי אבטח וחרבי לא תושׁיעני׃
\par 8 כי הושׁעתנו מצרינו ומשׂנאינו הבישׁות׃
\par 9 באלהים הללנו כל־היום ושׁמך לעולם נודה סלה׃
\par 10 אף־זנחת ותכלימנו ולא־תצא בצבאותינו׃
\par 11 תשׁיבנו אחור מני־צר ומשׂנאינו שׁסו למו׃
\par 12 תתננו כצאן מאכל ובגוים זריתנו׃
\par 13 תמכר־עמך בלא־הון ולא־רבית במחיריהם׃
\par 14 תשׂימנו חרפה לשׁכנינו לעג וקלס לסביבותינו׃
\par 15 תשׂימנו משׁל בגוים מנוד־ראשׁ בל־אמים׃
\par 16 כל־היום כלמתי נגדי ובשׁת פני כסתני׃
\par 17 מקול מחרף ומגדף מפני אויב ומתנקם׃
\par 18 כל־זאת באתנו ולא שׁכחנוך ולא־שׁקרנו בבריתך׃
\par 19 לא־נסוג אחור לבנו ותט אשׁרינו מני ארחך׃
\par 20 כי דכיתנו במקום תנים ותכס עלינו בצלמות׃
\par 21 אם־שׁכחנו שׁם אלהינו ונפרשׂ כפינו לאל זר׃
\par 22 הלא אלהים יחקר־זאת כי־הוא ידע תעלמות לב׃
\par 23 כי־עליך הרגנו כל־היום נחשׁבנו כצאן טבחה׃
\par 24 עורה למה תישׁן אדני הקיצה אל־תזנח לנצח׃
\par 25 למה־פניך תסתיר תשׁכח ענינו ולחצנו׃
\par 26 כי שׁחה לעפר נפשׁנו דבקה לארץ בטננו׃
\par 27 קומה עזרתה לנו ופדנו למען חסדך׃

\chapter{45}

\par 1 למנצח על־שׁשׁנים לבני־קרח משׂכיל שׁיר ידידת׃
\par 2 רחשׁ לבי דבר טוב אמר אני מעשׂי למלך לשׁוני עט סופר מהיר׃
\par 3 יפיפית מבני אדם הוצק חן בשׂפתותיך על־כן ברכך אלהים לעולם׃
\par 4 חגור־חרבך על־ירך גבור הודך והדרך׃
\par 5 והדרך צלח רכב על־דבר־אמת וענוה־צדק ותורך נוראות ימינך׃
\par 6 חציך שׁנונים עמים תחתיך יפלו בלב אויבי המלך׃
\par 7 כסאך אלהים עולם ועד שׁבט מישׁר שׁבט מלכותך׃
\par 8 אהבת צדק ותשׂנא רשׁע על־כן משׁחך אלהים אלהיך שׁמן שׂשׂון מחבריך׃
\par 9 מר־ואהלות קציעות כל־בגדתיך מן־היכלי שׁן מני שׂמחוך׃
\par 10 בנות מלכים ביקרותיך נצבה שׁגל לימינך בכתם אופיר׃
\par 11 שׁמעי־בת וראי והטי אזנך ושׁכחי עמך ובית אביך׃
\par 12 ויתאו המלך יפיך כי־הוא אדניך והשׁתחוי־לו׃
\par 13 ובת־צר במנחה פניך יחלו עשׁירי עם׃
\par 14 כל־כבודה בת־מלך פנימה ממשׁבצות זהב לבושׁה׃
\par 15 לרקמות תובל למלך בתולות אחריה רעותיה מובאות לך׃
\par 16 תובלנה בשׂמחת וגיל תבאינה בהיכל מלך׃
\par 17 תחת אבתיך יהיו בניך תשׁיתמו לשׂרים בכל־הארץ׃
\par 18 אזכירה שׁמך בכל־דר ודר על־כן עמים יהודך לעלם ועד׃

\chapter{46}

\par 1 למנצח לבני־קרח על־עלמות שׁיר׃
\par 2 אלהים לנו מחסה ועז עזרה בצרות נמצא מאד׃
\par 3 על־כן לא־נירא בהמיר ארץ ובמוט הרים בלב ימים׃
\par 4 יהמו יחמרו מימיו ירעשׁו־הרים בגאותו סלה׃
\par 5 נהר פלגיו ישׂמחו עיר־אלהים קדשׁ משׁכני עליון׃
\par 6 אלהים בקרבה בל־תמוט יעזרה אלהים לפנות בקר׃
\par 7 המו גוים מטו ממלכות נתן בקולו תמוג ארץ׃
\par 8 יהוה צבאות עמנו משׂגב־לנו אלהי יעקב סלה׃
\par 9 לכו־חזו מפעלות יהוה אשׁר־שׂם שׁמות בארץ׃
\par 10 משׁבית מלחמות עד־קצה הארץ קשׁת ישׁבר וקצץ חנית עגלות ישׂרף באשׁ׃
\par 11 הרפו ודעו כי־אנכי אלהים ארום בגוים ארום בארץ׃
\par 12 יהוה צבאות עמנו משׂגב־לנו אלהי יעקב סלה׃

\chapter{47}

\par 1 למנצח לבני־קרח מזמור׃
\par 2 כל־העמים תקעו־כף הריעו לאלהים בקול רנה׃
\par 3 כי־יהוה עליון נורא מלך גדול על־כל־הארץ׃
\par 4 ידבר עמים תחתינו ולאמים תחת רגלינו׃
\par 5 יבחר־לנו את־נחלתנו את גאון יעקב אשׁר־אהב סלה׃
\par 6 עלה אלהים בתרועה יהוה בקול שׁופר׃
\par 7 זמרו אלהים זמרו זמרו למלכנו זמרו׃
\par 8 כי מלך כל־הארץ אלהים זמרו משׂכיל׃
\par 9 מלך אלהים על־גוים אלהים ישׁב על־כסא קדשׁו׃
\par 10 נדיבי עמים נאספו עם אלהי אברהם כי לאלהים מגני־ארץ מאד נעלה׃

\chapter{48}

\par 1 שׁיר מזמור לבני־קרח׃
\par 2 גדול יהוה ומהלל מאד בעיר אלהינו הר־קדשׁו׃
\par 3 יפה נוף משׂושׂ כל־הארץ הר־ציון ירכתי צפון קרית מלך רב׃
\par 4 אלהים בארמנותיה נודע למשׂגב׃
\par 5 כי־הנה המלכים נועדו עברו יחדו׃
\par 6 המה ראו כן תמהו נבהלו נחפזו׃
\par 7 רעדה אחזתם שׁם חיל כיולדה׃
\par 8 ברוח קדים תשׁבר אניות תרשׁישׁ׃
\par 9 כאשׁר שׁמענו כן ראינו בעיר־יהוה צבאות בעיר אלהינו אלהים יכוננה עד־עולם סלה׃
\par 10 דמינו אלהים חסדך בקרב היכלך׃
\par 11 כשׁמך אלהים כן תהלתך על־קצוי־ארץ צדק מלאה ימינך׃
\par 12 ישׂמח הר־ציון תגלנה בנות יהודה למען משׁפטיך׃
\par 13 סבו ציון והקיפוה ספרו מגדליה׃
\par 14 שׁיתו לבכם לחילה פסגו ארמנותיה למען תספרו לדור אחרון׃
\par 15 כי זה אלהים אלהינו עולם ועד הוא ינהגנו על־מות׃

\chapter{49}

\par 1 למנצח לבני־קרח מזמור׃
\par 2 שׁמעו־זאת כל־העמים האזינו כל־ישׁבי חלד׃
\par 3 גם־בני אדם גם־בני־אישׁ יחד עשׁיר ואביון׃
\par 4 פי ידבר חכמות והגות לבי תבונות׃
\par 5 אטה למשׁל אזני אפתח בכנור חידתי׃
\par 6 למה אירא בימי רע עון עקבי יסובני׃
\par 7 הבטחים על־חילם וברב עשׁרם יתהללו׃
\par 8 אח לא־פדה יפדה אישׁ לא־יתן לאלהים כפרו׃
\par 9 ויקר פדיון נפשׁם וחדל לעולם׃
\par 10 ויחי־עוד לנצח לא יראה השׁחת׃
\par 11 כי יראה חכמים ימותו יחד כסיל ובער יאבדו ועזבו לאחרים חילם׃
\par 12 קרבם בתימו לעולם משׁכנתם לדר ודר קראו בשׁמותם עלי אדמות׃
\par 13 ואדם ביקר בל־ילין נמשׁל כבהמות נדמו׃
\par 14 זה דרכם כסל למו ואחריהם בפיהם ירצו סלה׃
\par 15 כצאן לשׁאול שׁתו מות ירעם וירדו בם ישׁרים לבקר וצירם לבלות שׁאול מזבל לו׃
\par 16 אך־אלהים יפדה נפשׁי מיד־שׁאול כי יקחני סלה׃
\par 17 אל־תירא כי־יעשׁר אישׁ כי־ירבה כבוד ביתו׃
\par 18 כי לא במותו יקח הכל לא־ירד אחריו כבודו׃
\par 19 כי־נפשׁו בחייו יברך ויודך כי־תיטיב לך׃
\par 20 תבוא עד־דור אבותיו עד־נצח לא יראו־אור׃
\par 21 אדם ביקר ולא יבין נמשׁל כבהמות נדמו׃

\chapter{50}

\par 1 מזמור לאסף אל אלהים יהוה דבר ויקרא־ארץ ממזרח־שׁמשׁ עד־מבאו׃
\par 2 מציון מכלל־יפי אלהים הופיע׃
\par 3 יבא אלהינו ואל־יחרשׁ אשׁ־לפניו תאכל וסביביו נשׂערה מאד׃
\par 4 יקרא אל־השׁמים מעל ואל־הארץ לדין עמו׃
\par 5 אספו־לי חסידי כרתי בריתי עלי־זבח׃
\par 6 ויגידו שׁמים צדקו כי־אלהים שׁפט הוא סלה׃
\par 7 שׁמעה עמי ואדברה ישׂראל ואעידה בך אלהים אלהיך אנכי׃
\par 8 לא על־זבחיך אוכיחך ועולתיך לנגדי תמיד׃
\par 9 לא־אקח מביתך פר ממכלאתיך עתודים׃
\par 10 כי־לי כל־חיתו־יער בהמות בהררי־אלף׃
\par 11 ידעתי כל־עוף הרים וזיז שׂדי עמדי׃
\par 12 אם־ארעב לא־אמר לך כי־לי תבל ומלאה׃
\par 13 האוכל בשׂר אבירים ודם עתודים אשׁתה׃
\par 14 זבח לאלהים תודה ושׁלם לעליון נדריך׃
\par 15 וקראני ביום צרה אחלצך ותכבדני׃
\par 16 ולרשׁע אמר אלהים מה־לך לספר חקי ותשׂא בריתי עלי־פיך׃
\par 17 ואתה שׂנאת מוסר ותשׁלך דברי אחריך׃
\par 18 אם־ראית גנב ותרץ עמו ועם מנאפים חלקך׃
\par 19 פיך שׁלחת ברעה ולשׁונך תצמיד מרמה׃
\par 20 תשׁב באחיך תדבר בבן־אמך תתן־דפי׃
\par 21 אלה עשׂית והחרשׁתי דמית היות־אהיה כמוך אוכיחך ואערכה לעיניך׃
\par 22 בינו־נא זאת שׁכחי אלוה פן־אטרף ואין מציל׃
\par 23 זבח תודה יכבדנני ושׂם דרך אראנו בישׁע אלהים׃

\chapter{51}

\par 1 למנצח מזמור לדוד׃
\par 2 בבוא־אליו נתן הנביא כאשׁר־בא אל־בת־שׁבע׃
\par 3 חנני אלהים כחסדך כרב רחמיך מחה פשׁעי׃
\par 4 הרבה כבסני מעוני ומחטאתי טהרני׃
\par 5 כי־פשׁעי אני אדע וחטאתי נגדי תמיד׃
\par 6 לך לבדך חטאתי והרע בעיניך עשׂיתי למען תצדק בדברך תזכה בשׁפטך׃
\par 7 הן־בעוון חוללתי ובחטא יחמתני אמי׃
\par 8 הן־אמת חפצת בטחות ובסתם חכמה תודיעני׃
\par 9 תחטאני באזוב ואטהר תכבסני ומשׁלג אלבין׃
\par 10 תשׁמיעני שׂשׂון ושׂמחה תגלנה עצמות דכית׃
\par 11 הסתר פניך מחטאי וכל־עונתי מחה׃
\par 12 לב טהור ברא־לי אלהים ורוח נכון חדשׁ בקרבי׃
\par 13 אל־תשׁליכני מלפניך ורוח קדשׁך אל־תקח ממני׃
\par 14 השׁיבה לי שׂשׂון ישׁעך ורוח נדיבה תסמכני׃
\par 15 אלמדה פשׁעים דרכיך וחטאים אליך ישׁובו׃
\par 16 הצילני מדמים אלהים אלהי תשׁועתי תרנן לשׁוני צדקתך׃
\par 17 אדני שׂפתי תפתח ופי יגיד תהלתך׃
\par 18 כי לא־תחפץ זבח ואתנה עולה לא תרצה׃
\par 19 זבחי אלהים רוח נשׁברה לב־נשׁבר ונדכה אלהים לא תבזה׃
\par 20 היטיבה ברצונך את־ציון תבנה חומות ירושׁלם׃
\par 21 אז תחפץ זבחי־צדק עולה וכליל אז יעלו על־מזבחך פרים׃

\chapter{52}

\par 1 למנצח משׂכיל לדוד׃
\par 2 בבוא דואג האדמי ויגד לשׁאול ויאמר לו בא דוד אל־בית אחימלך׃
\par 3 מה־תתהלל ברעה הגבור חסד אל כל־היום׃
\par 4 הוות תחשׁב לשׁונך כתער מלטשׁ עשׂה רמיה׃
\par 5 אהבת רע מטוב שׁקר מדבר צדק סלה׃
\par 6 אהבת כל־דברי־בלע לשׁון מרמה׃
\par 7 גם־אל יתצך לנצח יחתך ויסחך מאהל ושׁרשׁך מארץ חיים סלה׃
\par 8 ויראו צדיקים וייראו ועליו ישׂחקו׃
\par 9 הנה הגבר לא ישׂים אלהים מעוזו ויבטח ברב עשׁרו יעז בהותו׃
\par 10 ואני כזית רענן בבית אלהים בטחתי בחסד־אלהים עולם ועד׃
\par 11 אודך לעולם כי עשׂית ואקוה שׁמך כי־טוב נגד חסידיך׃

\chapter{53}

\par 1 למנצח על־מחלת משׂכיל לדוד׃
\par 2 אמר נבל בלבו אין אלהים השׁחיתו והתעיבו עול אין עשׂה־טוב׃
\par 3 אלהים משׁמים השׁקיף על־בני אדם לראות הישׁ משׂכיל דרשׁ את־אלהים׃
\par 4 כלו סג יחדו נאלחו אין עשׂה־טוב אין גם־אחד׃
\par 5 הלא ידעו פעלי און אכלי עמי אכלו לחם אלהים לא קראו׃
\par 6 שׁם פחדו־פחד לא־היה פחד כי־אלהים פזר עצמות חנך הבשׁתה כי־אלהים מאסם׃
\par 7 מי יתן מציון ישׁעות ישׂראל בשׁוב אלהים שׁבות עמו יגל יעקב ישׂמח ישׂראל׃

\chapter{54}

\par 1 למנצח בנגינת משׂכיל לדוד׃
\par 2 בבוא הזיפים ויאמרו לשׁאול הלא דוד מסתתר עמנו׃
\par 3 אלהים בשׁמך הושׁיעני ובגבורתך תדינני׃
\par 4 אלהים שׁמע תפלתי האזינה לאמרי־פי׃
\par 5 כי זרים קמו עלי ועריצים בקשׁו נפשׁי לא שׂמו אלהים לנגדם סלה׃
\par 6 הנה אלהים עזר לי אדני בסמכי נפשׁי׃
\par 7 ישׁוב הרע לשׁררי באמתך הצמיתם׃
\par 8 בנדבה אזבחה־לך אודה שׁמך יהוה כי־טוב׃
\par 9 כי מכל־צרה הצילני ובאיבי ראתה עיני׃

\chapter{55}

\par 1 למנצח בנגינת משׂכיל לדוד׃
\par 2 האזינה אלהים תפלתי ואל־תתעלם מתחנתי׃
\par 3 הקשׁיבה לי וענני אריד בשׂיחי ואהימה׃
\par 4 מקול אויב מפני עקת רשׁע כי־ימיטו עלי און ובאף ישׂטמוני׃
\par 5 לבי יחיל בקרבי ואימות מות נפלו עלי׃
\par 6 יראה ורעד יבא בי ותכסני פלצות׃
\par 7 ואמר מי־יתן־לי אבר כיונה אעופה ואשׁכנה׃
\par 8 הנה ארחיק נדד אלין במדבר סלה׃
\par 9 אחישׁה מפלט לי מרוח סעה מסער׃
\par 10 בלע אדני פלג לשׁונם כי־ראיתי חמס וריב בעיר׃
\par 11 יומם ולילה יסובבה על־חומתיה ואון ועמל בקרבה׃
\par 12 הוות בקרבה ולא־ימישׁ מרחבה תך ומרמה׃
\par 13 כי לא־אויב יחרפני ואשׂא לא־משׂנאי עלי הגדיל ואסתר ממנו׃
\par 14 ואתה אנושׁ כערכי אלופי ומידעי׃
\par 15 אשׁר יחדו נמתיק סוד בבית אלהים נהלך ברגשׁ׃
\par 16 ישׁימות עלימו ירדו שׁאול חיים כי־רעות במגורם בקרבם׃
\par 17 אני אל־אלהים אקרא ויהוה יושׁיעני׃
\par 18 ערב ובקר וצהרים אשׂיחה ואהמה וישׁמע קולי׃
\par 19 פדה בשׁלום נפשׁי מקרב־לי כי־ברבים היו עמדי׃
\par 20 ישׁמע אל ויענם וישׁב קדם סלה אשׁר אין חליפות למו ולא יראו אלהים׃
\par 21 שׁלח ידיו בשׁלמיו חלל בריתו׃
\par 22 חלקו מחמאת פיו וקרב־לבו רכו דבריו משׁמן והמה פתחות׃
\par 23 השׁלך על־יהוה יהבך והוא יכלכלך לא־יתן לעולם מוט לצדיק׃
\par 24 ואתה אלהים תורדם לבאר שׁחת אנשׁי דמים ומרמה לא־יחצו ימיהם ואני אבטח־בך׃

\chapter{56}

\par 1 למנצח על־יונת אלם רחקים לדוד מכתם באחז אתו פלשׁתים בגת׃
\par 2 חנני אלהים כי־שׁאפני אנושׁ כל־היום לחם ילחצני׃
\par 3 שׁאפו שׁוררי כל־היום כי־רבים לחמים לי מרום׃
\par 4 יום אירא אני אליך אבטח׃
\par 5 באלהים אהלל דברו באלהים בטחתי לא אירא מה־יעשׂה בשׂר לי׃
\par 6 כל־היום דברי יעצבו עלי כל־מחשׁבתם לרע׃
\par 7 יגורו יצפינו המה עקבי ישׁמרו כאשׁר קוו נפשׁי׃
\par 8 על־און פלט־למו באף עמים הורד אלהים׃
\par 9 נדי ספרתה אתה שׂימה דמעתי בנאדך הלא בספרתך׃
\par 10 אז ישׁובו אויבי אחור ביום אקרא זה־ידעתי כי־אלהים לי׃
\par 11 באלהים אהלל דבר ביהוה אהלל דבר׃
\par 12 באלהים בטחתי לא אירא מה־יעשׂה אדם לי׃
\par 13 עלי אלהים נדריך אשׁלם תודת לך׃
\par 14 כי הצלת נפשׁי ממות הלא רגלי מדחי להתהלך לפני אלהים באור החיים׃

\chapter{57}

\par 1 למנצח אל־תשׁחת לדוד מכתם בברחו מפני־שׁאול במערה׃
\par 2 חנני אלהים חנני כי בך חסיה נפשׁי ובצל־כנפיך אחסה עד יעבר הוות׃
\par 3 אקרא לאלהים עליון לאל גמר עלי׃
\par 4 ישׁלח משׁמים ויושׁיעני חרף שׁאפי סלה ישׁלח אלהים חסדו ואמתו׃
\par 5 נפשׁי בתוך לבאם אשׁכבה להטים בני־אדם שׁניהם חנית וחצים ולשׁונם חרב חדה׃
\par 6 רומה על־השׁמים אלהים על כל־הארץ כבודך׃
\par 7 רשׁת הכינו לפעמי כפף נפשׁי כרו לפני שׁיחה נפלו בתוכה סלה׃
\par 8 נכון לבי אלהים נכון לבי אשׁירה ואזמרה׃
\par 9 עורה כבודי עורה הנבל וכנור אעירה שׁחר׃
\par 10 אודך בעמים אדני אזמרך בל־אמים׃
\par 11 כי־גדל עד־שׁמים חסדך ועד־שׁחקים אמתך׃
\par 12 רומה על־שׁמים אלהים על כל־הארץ כבודך׃

\chapter{58}

\par 1 למנצח אל־תשׁחת לדוד מכתם׃
\par 2 האמנם אלם צדק תדברון מישׁרים תשׁפטו בני אדם׃
\par 3 אף־בלב עולת תפעלון בארץ חמס ידיכם תפלסון׃
\par 4 זרו רשׁעים מרחם תעו מבטן דברי כזב׃
\par 5 חמת־למו כדמות חמת־נחשׁ כמו־פתן חרשׁ יאטם אזנו׃
\par 6 אשׁר לא־ישׁמע לקול מלחשׁים חובר חברים מחכם׃
\par 7 אלהים הרס־שׁנימו בפימו מלתעות כפירים נתץ יהוה׃
\par 8 ימאסו כמו־מים יתהלכו־למו ידרך חצו כמו יתמללו׃
\par 9 כמו שׁבלול תמס יהלך נפל אשׁת בל־חזו שׁמשׁ׃
\par 10 בטרם יבינו סירתיכם אטד כמו־חי כמו־חרון ישׂערנו׃
\par 11 ישׂמח צדיק כי־חזה נקם פעמיו ירחץ בדם הרשׁע׃
\par 12 ויאמר אדם אך־פרי לצדיק אך ישׁ־אלהים שׁפטים בארץ׃

\chapter{59}

\par 1 למנצח אל־תשׁחת לדוד מכתם בשׁלח שׁאול וישׁמרו את־הבית להמיתו׃
\par 2 הצילני מאיבי אלהי ממתקוממי תשׂגבני׃
\par 3 הצילני מפעלי און ומאנשׁי דמים הושׁיעני׃
\par 4 כי הנה ארבו לנפשׁי יגורו עלי עזים לא־פשׁעי ולא־חטאתי יהוה׃
\par 5 בלי־עון ירוצון ויכוננו עורה לקראתי וראה׃
\par 6 ואתה יהוה־אלהים צבאות אלהי ישׂראל הקיצה לפקד כל־הגוים אל־תחן כל־בגדי און סלה׃
\par 7 ישׁובו לערב יהמו ככלב ויסובבו עיר׃
\par 8 הנה יביעון בפיהם חרבות בשׂפתותיהם כי־מי שׁמע׃
\par 9 ואתה יהוה תשׂחק־למו תלעג לכל־גוים׃
\par 10 עזו אליך אשׁמרה כי־אלהים משׂגבי׃
\par 11 אלהי חסדו יקדמני אלהים יראני בשׁררי׃
\par 12 אל־תהרגם פן־ישׁכחו עמי הניעמו בחילך והורידמו מגננו אדני׃
\par 13 חטאת־פימו דבר־שׂפתימו וילכדו בגאונם ומאלה ומכחשׁ יספרו׃
\par 14 כלה בחמה כלה ואינמו וידעו כי־אלהים משׁל ביעקב לאפסי הארץ סלה׃
\par 15 וישׁובו לערב יהמו ככלב ויסובבו עיר׃
\par 16 המה ינועון לאכל אם־לא ישׂבעו וילינו׃
\par 17 ואני אשׁיר עזך וארנן 2'ecבקר חסדך כי־היית משׂגב לי ומנוס ביום צר־לי׃
\par 18 עזי אליך אזמרה כי־אלהים משׂגבי אלהי חסדי׃

\chapter{60}

\par 1 למנצח על־שׁושׁן עדות מכתם לדוד ללמד׃
\par 2 בהצותו את ארם נהרים ואת־ארם צובה וישׁב יואב ויך את־אדום בגיא־מלח שׁנים עשׂר אלף׃
\par 3 אלהים זנחתנו פרצתנו אנפת תשׁובב לנו׃
\par 4 הרעשׁתה ארץ פצמתה רפה שׁבריה כי־מטה׃
\par 5 הראיתה עמך קשׁה השׁקיתנו יין תרעלה׃
\par 6 נתתה ליראיך נס להתנוסס מפני קשׁט סלה׃
\par 7 למען יחלצון ידידיך הושׁיעה ימינך ועננו׃
\par 8 אלהים דבר בקדשׁו אעלזה אחלקה שׁכם ועמק סכות אמדד׃
\par 9 לי גלעד ולי מנשׁה ואפרים מעוז ראשׁי יהודה מחקקי׃
\par 10 מואב סיר רחצי על־אדום אשׁליך נעלי עלי פלשׁת התרעעי׃
\par 11 מי יבלני עיר מצור מי נחני עד־אדום׃
\par 12 הלא־אתה אלהים זנחתנו ולא־תצא אלהים בצבאותינו׃
\par 13 הבה־לנו עזרת מצר ושׁוא תשׁועת אדם׃
\par 14 באלהים נעשׂה־חיל והוא יבוס צרינו׃

\chapter{61}

\par 1 למנצח על־נגינת לדוד׃
\par 2 שׁמעה אלהים רנתי הקשׁיבה תפלתי׃
\par 3 מקצה הארץ אליך אקרא בעטף לבי בצור־ירום ממני תנחני׃
\par 4 כי־היית מחסה לי מגדל־עז מפני אויב׃
\par 5 אגורה באהלך עולמים אחסה בסתר כנפיך סלה׃
\par 6 כי־אתה אלהים שׁמעת לנדרי נתת ירשׁת יראי שׁמך׃
\par 7 ימים על־ימי־מלך תוסיף שׁנותיו כמו־דר ודר׃
\par 8 ישׁב עולם לפני אלהים חסד ואמת מן ינצרהו׃
\par 9 כן אזמרה שׁמך לעד לשׁלמי נדרי יום יום׃

\chapter{62}

\par 1 למנצח על־ידותון מזמור לדוד׃
\par 2 אך אל־אלהים דומיה נפשׁי ממנו ישׁועתי׃
\par 3 אך־הוא צורי וישׁועתי משׂגבי לא־אמוט רבה׃
\par 4 עד־אנה תהותתו על אישׁ תרצחו כלכם כקיר נטוי גדר הדחויה׃
\par 5 אך משׂאתו יעצו להדיח ירצו כזב בפיו יברכו ובקרבם יקללו־סלה׃
\par 6 אך לאלהים דומי נפשׁי כי־ממנו תקותי׃
\par 7 אך־הוא צורי וישׁועתי משׂגבי לא אמוט׃
\par 8 על־אלהים ישׁעי וכבודי צור־עזי מחסי באלהים׃
\par 9 בטחו בו בכל־עת עם שׁפכו־לפניו לבבכם אלהים מחסה־לנו סלה׃
\par 10 אך הבל בני־אדם כזב בני אישׁ במאזנים לעלות המה מהבל יחד׃
\par 11 אל־תבטחו בעשׁק ובגזל אל־תהבלו חיל כי־ינוב אל־תשׁיתו לב׃
\par 12 אחת דבר אלהים שׁתים־זו שׁמעתי כי עז לאלהים׃
\par 13 ולך־אדני חסד כי־אתה תשׁלם לאישׁ כמעשׂהו׃

\chapter{63}

\par 1 מזמור לדוד בהיותו במדבר יהודה׃
\par 2 אלהים אלי אתה אשׁחרך צמאה לך נפשׁי כמה לך בשׂרי בארץ־ציה ועיף בלי־מים׃
\par 3 כן בקדשׁ חזיתיך לראות עזך וכבודך׃
\par 4 כי־טוב חסדך מחיים שׂפתי ישׁבחונך׃
\par 5 כן אברכך בחיי בשׁמך אשׂא כפי׃
\par 6 כמו חלב ודשׁן תשׂבע נפשׁי ושׂפתי רננות יהלל־פי׃
\par 7 אם־זכרתיך על־יצועי באשׁמרות אהגה־בך׃
\par 8 כי־היית עזרתה לי ובצל כנפיך ארנן׃
\par 9 דבקה נפשׁי אחריך בי תמכה ימינך׃
\par 10 והמה לשׁואה יבקשׁו נפשׁי יבאו בתחתיות הארץ׃
\par 11 יגירהו על־ידי־חרב מנת שׁעלים יהיו׃
\par 12 והמלך ישׂמח באלהים יתהלל כל־הנשׁבע בו כי יסכר פי דוברי־שׁקר׃

\chapter{64}

\par 1 למנצח מזמור לדוד׃
\par 2 שׁמע־אלהים קולי בשׂיחי מפחד אויב תצר חיי׃
\par 3 תסתירני מסוד מרעים מרגשׁת פעלי און׃
\par 4 אשׁר שׁננו כחרב לשׁונם דרכו חצם דבר מר׃
\par 5 לירות במסתרים תם פתאם ירהו ולא ייראו׃
\par 6 יחזקו־למו דבר רע יספרו לטמון מוקשׁים אמרו מי יראה־למו׃
\par 7 יחפשׂו־עולת תמנו חפשׂ מחפשׂ וקרב אישׁ ולב עמק׃
\par 8 וירם אלהים חץ פתאום היו מכותם׃
\par 9 ויכשׁילוהו עלימו לשׁונם יתנדדו כל־ראה בם׃
\par 10 וייראו כל־אדם ויגידו פעל אלהים ומעשׂהו השׂכילו׃
\par 11 ישׂמח צדיק ביהוה וחסה בו ויתהללו כל־ישׁרי־לב׃

\chapter{65}

\par 1 למנצח מזמור לדוד שׁיר׃
\par 2 לך דמיה תהלה אלהים בציון ולך ישׁלם־נדר׃
\par 3 שׁמע תפלה עדיך כל־בשׂר יבאו׃
\par 4 דברי עונת גברו מני פשׁעינו אתה תכפרם׃
\par 5 אשׁרי תבחר ותקרב ישׁכן חצריך נשׂבעה בטוב ביתך קדשׁ היכלך׃
\par 6 נוראות בצדק תעננו אלהי ישׁענו מבטח כל־קצוי־ארץ וים רחקים׃
\par 7 מכין הרים בכחו נאזר בגבורה׃
\par 8 משׁביח שׁאון ימים שׁאון גליהם והמון לאמים׃
\par 9 וייראו ישׁבי קצות מאותתיך מוצאי־בקר וערב תרנין׃
\par 10 פקדת הארץ ותשׁקקה רבת תעשׁרנה פלג אלהים מלא מים תכין דגנם כי־כן תכינה׃
\par 11 תלמיה רוה נחת גדודיה ברביבים תמגגנה צמחה תברך׃
\par 12 עטרת שׁנת טובתך ומעגליך ירעפון דשׁן׃
\par 13 ירעפו נאות מדבר וגיל גבעות תחגרנה׃
\par 14 לבשׁו כרים הצאן ועמקים יעטפו־בר יתרועעו אף־ישׁירו׃

\chapter{66}

\par 1 למנצח שׁיר מזמור הריעו לאלהים כל־הארץ׃
\par 2 זמרו כבוד־שׁמו שׂימו כבוד תהלתו׃
\par 3 אמרו לאלהים מה־נורא מעשׂיך ברב עזך יכחשׁו לך איביך׃
\par 4 כל־הארץ ישׁתחוו לך ויזמרו־לך יזמרו שׁמך סלה׃
\par 5 לכו וראו מפעלות אלהים נורא עלילה על־בני אדם׃
\par 6 הפך ים ליבשׁה בנהר יעברו ברגל שׁם נשׂמחה־בו׃
\par 7 משׁל בגבורתו עולם עיניו בגוים תצפינה הסוררים אל־ירימו למו סלה׃
\par 8 ברכו עמים אלהינו והשׁמיעו קול תהלתו׃
\par 9 השׂם נפשׁנו בחיים ולא־נתן למוט רגלנו׃
\par 10 כי־בחנתנו אלהים צרפתנו כצרף־כסף׃
\par 11 הבאתנו במצודה שׂמת מועקה במתנינו׃
\par 12 הרכבת אנושׁ לראשׁנו באנו־באשׁ ובמים ותוציאנו לרויה׃
\par 13 אבוא ביתך בעולות אשׁלם לך נדרי׃
\par 14 אשׁר־פצו שׂפתי ודבר־פי בצר־לי׃
\par 15 עלות מחים אעלה־לך עם־קטרת אילים אעשׂה בקר עם־עתודים סלה׃
\par 16 לכו־שׁמעו ואספרה כל־יראי אלהים אשׁר עשׂה לנפשׁי׃
\par 17 אליו פי־קראתי ורומם תחת לשׁוני׃
\par 18 און אם־ראיתי בלבי לא ישׁמע אדני׃
\par 19 אכן שׁמע אלהים הקשׁיב בקול תפלתי׃
\par 20 ברוך אלהים אשׁר לא־הסיר תפלתי וחסדו מאתי׃

\chapter{67}

\par 1 למנצח בנגינת מזמור שׁיר׃
\par 2 אלהים יחננו ויברכנו יאר פניו אתנו סלה׃
\par 3 לדעת בארץ דרכך בכל־גוים ישׁועתך׃
\par 4 יודוך עמים אלהים יודוך עמים כלם׃
\par 5 ישׂמחו וירננו לאמים כי־תשׁפט עמים מישׁור ולאמים בארץ תנחם סלה׃
\par 6 יודוך עמים אלהים יודוך עמים כלם׃
\par 7 ארץ נתנה יבולה יברכנו אלהים אלהינו׃
\par 8 יברכנו אלהים וייראו אתו כל־אפסי־ארץ׃

\chapter{68}

\par 1 למנצח לדוד מזמור שׁיר׃
\par 2 יקום אלהים יפוצו אויביו וינוסו משׂנאיו מפניו׃
\par 3 כהנדף עשׁן תנדף כהמס דונג מפני־אשׁ יאבדו רשׁעים מפני אלהים׃
\par 4 וצדיקים ישׂמחו יעלצו לפני אלהים וישׂישׂו בשׂמחה׃
\par 5 שׁירו לאלהים זמרו שׁמו סלו לרכב בערבות ביה שׁמו ועלזו לפניו׃
\par 6 אבי יתומים ודין אלמנות אלהים במעון קדשׁו׃
\par 7 אלהים מושׁיב יחידים ביתה מוציא אסירים בכושׁרות אך סוררים שׁכנו צחיחה׃
\par 8 אלהים בצאתך לפני עמך בצעדך בישׁימון סלה׃
\par 9 ארץ רעשׁה אף־שׁמים נטפו מפני אלהים זה סיני מפני אלהים אלהי ישׂראל׃
\par 10 גשׁם נדבות תניף אלהים נחלתך ונלאה אתה כוננתה׃
\par 11 חיתך ישׁבו־בה תכין בטובתך לעני אלהים׃
\par 12 אדני יתן־אמר המבשׂרות צבא רב׃
\par 13 מלכי צבאות ידדון ידדון ונות בית תחלק שׁלל׃
\par 14 אם־תשׁכבון בין שׁפתים כנפי יונה נחפה בכסף ואברותיה בירקרק חרוץ׃
\par 15 בפרשׂ שׁדי מלכים בה תשׁלג בצלמון׃
\par 16 הר־אלהים הר־בשׁן הר גבננים הר־בשׁן׃
\par 17 למה תרצדון הרים גבננים ההר חמד אלהים לשׁבתו אף־יהוה ישׁכן לנצח׃
\par 18 רכב אלהים רבתים אלפי שׁנאן אדני בם סיני בקדשׁ׃
\par 19 עלית למרום שׁבית שׁבי לקחת מתנות באדם ואף סוררים לשׁכן יה אלהים׃
\par 20 ברוך אדני יום יום יעמס־לנו האל ישׁועתנו סלה׃
\par 21 האל לנו אל למושׁעות וליהוה אדני למות תוצאות׃
\par 22 אך־אלהים ימחץ ראשׁ איביו קדקד שׂער מתהלך באשׁמיו׃
\par 23 אמר אדני מבשׁן אשׁיב אשׁיב ממצלות ים׃
\par 24 למען תמחץ רגלך בדם לשׁון כלביך מאיבים מנהו׃
\par 25 ראו הליכותיך אלהים הליכות אלי מלכי בקדשׁ׃
\par 26 קדמו שׁרים אחר נגנים בתוך עלמות תופפות׃
\par 27 במקהלות ברכו אלהים יהוה ממקור ישׂראל׃
\par 28 שׁם בנימן צעיר רדם שׂרי יהודה רגמתם שׂרי זבלון שׂרי נפתלי׃
\par 29 צוה אלהיך עזך עוזה אלהים זו פעלת לנו׃
\par 30 מהיכלך על־ירושׁלם לך יובילו מלכים שׁי׃
\par 31 גער חית קנה עדת אבירים בעגלי עמים מתרפס ברצי־כסף בזר עמים קרבות יחפצו׃
\par 32 יאתיו חשׁמנים מני מצרים כושׁ תריץ ידיו לאלהים׃
\par 33 ממלכות הארץ שׁירו לאלהים זמרו אדני סלה׃
\par 34 לרכב בשׁמי שׁמי־קדם הן יתן בקולו קול עז׃
\par 35 תנו עז לאלהים על־ישׂראל גאותו ועזו בשׁחקים׃
\par 36 נורא אלהים ממקדשׁיך אל ישׂראל הוא נתן עז ותעצמות לעם ברוך אלהים׃

\chapter{69}

\par 1 למנצח על־שׁושׁנים לדוד׃
\par 2 הושׁיעני אלהים כי באו מים עד־נפשׁ׃
\par 3 טבעתי ביון מצולה ואין מעמד באתי במעמקי־מים ושׁבלת שׁטפתני׃
\par 4 יגעתי בקראי נחר גרוני כלו עיני מיחל לאלהי׃
\par 5 רבו משׂערות ראשׁי שׂנאי חנם עצמו מצמיתי איבי שׁקר אשׁר לא־גזלתי אז אשׁיב׃
\par 6 אלהים אתה ידעת לאולתי ואשׁמותי ממך לא־נכחדו׃
\par 7 אל־יבשׁו בי קויך אדני יהוה צבאות אל־יכלמו בי מבקשׁיך אלהי ישׂראל׃
\par 8 כי־עליך נשׂאתי חרפה כסתה כלמה פני׃
\par 9 מוזר הייתי לאחי ונכרי לבני אמי׃
\par 10 כי־קנאת ביתך אכלתני וחרפות חורפיך נפלו עלי׃
\par 11 ואבכה בצום נפשׁי ותהי לחרפות לי׃
\par 12 ואתנה לבושׁי שׂק ואהי להם למשׁל׃
\par 13 ישׂיחו בי ישׁבי שׁער ונגינות שׁותי שׁכר׃
\par 14 ואני תפלתי־לך יהוה עת רצון אלהים ברב־חסדך ענני באמת ישׁעך׃
\par 15 הצילני מטיט ואל־אטבעה אנצלה משׂנאי וממעמקי־מים׃
\par 16 אל־תשׁטפני שׁבלת מים ואל־תבלעני מצולה ואל־תאטר־עלי באר פיה׃
\par 17 ענני יהוה כי־טוב חסדך כרב רחמיך פנה אלי׃
\par 18 ואל־תסתר פניך מעבדך כי־צר־לי מהר ענני׃
\par 19 קרבה אל־נפשׁי גאלה למען איבי פדני׃
\par 20 אתה ידעת חרפתי ובשׁתי וכלמתי נגדך כל־צוררי׃
\par 21 חרפה שׁברה לבי ואנושׁה ואקוה לנוד ואין ולמנחמים ולא מצאתי׃
\par 22 ויתנו בברותי ראשׁ ולצמאי ישׁקוני חמץ׃
\par 23 יהי־שׁלחנם לפניהם לפח ולשׁלומים למוקשׁ׃
\par 24 תחשׁכנה עיניהם מראות ומתניהם תמיד המעד׃
\par 25 שׁפך־עליהם זעמך וחרון אפך ישׂיגם׃
\par 26 תהי־טירתם נשׁמה באהליהם אל־יהי ישׁב׃
\par 27 כי־אתה אשׁר־הכית רדפו ואל־מכאוב חלליך יספרו׃
\par 28 תנה־עון על־עונם ואל־יבאו בצדקתך׃
\par 29 ימחו מספר חיים ועם צדיקים אל־יכתבו׃
\par 30 ואני עני וכואב ישׁועתך אלהים תשׂגבני׃
\par 31 אהללה שׁם־אלהים בשׁיר ואגדלנו בתודה׃
\par 32 ותיטב ליהוה משׁור פר מקרן מפריס׃
\par 33 ראו ענוים ישׂמחו דרשׁי אלהים ויחי לבבכם׃
\par 34 כי־שׁמע אל־אביונים יהוה ואת־אסיריו לא בזה׃
\par 35 יהללוהו שׁמים וארץ ימים וכל־רמשׂ בם׃
\par 36 כי אלהים יושׁיע ציון ויבנה ערי יהודה וישׁבו שׁם וירשׁוה׃
\par 37 וזרע עבדיו ינחלוה ואהבי שׁמו ישׁכנו־בה׃

\chapter{70}

\par 1 למנצח לדוד להזכיר׃
\par 2 אלהים להצילני יהוה לעזרתי חושׁה׃
\par 3 יבשׁו ויחפרו מבקשׁי נפשׁי יסגו אחור ויכלמו חפצי רעתי׃
\par 4 ישׁובו על־עקב בשׁתם האמרים האח האח׃
\par 5 ישׂישׂו וישׂמחו בך כל־מבקשׁיך ויאמרו תמיד יגדל אלהים אהבי ישׁועתך׃
\par 6 ואני עני ואביון אלהים חושׁה־לי עזרי ומפלטי אתה יהוה אל־תאחר׃

\chapter{71}

\par 1 בך־יהוה חסיתי אל־אבושׁה לעולם׃
\par 2 בצדקתך תצילני ותפלטני הטה־אלי אזנך והושׁיעני׃
\par 3 היה לי לצור מעון לבוא תמיד צוית להושׁיעני כי־סלעי ומצודתי אתה׃
\par 4 אלהי פלטני מיד רשׁע מכף מעול וחומץ׃
\par 5 כי־אתה תקותי אדני יהוה מבטחי מנעורי׃
\par 6 עליך נסמכתי מבטן ממעי אמי אתה גוזי בך תהלתי תמיד׃
\par 7 כמופת הייתי לרבים ואתה מחסי־עז׃
\par 8 ימלא פי תהלתך כל־היום תפארתך׃
\par 9 אל־תשׁליכני לעת זקנה ככלות כחי אל־תעזבני׃
\par 10 כי־אמרו אויבי לי ושׁמרי נפשׁי נועצו יחדו׃
\par 11 לאמר אלהים עזבו רדפו ותפשׂוהו כי־אין מציל׃
\par 12 אלהים אל־תרחק ממני אלהי לעזרתי חישׁה׃
\par 13 יבשׁו יכלו שׂטני נפשׁי יעטו חרפה וכלמה מבקשׁי רעתי׃
\par 14 ואני תמיד איחל והוספתי על־כל־תהלתך׃
\par 15 פי יספר צדקתך כל־היום תשׁועתך כי לא ידעתי ספרות׃
\par 16 אבוא בגברות אדני יהוה אזכיר צדקתך לבדך׃
\par 17 אלהים למדתני מנעורי ועד־הנה אגיד נפלאותיך׃
\par 18 וגם עד־זקנה ושׂיבה אלהים אל־תעזבני עד־אגיד זרועך לדור לכל־יבוא גבורתך׃
\par 19 וצדקתך אלהים עד־מרום אשׁר־עשׂית גדלות אלהים מי כמוך׃
\par 20 אשׁר הראיתנו צרות רבות ורעות תשׁוב תחיינו ומתהמות הארץ תשׁוב תעלני׃
\par 21 תרב גדלתי ותסב תנחמני׃
\par 22 גם־אני אודך בכלי־נבל אמתך אלהי אזמרה לך בכנור קדושׁ ישׂראל׃
\par 23 תרננה שׂפתי כי אזמרה־לך ונפשׁי אשׁר פדית׃
\par 24 גם־לשׁוני כל־היום תהגה צדקתך כי־בשׁו כי־חפרו מבקשׁי רעתי׃

\chapter{72}

\par 1 לשׁלמה אלהים משׁפטיך למלך תן וצדקתך לבן־מלך׃
\par 2 ידין עמך בצדק וענייך במשׁפט׃
\par 3 ישׂאו הרים שׁלום לעם וגבעות בצדקה׃
\par 4 ישׁפט עניי־עם יושׁיע לבני אביון וידכא עושׁק׃
\par 5 ייראוך עם־שׁמשׁ ולפני ירח דור דורים׃
\par 6 ירד כמטר על־גז כרביבים זרזיף ארץ׃
\par 7 יפרח־בימיו צדיק ורב שׁלום עד־בלי ירח׃
\par 8 וירד מים עד־ים ומנהר עד־אפסי־ארץ׃
\par 9 לפניו יכרעו ציים ואיביו עפר ילחכו׃
\par 10 מלכי תרשׁישׁ ואיים מנחה ישׁיבו מלכי שׁבא וסבא אשׁכר יקריבו׃
\par 11 וישׁתחוו־לו כל־מלכים כל־גוים יעבדוהו׃
\par 12 כי־יציל אביון משׁוע ועני ואין־עזר לו׃
\par 13 יחס על־דל ואביון ונפשׁות אביונים יושׁיע׃
\par 14 מתוך ומחמס יגאל נפשׁם וייקר דמם בעיניו׃
\par 15 ויחי ויתן־לו מזהב שׁבא ויתפלל בעדו תמיד כל־היום יברכנהו׃
\par 16 יהי פסת־בר בארץ בראשׁ הרים ירעשׁ כלבנון פריו ויציצו מעיר כעשׂב הארץ׃
\par 17 יהי שׁמו לעולם לפני־שׁמשׁ ינין שׁמו ויתברכו בו כל־גוים יאשׁרוהו׃
\par 18 ברוך יהוה אלהים אלהי ישׂראל עשׂה נפלאות לבדו׃
\par 19 וברוך שׁם כבודו לעולם וימלא כבודו את־כל הארץ אמן ואמן׃
\par 20 כלו תפלות דוד בן־ישׁי׃

\chapter{73}

\par 1 מזמור לאסף אך טוב לישׂראל אלהים לברי לבב׃
\par 2 ואני כמעט נטוי רגלי כאין שׁפכה אשׁרי׃
\par 3 כי־קנאתי בהוללים שׁלום רשׁעים אראה׃
\par 4 כי אין חרצבות למותם ובריא אולם׃
\par 5 בעמל אנושׁ אינמו ועם־אדם לא ינגעו׃
\par 6 לכן ענקתמו גאוה יעטף־שׁית חמס למו׃
\par 7 יצא מחלב עינמו עברו משׂכיות לבב׃
\par 8 ימיקו וידברו ברע עשׁק ממרום ידברו׃
\par 9 שׁתו בשׁמים פיהם ולשׁונם תהלך בארץ׃
\par 10 לכן ישׁיב עמו הלם ומי מלא ימצו למו׃
\par 11 ואמרו איכה ידע־אל וישׁ דעה בעליון׃
\par 12 הנה־אלה רשׁעים ושׁלוי עולם השׂגו־חיל׃
\par 13 אך־ריק זכיתי לבבי וארחץ בנקיון כפי׃
\par 14 ואהי נגוע כל־היום ותוכחתי לבקרים׃
\par 15 אם־אמרתי אספרה כמו הנה דור בניך בגדתי׃
\par 16 ואחשׁבה לדעת זאת עמל היא בעיני׃
\par 17 עד־אבוא אל־מקדשׁי־אל אבינה לאחריתם׃
\par 18 אך בחלקות תשׁית למו הפלתם למשׁואות׃
\par 19 איך היו לשׁמה כרגע ספו תמו מן־בלהות׃
\par 20 כחלום מהקיץ אדני בעיר צלמם תבזה׃
\par 21 כי יתחמץ לבבי וכליותי אשׁתונן׃
\par 22 ואני־בער ולא אדע בהמות הייתי עמך׃
\par 23 ואני תמיד עמך אחזת ביד־ימיני׃
\par 24 בעצתך תנחני ואחר כבוד תקחני׃
\par 25 מי־לי בשׁמים ועמך לא־חפצתי בארץ׃
\par 26 כלה שׁארי ולבבי צור־לבבי וחלקי אלהים לעולם׃
\par 27 כי־הנה רחקיך יאבדו הצמתה כל־זונה ממך׃
\par 28 ואני קרבת אלהים לי־טוב שׁתי באדני יהוה מחסי לספר כל־מלאכותיך׃

\chapter{74}

\par 1 משׂכיל לאסף למה אלהים זנחת לנצח יעשׁן אפך בצאן מרעיתך׃
\par 2 זכר עדתך קנית קדם גאלת שׁבט נחלתך הר־ציון זה שׁכנת בו׃
\par 3 הרימה פעמיך למשׁאות נצח כל־הרע אויב בקדשׁ׃
\par 4 שׁאגו צרריך בקרב מועדך שׂמו אותתם אתות׃
\par 5 יודע כמביא למעלה בסבך־עץ קרדמות׃
\par 6 ועת פתוחיה יחד בכשׁיל וכילפת יהלמון׃
\par 7 שׁלחו באשׁ מקדשׁך לארץ חללו משׁכן־שׁמך׃
\par 8 אמרו בלבם נינם יחד שׂרפו כל־מועדי־אל בארץ׃
\par 9 אותתינו לא ראינו אין־עוד נביא ולא־אתנו ידע עד־מה׃
\par 10 עד־מתי אלהים יחרף צר ינאץ אויב שׁמך לנצח׃
\par 11 למה תשׁיב ידך וימינך מקרב חוקך כלה׃
\par 12 ואלהים מלכי מקדם פעל ישׁועות בקרב הארץ׃
\par 13 אתה פוררת בעזך ים שׁברת ראשׁי תנינים על־המים׃
\par 14 אתה רצצת ראשׁי לויתן תתננו מאכל לעם לציים׃
\par 15 אתה בקעת מעין ונחל אתה הובשׁת נהרות איתן׃
\par 16 לך יום אף־לך לילה אתה הכינות מאור ושׁמשׁ׃
\par 17 אתה הצבת כל־גבולות ארץ קיץ וחרף אתה יצרתם׃
\par 18 זכר־זאת אויב חרף יהוה ועם נבל נאצו שׁמך׃
\par 19 אל־תתן לחית נפשׁ תורך חית ענייך אל־תשׁכח לנצח׃
\par 20 הבט לברית כי מלאו מחשׁכי־ארץ נאות חמס׃
\par 21 אל־ישׁב דך נכלם עני ואביון יהללו שׁמך׃
\par 22 קומה אלהים ריבה ריבך זכר חרפתך מני־נבל כל־היום׃
\par 23 אל־תשׁכח קול צרריך שׁאון קמיך עלה תמיד׃

\chapter{75}

\par 1 למנצח אל־תשׁחת מזמור לאסף שׁיר׃
\par 2 הודינו לך אלהים הודינו וקרוב שׁמך ספרו נפלאותיך׃
\par 3 כי אקח מועד אני מישׁרים אשׁפט׃
\par 4 נמגים ארץ וכל־ישׁביה אנכי תכנתי עמודיה סלה׃
\par 5 אמרתי להוללים אל־תהלו ולרשׁעים אל־תרימו קרן׃
\par 6 אל־תרימו למרום קרנכם תדברו בצואר עתק׃
\par 7 כי לא ממוצא וממערב ולא ממדבר הרים׃
\par 8 כי־אלהים שׁפט זה ישׁפיל וזה ירים׃
\par 9 כי כוס ביד־יהוה ויין חמר מלא מסך ויגר מזה אך־שׁמריה ימצו ישׁתו כל רשׁעי־ארץ׃
\par 10 ואני אגיד לעלם אזמרה לאלהי יעקב׃
\par 11 וכל־קרני רשׁעים אגדע תרוממנה קרנות צדיק׃

\chapter{76}

\par 1 למנצח בנגינת מזמור לאסף שׁיר׃
\par 2 נודע ביהודה אלהים בישׂראל גדול שׁמו׃
\par 3 ויהי בשׁלם סכו ומעונתו בציון׃
\par 4 שׁמה שׁבר רשׁפי־קשׁת מגן וחרב ומלחמה סלה׃
\par 5 נאור אתה אדיר מהררי־טרף׃
\par 6 אשׁתוללו אבירי לב נמו שׁנתם ולא־מצאו כל־אנשׁי־חיל ידיהם׃
\par 7 מגערתך אלהי יעקב נרדם ורכב וסוס׃
\par 8 אתה נורא אתה ומי־יעמד לפניך מאז אפך׃
\par 9 משׁמים השׁמעת דין ארץ יראה ושׁקטה׃
\par 10 בקום־למשׁפט אלהים להושׁיע כל־ענוי־ארץ סלה׃
\par 11 כי־חמת אדם תודך שׁארית חמת תחגר׃
\par 12 נדרו ושׁלמו ליהוה אלהיכם כל־סביביו יובילו שׁי למורא׃
\par 13 יבצר רוח נגידים נורא למלכי־ארץ׃

\chapter{77}

\par 1 למנצח על־ידיתון לאסף מזמור׃
\par 2 קולי אל־אלהים ואצעקה קולי אל־אלהים והאזין אלי׃
\par 3 ביום צרתי אדני דרשׁתי ידי לילה נגרה ולא תפוג מאנה הנחם נפשׁי׃
\par 4 אזכרה אלהים ואהמיה אשׂיחה ותתעטף רוחי סלה׃
\par 5 אחזת שׁמרות עיני נפעמתי ולא אדבר׃
\par 6 חשׁבתי ימים מקדם שׁנות עולמים׃
\par 7 אזכרה נגינתי בלילה עם־לבבי אשׂיחה ויחפשׂ רוחי׃
\par 8 הלעולמים יזנח אדני ולא־יסיף לרצות עוד׃
\par 9 האפס לנצח חסדו גמר אמר לדר ודר׃
\par 10 השׁכח חנות אל אם־קפץ באף רחמיו סלה׃
\par 11 ואמר חלותי היא שׁנות ימין עליון׃
\par 12 אזכיר מעללי־יה כי־אזכרה מקדם פלאך׃
\par 13 והגיתי בכל־פעלך ובעלילותיך אשׂיחה׃
\par 14 אלהים בקדשׁ דרכך מי־אל גדול כאלהים׃
\par 15 אתה האל עשׂה פלא הודעת בעמים עזך׃
\par 16 גאלת בזרוע עמך בני־יעקב ויוסף סלה׃
\par 17 ראוך מים אלהים ראוך מים יחילו אף ירגזו תהמות׃
\par 18 זרמו מים עבות קול נתנו שׁחקים אף־חצציך יתהלכו׃
\par 19 קול רעמך בגלגל האירו ברקים תבל רגזה ותרעשׁ הארץ׃
\par 20 בים דרכך ושׁביליך במים רבים ועקבותיך לא נדעו׃
\par 21 נחית כצאן עמך ביד־משׁה ואהרן׃

\chapter{78}

\par 1 משׂכיל לאסף האזינה עמי תורתי הטו אזנכם לאמרי־פי׃
\par 2 אפתחה במשׁל פי אביעה חידות מני־קדם׃
\par 3 אשׁר שׁמענו ונדעם ואבותינו ספרו־לנו׃
\par 4 לא נכחד מבניהם לדור אחרון מספרים תהלות יהוה ועזוזו ונפלאותיו אשׁר עשׂה׃
\par 5 ויקם עדות ביעקב ותורה שׂם בישׂראל אשׁר צוה את־אבותינו להודיעם לבניהם׃
\par 6 למען ידעו דור אחרון בנים יולדו יקמו ויספרו לבניהם׃
\par 7 וישׂימו באלהים כסלם ולא ישׁכחו מעללי־אל ומצותיו ינצרו׃
\par 8 ולא יהיו כאבותם דור סורר ומרה דור לא־הכין לבו ולא־נאמנה את־אל רוחו׃
\par 9 בני־אפרים נושׁקי רומי־קשׁת הפכו ביום קרב׃
\par 10 לא שׁמרו ברית אלהים ובתורתו מאנו ללכת׃
\par 11 וישׁכחו עלילותיו ונפלאותיו אשׁר הראם׃
\par 12 נגד אבותם עשׂה פלא בארץ מצרים שׂדה־צען׃
\par 13 בקע ים ויעבירם ויצב־מים כמו־נד׃
\par 14 וינחם בענן יומם וכל־הלילה באור אשׁ׃
\par 15 יבקע צרים במדבר וישׁק כתהמות רבה׃
\par 16 ויוצא נוזלים מסלע ויורד כנהרות מים׃
\par 17 ויוסיפו עוד לחטא־לו למרות עליון בציה׃
\par 18 וינסו־אל בלבבם לשׁאל־אכל לנפשׁם׃
\par 19 וידברו באלהים אמרו היוכל אל לערך שׁלחן במדבר׃
\par 20 הן הכה־צור ויזובו מים ונחלים ישׁטפו הגם־לחם יוכל תת אם־יכין שׁאר לעמו׃
\par 21 לכן שׁמע יהוה ויתעבר ואשׁ נשׂקה ביעקב וגם־אף עלה בישׂראל׃
\par 22 כי לא האמינו באלהים ולא בטחו בישׁועתו׃
\par 23 ויצו שׁחקים ממעל ודלתי שׁמים פתח׃
\par 24 וימטר עליהם מן לאכל ודגן־שׁמים נתן למו׃
\par 25 לחם אבירים אכל אישׁ צידה שׁלח להם לשׂבע׃
\par 26 יסע קדים בשׁמים וינהג בעזו תימן׃
\par 27 וימטר עליהם כעפר שׁאר וכחול ימים עוף כנף׃
\par 28 ויפל בקרב מחנהו סביב למשׁכנתיו׃
\par 29 ויאכלו וישׂבעו מאד ותאותם יבא להם׃
\par 30 לא־זרו מתאותם עוד אכלם בפיהם׃
\par 31 ואף אלהים עלה בהם ויהרג במשׁמניהם ובחורי ישׂראל הכריע׃
\par 32 בכל־זאת חטאו־עוד ולא־האמינו בנפלאותיו׃
\par 33 ויכל־בהבל ימיהם ושׁנותם בבהלה׃
\par 34 אם־הרגם ודרשׁוהו ושׁבו ושׁחרו־אל׃
\par 35 ויזכרו כי־אלהים צורם ואל עליון גאלם׃
\par 36 ויפתוהו בפיהם ובלשׁונם יכזבו־לו׃
\par 37 ולבם לא־נכון עמו ולא נאמנו בבריתו׃
\par 38 והוא רחום יכפר עון ולא־ישׁחית והרבה להשׁיב אפו ולא־יעיר כל־חמתו׃
\par 39 ויזכר כי־בשׂר המה רוח הולך ולא ישׁוב׃
\par 40 כמה ימרוהו במדבר יעציבוהו בישׁימון׃
\par 41 וישׁובו וינסו אל וקדושׁ ישׂראל התוו׃
\par 42 לא־זכרו את־ידו יום אשׁר־פדם מני־צר׃
\par 43 אשׁר־שׂם במצרים אתותיו ומופתיו בשׂדה־צען׃
\par 44 ויהפך לדם יאריהם ונזליהם בל־ישׁתיון׃
\par 45 ישׁלח בהם ערב ויאכלם וצפרדע ותשׁחיתם׃
\par 46 ויתן לחסיל יבולם ויגיעם לארבה׃
\par 47 יהרג בברד גפנם ושׁקמותם בחנמל׃
\par 48 ויסגר לברד בעירם ומקניהם לרשׁפים׃
\par 49 ישׁלח־בם חרון אפו עברה וזעם וצרה משׁלחת מלאכי רעים׃
\par 50 יפלס נתיב לאפו לא־חשׂך ממות נפשׁם וחיתם לדבר הסגיר׃
\par 51 ויך כל־בכור במצרים ראשׁית אונים באהלי־חם׃
\par 52 ויסע כצאן עמו וינהגם כעדר במדבר׃
\par 53 וינחם לבטח ולא פחדו ואת־אויביהם כסה הים׃
\par 54 ויביאם אל־גבול קדשׁו הר־זה קנתה ימינו׃
\par 55 ויגרשׁ מפניהם גוים ויפילם בחבל נחלה וישׁכן באהליהם שׁבטי ישׂראל׃
\par 56 וינסו וימרו את־אלהים עליון ועדותיו לא שׁמרו׃
\par 57 ויסגו ויבגדו כאבותם נהפכו כקשׁת רמיה׃
\par 58 ויכעיסוהו בבמותם ובפסיליהם יקניאוהו׃
\par 59 שׁמע אלהים ויתעבר וימאס מאד בישׂראל׃
\par 60 ויטשׁ משׁכן שׁלו אהל שׁכן באדם׃
\par 61 ויתן לשׁבי עזו ותפארתו ביד־צר׃
\par 62 ויסגר לחרב עמו ובנחלתו התעבר׃
\par 63 בחוריו אכלה־אשׁ ובתולתיו לא הוללו׃
\par 64 כהניו בחרב נפלו ואלמנתיו לא תבכינה׃
\par 65 ויקץ כישׁן אדני כגבור מתרונן מיין׃
\par 66 ויך־צריו אחור חרפת עולם נתן למו׃
\par 67 וימאס באהל יוסף ובשׁבט אפרים לא בחר׃
\par 68 ויבחר את־שׁבט יהודה את־הר ציון אשׁר אהב׃
\par 69 ויבן כמו־רמים מקדשׁו כארץ יסדה לעולם׃
\par 70 ויבחר בדוד עבדו ויקחהו ממכלאת צאן׃
\par 71 מאחר עלות הביאו לרעות ביעקב עמו ובישׂראל נחלתו׃
\par 72 וירעם כתם לבבו ובתבונות כפיו ינחם׃

\chapter{79}

\par 1 מזמור לאסף אלהים באו גוים בנחלתך טמאו את־היכל קדשׁך שׂמו את־ירושׁלם לעיים׃
\par 2 נתנו את־נבלת עבדיך מאכל לעוף השׁמים בשׂר חסידיך לחיתו־ארץ׃
\par 3 שׁפכו דמם כמים סביבות ירושׁלם ואין קובר׃
\par 4 היינו חרפה לשׁכנינו לעג וקלס לסביבותינו׃
\par 5 עד־מה יהוה תאנף לנצח תבער כמו־אשׁ קנאתך׃
\par 6 שׁפך חמתך אל־הגוים אשׁר לא־ידעוך ועל ממלכות אשׁר בשׁמך לא קראו׃
\par 7 כי אכל את־יעקב ואת־נוהו השׁמו׃
\par 8 אל־תזכר־לנו עונת ראשׁנים מהר יקדמונו רחמיך כי דלונו מאד׃
\par 9 עזרנו אלהי ישׁענו על־דבר כבוד־שׁמך והצילנו וכפר על־חטאתינו למען שׁמך׃
\par 10 למה יאמרו הגוים איה אלהיהם יודע בגיים לעינינו נקמת דם־עבדיך השׁפוך׃
\par 11 תבוא לפניך אנקת אסיר כגדל זרועך הותר בני תמותה׃
\par 12 והשׁב לשׁכנינו שׁבעתים אל־חיקם חרפתם אשׁר חרפוך אדני׃
\par 13 ואנחנו עמך וצאן מרעיתך נודה לך לעולם לדר ודר נספר תהלתך׃

\chapter{80}

\par 1 למנצח אל־שׁשׁנים עדות לאסף מזמור׃
\par 2 רעה ישׂראל האזינה נהג כצאן יוסף ישׁב הכרובים הופיעה׃
\par 3 לפני אפרים ובנימן ומנשׁה עוררה את־גבורתך ולכה לישׁעתה לנו׃
\par 4 אלהים השׁיבנו והאר פניך ונושׁעה׃
\par 5 יהוה אלהים צבאות עד־מתי עשׁנת בתפלת עמך׃
\par 6 האכלתם לחם דמעה ותשׁקמו בדמעות שׁלישׁ׃
\par 7 תשׂימנו מדון לשׁכנינו ואיבינו ילעגו־למו׃
\par 8 אלהים צבאות השׁיבנו והאר פניך ונושׁעה׃
\par 9 גפן ממצרים תסיע תגרשׁ גוים ותטעה׃
\par 10 פנית לפניה ותשׁרשׁ שׁרשׁיה ותמלא־ארץ׃
\par 11 כסו הרים צלה וענפיה ארזי־אל׃
\par 12 תשׁלח קצירה עד־ים ואל־נהר יונקותיה׃
\par 13 למה פרצת גדריה וארוה כל־עברי דרך׃
\par 14 יכרסמנה חזיר מיער וזיז שׂדי ירענה׃
\par 15 אלהים צבאות שׁוב־נא הבט משׁמים וראה ופקד גפן זאת׃
\par 16 וכנה אשׁר־נטעה ימינך ועל־בן אמצתה לך׃
\par 17 שׂרפה באשׁ כסוחה מגערת פניך יאבדו׃
\par 18 תהי־ידך על־אישׁ ימינך על־בן־אדם אמצת לך׃
\par 19 ולא־נסוג ממך תחינו ובשׁמך נקרא׃
\par 20 יהוה אלהים צבאות השׁיבנו האר פניך ונושׁעה׃

\chapter{81}

\par 1 למנצח על־הגתית לאסף׃
\par 2 הרנינו לאלהים עוזנו הריעו לאלהי יעקב׃
\par 3 שׂאו־זמרה ותנו־תף כנור נעים עם־נבל׃
\par 4 תקעו בחדשׁ שׁופר בכסה ליום חגנו׃
\par 5 כי חק לישׂראל הוא משׁפט לאלהי יעקב׃
\par 6 עדות ביהוסף שׂמו בצאתו על־ארץ מצרים שׂפת לא־ידעתי אשׁמע׃
\par 7 הסירותי מסבל שׁכמו כפיו מדוד תעברנה׃
\par 8 בצרה קראת ואחלצך אענך בסתר רעם אבחנך על־מי מריבה סלה׃
\par 9 שׁמע עמי ואעידה בך ישׂראל אם־תשׁמע־לי׃
\par 10 לא־יהיה בך אל זר ולא תשׁתחוה לאל נכר׃
\par 11 אנכי יהוה אלהיך המעלך מארץ מצרים הרחב־פיך ואמלאהו׃
\par 12 ולא־שׁמע עמי לקולי וישׂראל לא־אבה לי׃
\par 13 ואשׁלחהו בשׁרירות לבם ילכו במועצותיהם׃
\par 14 לו עמי שׁמע לי ישׂראל בדרכי יהלכו׃
\par 15 כמעט אויביהם אכניע ועל צריהם אשׁיב ידי׃
\par 16 משׂנאי יהוה יכחשׁו־לו ויהי עתם לעולם׃
\par 17 ויאכילהו מחלב חטה ומצור דבשׁ אשׂביעך׃

\chapter{82}

\par 1 מזמור לאסף אלהים נצב בעדת־אל בקרב אלהים ישׁפט׃
\par 2 עד־מתי תשׁפטו־עול ופני רשׁעים תשׂאו־סלה׃
\par 3 שׁפטו־דל ויתום עני ורשׁ הצדיקו׃
\par 4 פלטו־דל ואביון מיד רשׁעים הצילו׃
\par 5 לא ידעו ולא יבינו בחשׁכה יתהלכו ימוטו כל־מוסדי ארץ׃
\par 6 אני־אמרתי אלהים אתם ובני עליון כלכם׃
\par 7 אכן כאדם תמותון וכאחד השׂרים תפלו׃
\par 8 קומה אלהים שׁפטה הארץ כי־אתה תנחל בכל־הגוים׃

\chapter{83}

\par 1 שׁיר מזמור לאסף׃
\par 2 אלהים אל־דמי־לך אל־תחרשׁ ואל־תשׁקט אל׃
\par 3 כי־הנה אויביך יהמיון ומשׂנאיך נשׂאו ראשׁ׃
\par 4 על־עמך יערימו סוד ויתיעצו על־צפוניך׃
\par 5 אמרו לכו ונכחידם מגוי ולא־יזכר שׁם־ישׂראל עוד׃
\par 6 כי נועצו לב יחדו עליך ברית יכרתו׃
\par 7 אהלי אדום וישׁמעאלים מואב והגרים׃
\par 8 גבל ועמון ועמלק פלשׁת עם־ישׁבי צור׃
\par 9 גם־אשׁור נלוה עמם היו זרוע לבני־לוט סלה׃
\par 10 עשׂה־להם כמדין כסיסרא כיבין בנחל קישׁון׃
\par 11 נשׁמדו בעין־דאר היו דמן לאדמה׃
\par 12 שׁיתמו נדיבמו כערב וכזאב וכזבח וכצלמנע כל־נסיכמו׃
\par 13 אשׁר אמרו נירשׁה לנו את נאות אלהים׃
\par 14 אלהי שׁיתמו כגלגל כקשׁ לפני־רוח׃
\par 15 כאשׁ תבער־יער וכלהבה תלהט הרים׃
\par 16 כן תרדפם בסערך ובסופתך תבהלם׃
\par 17 מלא פניהם קלון ויבקשׁו שׁמך יהוה׃
\par 18 יבשׁו ויבהלו עדי־עד ויחפרו ויאבדו׃
\par 19 וידעו כי־אתה שׁמך יהוה לבדך עליון על־כל־הארץ׃

\chapter{84}

\par 1 למנצח על־הגתית לבני־קרח מזמור׃
\par 2 מה־ידידות משׁכנותיך יהוה צבאות׃
\par 3 נכספה וגם־כלתה נפשׁי לחצרות יהוה לבי ובשׂרי ירננו אל אל־חי׃
\par 4 גם־צפור מצאה בית ודרור קן לה אשׁר־שׁתה אפרחיה את־מזבחותיך יהוה צבאות מלכי ואלהי׃
\par 5 אשׁרי יושׁבי ביתך עוד יהללוך סלה׃
\par 6 אשׁרי אדם עוז־לו בך מסלות בלבבם׃
\par 7 עברי בעמק הבכא מעין ישׁיתוהו גם־ברכות יעטה מורה׃
\par 8 ילכו מחיל אל־חיל יראה אל־אלהים בציון׃
\par 9 יהוה אלהים צבאות שׁמעה תפלתי האזינה אלהי יעקב סלה׃
\par 10 מגננו ראה אלהים והבט פני משׁיחך׃
\par 11 כי טוב־יום בחצריך מאלף בחרתי הסתופף בבית אלהי מדור באהלי־רשׁע׃
\par 12 כי שׁמשׁ ומגן יהוה אלהים חן וכבוד יתן יהוה לא ימנע־טוב להלכים בתמים׃
\par 13 יהוה צבאות אשׁרי אדם בטח בך׃

\chapter{85}

\par 1 למנצח לבני־קרח מזמור׃
\par 2 רצית יהוה ארצך שׁבת שׁבות יעקב׃
\par 3 נשׂאת עון עמך כסית כל־חטאתם סלה׃
\par 4 אספת כל־עברתך השׁיבות מחרון אפך׃
\par 5 שׁובנו אלהי ישׁענו והפר כעסך עמנו׃
\par 6 הלעולם תאנף־בנו תמשׁך אפך לדר ודר׃
\par 7 הלא־אתה תשׁוב תחינו ועמך ישׂמחו־בך׃
\par 8 הראנו יהוה חסדך וישׁעך תתן־לנו׃
\par 9 אשׁמעה מה־ידבר האל יהוה כי ידבר שׁלום אל־עמו ואל־חסידיו ואל־ישׁובו לכסלה׃
\par 10 אך קרוב ליראיו ישׁעו לשׁכן כבוד בארצנו׃
\par 11 חסד־ואמת נפגשׁו צדק ושׁלום נשׁקו׃
\par 12 אמת מארץ תצמח וצדק משׁמים נשׁקף׃
\par 13 גם־יהוה יתן הטוב וארצנו תתן יבולה׃
\par 14 צדק לפניו יהלך וישׂם לדרך פעמיו׃

\chapter{86}

\par 1 תפלה לדוד הטה־יהוה אזנך ענני כי־עני ואביון אני׃
\par 2 שׁמרה נפשׁי כי־חסיד אני הושׁע עבדך אתה אלהי הבוטח אליך׃
\par 3 חנני אדני כי אליך אקרא כל־היום׃
\par 4 שׂמח נפשׁ עבדך כי אליך אדני נפשׁי אשׂא׃
\par 5 כי־אתה אדני טוב וסלח ורב־חסד לכל־קראיך׃
\par 6 האזינה יהוה תפלתי והקשׁיבה בקול תחנונותי׃
\par 7 ביום צרתי אקראך כי תענני׃
\par 8 אין־כמוך באלהים אדני ואין כמעשׂיך׃
\par 9 כל־גוים אשׁר עשׂית יבואו וישׁתחוו לפניך אדני ויכבדו לשׁמך׃
\par 10 כי־גדול אתה ועשׂה נפלאות אתה אלהים לבדך׃
\par 11 הורני יהוה דרכך אהלך באמתך יחד לבבי ליראה שׁמך׃
\par 12 אודך אדני אלהי בכל־לבבי ואכבדה שׁמך לעולם׃
\par 13 כי־חסדך גדול עלי והצלת נפשׁי משׁאול תחתיה׃
\par 14 אלהים זדים קמו־עלי ועדת עריצים בקשׁו נפשׁי ולא שׂמוך לנגדם׃
\par 15 ואתה אדני אל־רחום וחנון ארך אפים ורב־חסד ואמת׃
\par 16 פנה אלי וחנני תנה־עזך לעבדך והושׁיעה לבן־אמתך׃
\par 17 עשׂה־עמי אות לטובה ויראו שׂנאי ויבשׁו כי־אתה יהוה עזרתני ונחמתני׃

\chapter{87}

\par 1 לבני־קרח מזמור שׁיר יסודתו בהררי־קדשׁ׃
\par 2 אהב יהוה שׁערי ציון מכל משׁכנות יעקב׃
\par 3 נכבדות מדבר בך עיר האלהים סלה׃
\par 4 אזכיר רהב ובבל לידעי הנה פלשׁת וצור עם־כושׁ זה ילד־שׁם׃
\par 5 ולציון יאמר אישׁ ואישׁ ילד־בה והוא יכוננה עליון׃
\par 6 יהוה יספר בכתוב עמים זה ילד־שׁם סלה׃
\par 7 ושׁרים כחללים כל־מעיני בך׃

\chapter{88}

\par 1 שׁיר מזמור לבני קרח למנצח על־מחלת לענות משׂכיל להימן האזרחי׃
\par 2 יהוה אלהי ישׁועתי יום־צעקתי בלילה נגדך׃
\par 3 תבוא לפניך תפלתי הטה־אזנך לרנתי׃
\par 4 כי־שׂבעה ברעות נפשׁי וחיי לשׁאול הגיעו׃
\par 5 נחשׁבתי עם־יורדי בור הייתי כגבר אין־איל׃
\par 6 במתים חפשׁי כמו חללים שׁכבי קבר אשׁר לא זכרתם עוד והמה מידך נגזרו׃
\par 7 שׁתני בבור תחתיות במחשׁכים במצלות׃
\par 8 עלי סמכה חמתך וכל־משׁבריך ענית סלה׃
\par 9 הרחקת מידעי ממני שׁתני תועבות למו כלא ולא אצא׃
\par 10 עיני דאבה מני עני קראתיך יהוה בכל־יום שׁטחתי אליך כפי׃
\par 11 הלמתים תעשׂה־פלא אם־רפאים יקומו יודוך סלה׃
\par 12 היספר בקבר חסדך אמונתך באבדון׃
\par 13 היודע בחשׁך פלאך וצדקתך בארץ נשׁיה׃
\par 14 ואני אליך יהוה שׁועתי ובבקר תפלתי תקדמך׃
\par 15 למה יהוה תזנח נפשׁי תסתיר פניך ממני׃
\par 16 עני אני וגוע מנער נשׂאתי אמיך אפונה׃
\par 17 עלי עברו חרוניך בעותיך צמתותני׃
\par 18 סבוני כמים כל־היום הקיפו עלי יחד׃
\par 19 הרחקת ממני אהב ורע מידעי מחשׁך׃

\chapter{89}

\par 1 משׂכיל לאיתן האזרחי׃
\par 2 חסדי יהוה עולם אשׁירה לדר ודר אודיע אמונתך בפי׃
\par 3 כי־אמרתי עולם חסד יבנה שׁמים תכן אמונתך בהם׃
\par 4 כרתי ברית לבחירי נשׁבעתי לדוד עבדי׃
\par 5 עד־עולם אכין זרעך ובניתי לדר־ודור כסאך סלה׃
\par 6 ויודו שׁמים פלאך יהוה אף־אמונתך בקהל קדשׁים׃
\par 7 כי מי בשׁחק יערך ליהוה ידמה ליהוה בבני אלים׃
\par 8 אל נערץ בסוד־קדשׁים רבה ונורא על־כל־סביביו׃
\par 9 יהוה אלהי צבאות מי־כמוך חסין יה ואמונתך סביבותיך׃
\par 10 אתה מושׁל בגאות הים בשׂוא גליו אתה תשׁבחם׃
\par 11 אתה דכאת כחלל רהב בזרוע עזך פזרת אויביך׃
\par 12 לך שׁמים אף־לך ארץ תבל ומלאה אתה יסדתם׃
\par 13 צפון וימין אתה בראתם תבור וחרמון בשׁמך ירננו׃
\par 14 לך זרוע עם־גבורה תעז ידך תרום ימינך׃
\par 15 צדק ומשׁפט מכון כסאך חסד ואמת יקדמו פניך׃
\par 16 אשׁרי העם יודעי תרועה יהוה באור־פניך יהלכון׃
\par 17 בשׁמך יגילון כל־היום ובצדקתך ירומו׃
\par 18 כי־תפארת עזמו אתה וברצנך תרים קרננו׃
\par 19 כי ליהוה מגננו ולקדושׁ ישׂראל מלכנו׃
\par 20 אז דברת־בחזון לחסידיך ותאמר שׁויתי עזר על־גבור הרימותי בחור מעם׃
\par 21 מצאתי דוד עבדי בשׁמן קדשׁי משׁחתיו׃
\par 22 אשׁר ידי תכון עמו אף־זרועי תאמצנו׃
\par 23 לא־ישׁא אויב בו ובן־עולה לא יעננו׃
\par 24 וכתותי מפניו צריו ומשׂנאיו אגוף׃
\par 25 ואמונתי וחסדי עמו ובשׁמי תרום קרנו׃
\par 26 ושׂמתי בים ידו ובנהרות ימינו׃
\par 27 הוא יקראני אבי אתה אלי וצור ישׁועתי׃
\par 28 אף־אני בכור אתנהו עליון למלכי־ארץ׃
\par 29 לעולם אשׁמור־לו חסדי ובריתי נאמנת לו׃
\par 30 ושׂמתי לעד זרעו וכסאו כימי שׁמים׃
\par 31 אם־יעזבו בניו תורתי ובמשׁפטי לא ילכון׃
\par 32 אם־חקתי יחללו ומצותי לא ישׁמרו׃
\par 33 ופקדתי בשׁבט פשׁעם ובנגעים עונם׃
\par 34 וחסדי לא־אפיר מעמו ולא־אשׁקר באמונתי׃
\par 35 לא־אחלל בריתי ומוצא שׂפתי לא אשׁנה׃
\par 36 אחת נשׁבעתי בקדשׁי אם־לדוד אכזב׃
\par 37 זרעו לעולם יהיה וכסאו כשׁמשׁ נגדי׃
\par 38 כירח יכון עולם ועד בשׁחק נאמן סלה׃
\par 39 ואתה זנחת ותמאס התעברת עם־משׁיחך׃
\par 40 נארתה ברית עבדך חללת לארץ נזרו׃
\par 41 פרצת כל־גדרתיו שׂמת מבצריו מחתה׃
\par 42 שׁסהו כל־עברי דרך היה חרפה לשׁכניו׃
\par 43 הרימות ימין צריו השׂמחת כל־אויביו׃
\par 44 אף־תשׁיב צור חרבו ולא הקימתו במלחמה׃
\par 45 השׁבת מטהרו וכסאו לארץ מגרתה׃
\par 46 הקצרת ימי עלומיו העטית עליו בושׁה סלה׃
\par 47 עד־מה יהוה תסתר לנצח תבער כמו־אשׁ חמתך׃
\par 48 זכר־אני מה־חלד על־מה־שׁוא בראת כל־בני־אדם׃
\par 49 מי גבר יחיה ולא יראה־מות ימלט נפשׁו מיד־שׁאול סלה׃
\par 50 איה חסדיך הראשׁנים אדני נשׁבעת לדוד באמונתך׃
\par 51 זכר אדני חרפת עבדיך שׂאתי בחיקי כל־רבים עמים׃
\par 52 אשׁר חרפו אויביך יהוה אשׁר חרפו עקבות משׁיחך׃
\par 53 ברוך יהוה לעולם אמן ואמן׃

\chapter{90}

\par 1 תפלה למשׁה אישׁ־האלהים אדני מעון אתה היית לנו בדר ודר׃
\par 2 בטרם הרים ילדו ותחולל ארץ ותבל ומעולם עד־עולם אתה אל׃
\par 3 תשׁב אנושׁ עד־דכא ותאמר שׁובו בני־אדם׃
\par 4 כי אלף שׁנים בעיניך כיום אתמול כי יעבר ואשׁמורה בלילה׃
\par 5 זרמתם שׁנה יהיו בבקר כחציר יחלף׃
\par 6 בבקר יציץ וחלף לערב ימולל ויבשׁ׃
\par 7 כי־כלינו באפך ובחמתך נבהלנו׃
\par 8 שׁת עונתינו לנגדך עלמנו למאור פניך׃
\par 9 כי כל־ימינו פנו בעברתך כלינו שׁנינו כמו־הגה׃
\par 10 ימי־שׁנותינו בהם שׁבעים שׁנה ואם בגבורת שׁמונים שׁנה ורהבם עמל ואון כי־גז חישׁ ונעפה׃
\par 11 מי־יודע עז אפך וכיראתך עברתך׃
\par 12 למנות ימינו כן הודע ונבא לבב חכמה׃
\par 13 שׁובה יהוה עד־מתי והנחם על־עבדיך׃
\par 14 שׂבענו בבקר חסדך ונרננה ונשׂמחה בכל־ימינו׃
\par 15 שׂמחנו כימות עניתנו שׁנות ראינו רעה׃
\par 16 יראה אל־עבדיך פעלך והדרך על־בניהם׃
\par 17 ויהי נעם אדני אלהינו עלינו ומעשׂה ידינו כוננה עלינו ומעשׂה ידינו כוננהו׃

\chapter{91}

\par 1 ישׁב בסתר עליון בצל שׁדי יתלונן׃
\par 2 אמר ליהוה מחסי ומצודתי אלהי אבטח־בו׃
\par 3 כי הוא יצילך מפח יקושׁ מדבר הוות׃
\par 4 באברתו יסך לך ותחת־כנפיו תחסה צנה וסחרה אמתו׃
\par 5 לא־תירא מפחד לילה מחץ יעוף יומם׃
\par 6 מדבר באפל יהלך מקטב ישׁוד צהרים׃
\par 7 יפל מצדך אלף ורבבה מימינך אליך לא יגשׁ׃
\par 8 רק בעיניך תביט ושׁלמת רשׁעים תראה׃
\par 9 כי־אתה יהוה מחסי עליון שׂמת מעונך׃
\par 10 לא־תאנה אליך רעה ונגע לא־יקרב באהלך׃
\par 11 כי מלאכיו יצוה־לך לשׁמרך בכל־דרכיך׃
\par 12 על־כפים ישׂאונך פן־תגף באבן רגלך׃
\par 13 על־שׁחל ופתן תדרך תרמס כפיר ותנין׃
\par 14 כי בי חשׁק ואפלטהו אשׂגבהו כי־ידע שׁמי׃
\par 15 יקראני ואענהו עמו־אנכי בצרה אחלצהו ואכבדהו׃
\par 16 ארך ימים אשׂביעהו ואראהו בישׁועתי׃

\chapter{92}

\par 1 מזמור שׁיר ליום השׁבת׃
\par 2 טוב להדות ליהוה ולזמר לשׁמך עליון׃
\par 3 להגיד בבקר חסדך ואמונתך בלילות׃
\par 4 עלי־עשׂור ועלי־נבל עלי הגיון בכנור׃
\par 5 כי שׂמחתני יהוה בפעלך במעשׂי ידיך ארנן׃
\par 6 מה־גדלו מעשׂיך יהוה מאד עמקו מחשׁבתיך׃
\par 7 אישׁ־בער לא ידע וכסיל לא־יבין את־זאת׃
\par 8 בפרח רשׁעים כמו עשׂב ויציצו כל־פעלי און להשׁמדם עדי־עד׃
\par 9 ואתה מרום לעלם יהוה׃
\par 10 כי הנה איביך יהוה כי־הנה איביך יאבדו יתפרדו כל־פעלי און׃
\par 11 ותרם כראים קרני בלתי בשׁמן רענן׃
\par 12 ותבט עיני בשׁורי בקמים עלי מרעים תשׁמענה אזני׃
\par 13 צדיק כתמר יפרח כארז בלבנון ישׂגה׃
\par 14 שׁתולים בבית יהוה בחצרות אלהינו יפריחו׃
\par 15 עוד ינובון בשׂיבה דשׁנים ורעננים יהיו׃
\par 16 להגיד כי־ישׁר יהוה צורי ולא־עלתה בו׃

\chapter{93}

\par 1 יהוה מלך גאות לבשׁ לבשׁ יהוה עז התאזר אף־תכון תבל בל־תמוט׃
\par 2 נכון כסאך מאז מעולם אתה׃
\par 3 נשׂאו נהרות יהוה נשׂאו נהרות קולם ישׂאו נהרות דכים׃
\par 4 מקלות מים רבים אדירים משׁברי־ים אדיר במרום יהוה׃
\par 5 עדתיך נאמנו מאד לביתך נאוה־קדשׁ יהוה לארך ימים׃

\chapter{94}

\par 1 אל־נקמות יהוה אל נקמות הופיע׃
\par 2 הנשׂא שׁפט הארץ השׁב גמול על־גאים׃
\par 3 עד־מתי רשׁעים יהוה עד־מתי רשׁעים יעלזו׃
\par 4 יביעו ידברו עתק יתאמרו כל־פעלי און׃
\par 5 עמך יהוה ידכאו ונחלתך יענו׃
\par 6 אלמנה וגר יהרגו ויתומים ירצחו׃
\par 7 ויאמרו לא יראה־יה ולא־יבין אלהי יעקב׃
\par 8 בינו בערים בעם וכסילים מתי תשׂכילו׃
\par 9 הנטע אזן הלא ישׁמע אם־יצר עין הלא יביט׃
\par 10 היסר גוים הלא יוכיח המלמד אדם דעת׃
\par 11 יהוה ידע מחשׁבות אדם כי־המה הבל׃
\par 12 אשׁרי הגבר אשׁר־תיסרנו יה ומתורתך תלמדנו׃
\par 13 להשׁקיט לו מימי רע עד יכרה לרשׁע שׁחת׃
\par 14 כי לא־יטשׁ יהוה עמו ונחלתו לא יעזב׃
\par 15 כי־עד־צדק ישׁוב משׁפט ואחריו כל־ישׁרי־לב׃
\par 16 מי־יקום לי עם־מרעים מי־יתיצב לי עם־פעלי און׃
\par 17 לולי יהוה עזרתה לי כמעט שׁכנה דומה נפשׁי׃
\par 18 אם־אמרתי מטה רגלי חסדך יהוה יסעדני׃
\par 19 ברב שׂרעפי בקרבי תנחומיך ישׁעשׁעו נפשׁי׃
\par 20 היחברך כסא הוות יצר עמל עלי־חק׃
\par 21 יגודו על־נפשׁ צדיק ודם נקי ירשׁיעו׃
\par 22 ויהי יהוה לי למשׂגב ואלהי לצור מחסי׃
\par 23 וישׁב עליהם את־אונם וברעתם יצמיתם יצמיתם יהוה אלהינו׃

\chapter{95}

\par 1 לכו נרננה ליהוה נריעה לצור ישׁענו׃
\par 2 נקדמה פניו בתודה בזמרות נריע לו׃
\par 3 כי אל גדול יהוה ומלך גדול על־כל־אלהים׃
\par 4 אשׁר בידו מחקרי־ארץ ותועפות הרים לו׃
\par 5 אשׁר־לו הים והוא עשׂהו ויבשׁת ידיו יצרו׃
\par 6 באו נשׁתחוה ונכרעה נברכה לפני־יהוה עשׂנו׃
\par 7 כי הוא אלהינו ואנחנו עם מרעיתו וצאן ידו היום אם־בקלו תשׁמעו׃
\par 8 אל־תקשׁו לבבכם כמריבה כיום מסה במדבר׃
\par 9 אשׁר נסוני אבותיכם בחנוני גם־ראו פעלי׃
\par 10 ארבעים שׁנה אקוט בדור ואמר עם תעי לבב הם והם לא־ידעו דרכי׃
\par 11 אשׁר־נשׁבעתי באפי אם־יבאון אל־מנוחתי׃

\chapter{96}

\par 1 שׁירו ליהוה שׁיר חדשׁ שׁירו ליהוה כל־הארץ׃
\par 2 שׁירו ליהוה ברכו שׁמו בשׂרו מיום־ליום ישׁועתו׃
\par 3 ספרו בגוים כבודו בכל־העמים נפלאותיו׃
\par 4 כי גדול יהוה ומהלל מאד נורא הוא על־כל־אלהים׃
\par 5 כי כל־אלהי העמים אלילים ויהוה שׁמים עשׂה׃
\par 6 הוד־והדר לפניו עז ותפארת במקדשׁו׃
\par 7 הבו ליהוה משׁפחות עמים הבו ליהוה כבוד ועז׃
\par 8 הבו ליהוה כבוד שׁמו שׂאו־מנחה ובאו לחצרותיו׃
\par 9 השׁתחוו ליהוה בהדרת־קדשׁ חילו מפניו כל־הארץ׃
\par 10 אמרו בגוים יהוה מלך אף־תכון תבל בל־תמוט ידין עמים במישׁרים׃
\par 11 ישׂמחו השׁמים ותגל הארץ ירעם הים ומלאו׃
\par 12 יעלז שׂדי וכל־אשׁר־בו אז ירננו כל־עצי־יער׃
\par 13 לפני יהוה כי בא כי בא לשׁפט הארץ ישׁפט־תבל בצדק ועמים באמונתו׃

\chapter{97}

\par 1 יהוה מלך תגל הארץ ישׂמחו איים רבים׃
\par 2 ענן וערפל סביביו צדק ומשׁפט מכון כסאו׃
\par 3 אשׁ לפניו תלך ותלהט סביב צריו׃
\par 4 האירו ברקיו תבל ראתה ותחל הארץ׃
\par 5 הרים כדונג נמסו מלפני יהוה מלפני אדון כל־הארץ׃
\par 6 הגידו השׁמים צדקו וראו כל־העמים כבודו׃
\par 7 יבשׁו כל־עבדי פסל המתהללים באלילים השׁתחוו־לו כל־אלהים׃
\par 8 שׁמעה ותשׂמח ציון ותגלנה בנות יהודה למען משׁפטיך יהוה׃
\par 9 כי־אתה יהוה עליון על־כל־הארץ מאד נעלית על־כל־אלהים׃
\par 10 אהבי יהוה שׂנאו רע שׁמר נפשׁות חסידיו מיד רשׁעים יצילם׃
\par 11 אור זרע לצדיק ולישׁרי־לב שׂמחה׃
\par 12 שׂמחו צדיקים ביהוה והודו לזכר קדשׁו׃

\chapter{98}

\par 1 מזמור שׁירו ליהוה שׁיר חדשׁ כי־נפלאות עשׂה הושׁיעה־לו ימינו וזרוע קדשׁו׃
\par 2 הודיע יהוה ישׁועתו לעיני הגוים גלה צדקתו׃
\par 3 זכר חסדו ואמונתו לבית ישׂראל ראו כל־אפסי־ארץ את ישׁועת אלהינו׃
\par 4 הריעו ליהוה כל־הארץ פצחו ורננו וזמרו׃
\par 5 זמרו ליהוה בכנור בכנור וקול זמרה׃
\par 6 בחצצרות וקול שׁופר הריעו לפני המלך יהוה׃
\par 7 ירעם הים ומלאו תבל וישׁבי בה׃
\par 8 נהרות ימחאו־כף יחד הרים ירננו׃
\par 9 לפני־יהוה כי בא לשׁפט הארץ ישׁפט־תבל בצדק ועמים במישׁרים׃

\chapter{99}

\par 1 יהוה מלך ירגזו עמים ישׁב כרובים תנוט הארץ׃
\par 2 יהוה בציון גדול ורם הוא על־כל־העמים׃
\par 3 יודו שׁמך גדול ונורא קדושׁ הוא׃
\par 4 ועז מלך משׁפט אהב אתה כוננת מישׁרים משׁפט וצדקה ביעקב אתה עשׂית׃
\par 5 רוממו יהוה אלהינו והשׁתחוו להדם רגליו קדושׁ הוא׃
\par 6 משׁה ואהרן בכהניו ושׁמואל בקראי שׁמו קראים אל־יהוה והוא יענם׃
\par 7 בעמוד ענן ידבר אליהם שׁמרו עדתיו וחק נתן־למו׃
\par 8 יהוה אלהינו אתה עניתם אל נשׂא היית להם ונקם על־עלילותם׃
\par 9 רוממו יהוה אלהינו והשׁתחוו להר קדשׁו כי־קדושׁ יהוה אלהינו׃

\chapter{100}

\par 1 מזמור לתודה הריעו ליהוה כל־הארץ׃
\par 2 עבדו את־יהוה בשׂמחה באו לפניו ברננה׃
\par 3 דעו כי־יהוה הוא אלהים הוא־עשׂנו ולא אנחנו עמו וצאן מרעיתו׃
\par 4 באו שׁעריו בתודה חצרתיו בתהלה הודו־לו ברכו שׁמו׃
\par 5 כי־טוב יהוה לעולם חסדו ועד־דר ודר אמונתו׃

\chapter{101}

\par 1 לדוד מזמור חסד־ומשׁפט אשׁירה לך יהוה אזמרה׃
\par 2 אשׂכילה בדרך תמים מתי תבוא אלי אתהלך בתם־לבבי בקרב ביתי׃
\par 3 לא־אשׁית לנגד עיני דבר־בליעל עשׂה־סטים שׂנאתי לא ידבק בי׃
\par 4 לבב עקשׁ יסור ממני רע לא אדע׃
\par 5 מלושׁני בסתר רעהו אותו אצמית גבה־עינים ורחב לבב אתו לא אוכל׃
\par 6 עיני בנאמני־ארץ לשׁבת עמדי הלך בדרך תמים הוא ישׁרתני׃
\par 7 לא־ישׁב בקרב ביתי עשׂה רמיה דבר שׁקרים לא־יכון לנגד עיני׃
\par 8 לבקרים אצמית כל־רשׁעי־ארץ להכרית מעיר־יהוה כל־פעלי און׃

\chapter{102}

\par 1 תפלה לעני כי־יעטף ולפני יהוה ישׁפך שׂיחו׃
\par 2 יהוה שׁמעה תפלתי ושׁועתי אליך תבוא׃
\par 3 אל־תסתר פניך ממני ביום צר לי הטה־אלי אזנך ביום אקרא מהר ענני׃
\par 4 כי־כלו בעשׁן ימי ועצמותי כמו־קד נחרו׃
\par 5 הוכה־כעשׂב ויבשׁ לבי כי־שׁכחתי מאכל לחמי׃
\par 6 מקול אנחתי דבקה עצמי לבשׂרי׃
\par 7 דמיתי לקאת מדבר הייתי ככוס חרבות׃
\par 8 שׁקדתי ואהיה כצפור בודד על־גג׃
\par 9 כל־היום חרפוני אויבי מהוללי בי נשׁבעו׃
\par 10 כי־אפר כלחם אכלתי ושׁקוי בבכי מסכתי׃
\par 11 מפני־זעמך וקצפך כי נשׂאתני ותשׁליכני׃
\par 12 ימי כצל נטוי ואני כעשׂב איבשׁ׃
\par 13 ואתה יהוה לעולם תשׁב וזכרך לדר ודר׃
\par 14 אתה תקום תרחם ציון כי־עת לחננה כי־בא מועד׃
\par 15 כי־רצו עבדיך את־אבניה ואת־עפרה יחננו׃
\par 16 וייראו גוים את־שׁם יהוה וכל־מלכי הארץ את־כבודך׃
\par 17 כי־בנה יהוה ציון נראה בכבודו׃
\par 18 פנה אל־תפלת הערער ולא־בזה את־תפלתם׃
\par 19 תכתב זאת לדור אחרון ועם נברא יהלל־יה׃
\par 20 כי־השׁקיף ממרום קדשׁו יהוה משׁמים אל־ארץ הביט׃
\par 21 לשׁמע אנקת אסיר לפתח בני תמותה׃
\par 22 לספר בציון שׁם יהוה ותהלתו בירושׁלם׃
\par 23 בהקבץ עמים יחדו וממלכות לעבד את־יהוה׃
\par 24 ענה בדרך כחו קצר ימי׃
\par 25 אמר אלי אל־תעלני בחצי ימי בדור דורים שׁנותיך׃
\par 26 לפנים הארץ יסדת ומעשׂה ידיך שׁמים׃
\par 27 המה יאבדו ואתה תעמד וכלם כבגד יבלו כלבושׁ תחליפם ויחלפו׃
\par 28 ואתה־הוא ושׁנותיך לא יתמו׃
\par 29 בני־עבדיך ישׁכונו וזרעם לפניך יכון׃

\chapter{103}

\par 1 לדוד ברכי נפשׁי את־יהוה וכל־קרבי את־שׁם קדשׁו׃
\par 2 ברכי נפשׁי את־יהוה ואל־תשׁכחי כל־גמוליו׃
\par 3 הסלח לכל־עונכי הרפא לכל־תחלאיכי׃
\par 4 הגואל משׁחת חייכי המעטרכי חסד ורחמים׃
\par 5 המשׂביע בטוב עדיך תתחדשׁ כנשׁר נעוריכי׃
\par 6 עשׂה צדקות יהוה ומשׁפטים לכל־עשׁוקים׃
\par 7 יודיע דרכיו למשׁה לבני ישׂראל עלילותיו׃
\par 8 רחום וחנון יהוה ארך אפים ורב־חסד׃
\par 9 לא־לנצח יריב ולא לעולם יטור׃
\par 10 לא כחטאינו עשׂה לנו ולא כעונתינו גמל עלינו׃
\par 11 כי כגבה שׁמים על־הארץ גבר חסדו על־יראיו׃
\par 12 כרחק מזרח ממערב הרחיק ממנו את־פשׁעינו׃
\par 13 כרחם אב על־בנים רחם יהוה על־יראיו׃
\par 14 כי־הוא ידע יצרנו זכור כי־עפר אנחנו׃
\par 15 אנושׁ כחציר ימיו כציץ השׂדה כן יציץ׃
\par 16 כי רוח עברה־בו ואיננו ולא־יכירנו עוד מקומו׃
\par 17 וחסד יהוה מעולם ועד־עולם על־יראיו וצדקתו לבני בנים׃
\par 18 לשׁמרי בריתו ולזכרי פקדיו לעשׂותם׃
\par 19 יהוה בשׁמים הכין כסאו ומלכותו בכל משׁלה׃
\par 20 ברכו יהוה מלאכיו גברי כח עשׂי דברו לשׁמע בקול דברו׃
\par 21 ברכו יהוה כל־צבאיו משׁרתיו עשׂי רצונו׃
\par 22 ברכו יהוה כל־מעשׂיו בכל־מקמות ממשׁלתו ברכי נפשׁי את־יהוה׃

\chapter{104}

\par 1 ברכי נפשׁי את־יהוה יהוה אלהי גדלת מאד הוד והדר לבשׁת׃
\par 2 עטה־אור כשׂלמה נוטה שׁמים כיריעה׃
\par 3 המקרה במים עליותיו השׂם־עבים רכובו המהלך על־כנפי־רוח׃
\par 4 עשׂה מלאכיו רוחות משׁרתיו אשׁ להט׃
\par 5 יסד־ארץ על־מכוניה בל־תמוט עולם ועד׃
\par 6 תהום כלבושׁ כסיתו על־הרים יעמדו־מים׃
\par 7 מן־גערתך ינוסון מן־קול רעמך יחפזון׃
\par 8 יעלו הרים ירדו בקעות אל־מקום זה יסדת להם׃
\par 9 גבול־שׂמת בל־יעברון בל־ישׁובון לכסות הארץ׃
\par 10 המשׁלח מעינים בנחלים בין הרים יהלכון׃
\par 11 ישׁקו כל־חיתו שׂדי ישׁברו פראים צמאם׃
\par 12 עליהם עוף־השׁמים ישׁכון מבין עפאים יתנו־קול׃
\par 13 משׁקה הרים מעליותיו מפרי מעשׂיך תשׂבע הארץ׃
\par 14 מצמיח חציר לבהמה ועשׂב לעבדת האדם להוציא לחם מן־הארץ׃
\par 15 ויין ישׂמח לבב־אנושׁ להצהיל פנים משׁמן ולחם לבב־אנושׁ יסעד׃
\par 16 ישׂבעו עצי יהוה ארזי לבנון אשׁר נטע׃
\par 17 אשׁר־שׁם צפרים יקננו חסידה ברושׁים ביתה׃
\par 18 הרים הגבהים ליעלים סלעים מחסה לשׁפנים׃
\par 19 עשׂה ירח למועדים שׁמשׁ ידע מבואו׃
\par 20 תשׁת־חשׁך ויהי לילה בו־תרמשׂ כל־חיתו־יער׃
\par 21 הכפירים שׁאגים לטרף ולבקשׁ מאל אכלם׃
\par 22 תזרח השׁמשׁ יאספון ואל־מעונתם ירבצון׃
\par 23 יצא אדם לפעלו ולעבדתו עדי־ערב׃
\par 24 מה־רבו מעשׂיך יהוה כלם בחכמה עשׂית מלאה הארץ קנינך׃
\par 25 זה הים גדול ורחב ידים שׁם־רמשׂ ואין מספר חיות קטנות עם־גדלות׃
\par 26 שׁם אניות יהלכון לויתן זה־יצרת לשׂחק־בו׃
\par 27 כלם אליך ישׂברון לתת אכלם בעתו׃
\par 28 תתן להם ילקטון תפתח ידך ישׂבעון טוב׃
\par 29 תסתיר פניך יבהלון תסף רוחם יגועון ואל־עפרם ישׁובון׃
\par 30 תשׁלח רוחך יבראון ותחדשׁ פני אדמה׃
\par 31 יהי כבוד יהוה לעולם ישׂמח יהוה במעשׂיו׃
\par 32 המביט לארץ ותרעד יגע בהרים ויעשׁנו׃
\par 33 אשׁירה ליהוה בחיי אזמרה לאלהי בעודי׃
\par 34 יערב עליו שׂיחי אנכי אשׂמח ביהוה׃
\par 35 יתמו חטאים מן־הארץ ורשׁעים עוד אינם ברכי נפשׁי את־יהוה הללו־יה׃

\chapter{105}

\par 1 הודו ליהוה קראו בשׁמו הודיעו בעמים עלילותיו׃
\par 2 שׁירו־לו זמרו־לו שׂיחו בכל־נפלאותיו׃
\par 3 התהללו בשׁם קדשׁו ישׂמח לב מבקשׁי יהוה׃
\par 4 דרשׁו יהוה ועזו בקשׁו פניו תמיד׃
\par 5 זכרו נפלאותיו אשׁר־עשׂה מפתיו ומשׁפטי־פיו׃
\par 6 זרע אברהם עבדו בני יעקב בחיריו׃
\par 7 הוא יהוה אלהינו בכל־הארץ משׁפטיו׃
\par 8 זכר לעולם בריתו דבר צוה לאלף דור׃
\par 9 אשׁר כרת את־אברהם ושׁבועתו לישׂחק׃
\par 10 ויעמידה ליעקב לחק לישׂראל ברית עולם׃
\par 11 לאמר לך אתן את־ארץ־כנען חבל נחלתכם׃
\par 12 בהיותם מתי מספר כמעט וגרים בה׃
\par 13 ויתהלכו מגוי אל־גוי מממלכה אל־עם אחר׃
\par 14 לא־הניח אדם לעשׁקם ויוכח עליהם מלכים׃
\par 15 אל־תגעו במשׁיחי ולנביאי אל־תרעו׃
\par 16 ויקרא רעב על־הארץ כל־מטה־לחם שׁבר׃
\par 17 שׁלח לפניהם אישׁ לעבד נמכר יוסף׃
\par 18 ענו בכבל רגליו ברזל באה נפשׁו׃
\par 19 עד־עת בא־דברו אמרת יהוה צרפתהו׃
\par 20 שׁלח מלך ויתירהו משׁל עמים ויפתחהו׃
\par 21 שׂמו אדון לביתו ומשׁל בכל־קנינו׃
\par 22 לאסר שׂריו בנפשׁו וזקניו יחכם׃
\par 23 ויבא ישׂראל מצרים ויעקב גר בארץ־חם׃
\par 24 ויפר את־עמו מאד ויעצמהו מצריו׃
\par 25 הפך לבם לשׂנא עמו להתנכל בעבדיו׃
\par 26 שׁלח משׁה עבדו אהרן אשׁר בחר־בו׃
\par 27 שׂמו־בם דברי אתותיו ומפתים בארץ חם׃
\par 28 שׁלח חשׁך ויחשׁך ולא־מרו את־דברוו׃
\par 29 הפך את־מימיהם לדם וימת את־דגתם׃
\par 30 שׁרץ ארצם צפרדעים בחדרי מלכיהם׃
\par 31 אמר ויבא ערב כנים בכל־גבולם׃
\par 32 נתן גשׁמיהם ברד אשׁ להבות בארצם׃
\par 33 ויך גפנם ותאנתם וישׁבר עץ גבולם׃
\par 34 אמר ויבא ארבה וילק ואין מספר׃
\par 35 ויאכל כל־עשׂב בארצם ויאכל פרי אדמתם׃
\par 36 ויך כל־בכור בארצם ראשׁית לכל־אונם׃
\par 37 ויוציאם בכסף וזהב ואין בשׁבטיו כושׁל׃
\par 38 שׂמח מצרים בצאתם כי־נפל פחדם עליהם׃
\par 39 פרשׂ ענן למסך ואשׁ להאיר לילה׃
\par 40 שׁאל ויבא שׂלו ולחם שׁמים ישׂביעם׃
\par 41 פתח צור ויזובו מים הלכו בציות נהר׃
\par 42 כי־זכר את־דבר קדשׁו את־אברהם עבדו׃
\par 43 ויוצא עמו בשׂשׂון ברנה את־בחיריו׃
\par 44 ויתן להם ארצות גוים ועמל לאמים יירשׁו׃
\par 45 בעבור ישׁמרו חקיו ותורתיו ינצרו הללו־יה׃

\chapter{106}

\par 1 הללויה הודו ליהוה כי־טוב כי לעולם חסדו׃
\par 2 מי ימלל גבורות יהוה ישׁמיע כל־תהלתו׃
\par 3 אשׁרי שׁמרי משׁפט עשׂה צדקה בכל־עת׃
\par 4 זכרני יהוה ברצון עמך פקדני בישׁועתך׃
\par 5 לראות בטובת בחיריך לשׂמח בשׂמחת גויך להתהלל עם־נחלתך׃
\par 6 חטאנו עם־אבותינו העוינו הרשׁענו׃
\par 7 אבותינו במצרים לא־השׂכילו נפלאותיך לא זכרו את־רב חסדיך וימרו על־ים בים־סוף׃
\par 8 ויושׁיעם למען שׁמו להודיע את־גבורתו׃
\par 9 ויגער בים־סוף ויחרב ויוליכם בתהמות כמדבר׃
\par 10 ויושׁיעם מיד שׂונא ויגאלם מיד אויב׃
\par 11 ויכסו־מים צריהם אחד מהם לא נותר׃
\par 12 ויאמינו בדבריו ישׁירו תהלתו׃
\par 13 מהרו שׁכחו מעשׂיו לא־חכו לעצתו׃
\par 14 ויתאוו תאוה במדבר וינסו־אל בישׁימון׃
\par 15 ויתן להם שׁאלתם וישׁלח רזון בנפשׁם׃
\par 16 ויקנאו למשׁה במחנה לאהרן קדושׁ יהוה׃
\par 17 תפתח־ארץ ותבלע דתן ותכס על־עדת אבירם׃
\par 18 ותבער־אשׁ בעדתם להבה תלהט רשׁעים׃
\par 19 יעשׂו־עגל בחרב וישׁתחוו למסכה׃
\par 20 וימירו את־כבודם בתבנית שׁור אכל עשׂב׃
\par 21 שׁכחו אל מושׁיעם עשׂה גדלות במצרים׃
\par 22 נפלאות בארץ חם נוראות על־ים־סוף׃
\par 23 ויאמר להשׁמידם לולי משׁה בחירו עמד בפרץ לפניו להשׁיב חמתו מהשׁחית׃
\par 24 וימאסו בארץ חמדה לא־האמינו לדברו׃
\par 25 וירגנו באהליהם לא שׁמעו בקול יהוה׃
\par 26 וישׂא ידו להם להפיל אותם במדבר׃
\par 27 ולהפיל זרעם בגוים ולזרותם בארצות׃
\par 28 ויצמדו לבעל פעור ויאכלו זבחי מתים׃
\par 29 ויכעיסו במעלליהם ותפרץ־בם מגפה׃
\par 30 ויעמד פינחס ויפלל ותעצר המגפה׃
\par 31 ותחשׁב לו לצדקה לדר ודר עד־עולם׃
\par 32 ויקציפו על־מי מריבה וירע למשׁה בעבורם׃
\par 33 כי־המרו את־רוחו ויבטא בשׂפתיו׃
\par 34 לא־השׁמידו את־העמים אשׁר אמר יהוה להם׃
\par 35 ויתערבו בגוים וילמדו מעשׂיהם׃
\par 36 ויעבדו את־עצביהם ויהיו להם למוקשׁ׃
\par 37 ויזבחו את־בניהם ואת־בנותיהם לשׁדים׃
\par 38 וישׁפכו דם נקי דם־בניהם ובנותיהם אשׁר זבחו לעצבי כנען ותחנף הארץ בדמים׃
\par 39 ויטמאו במעשׂיהם ויזנו במעלליהם׃
\par 40 ויחר־אף יהוה בעמו ויתעב את־נחלתו׃
\par 41 ויתנם ביד־גוים וימשׁלו בהם שׂנאיהם׃
\par 42 וילחצום אויביהם ויכנעו תחת ידם׃
\par 43 פעמים רבות יצילם והמה ימרו בעצתם וימכו בעונם׃
\par 44 וירא בצר להם בשׁמעו את־רנתם׃
\par 45 ויזכר להם בריתו וינחם כרב חסדו׃
\par 46 ויתן אותם לרחמים לפני כל־שׁוביהם׃
\par 47 הושׁיענו יהוה אלהינו וקבצנו מן־הגוים להדות לשׁם קדשׁך להשׁתבח בתהלתך׃
\par 48 ברוך־יהוה אלהי ישׂראל מן־העולם ועד העולם ואמר כל־העם אמן הללו־יה׃

\chapter{107}

\par 1 הדו ליהוה כי־טוב כי לעולם חסדו׃
\par 2 יאמרו גאולי יהוה אשׁר גאלם מיד־צר׃
\par 3 ומארצות קבצם ממזרח וממערב מצפון ומים׃
\par 4 תעו במדבר בישׁימון דרך עיר מושׁב לא מצאו׃
\par 5 רעבים גם־צמאים נפשׁם בהם תתעטף׃
\par 6 ויצעקו אל־יהוה בצר להם ממצוקותיהם יצילם׃
\par 7 וידריכם בדרך ישׁרה ללכת אל־עיר מושׁב׃
\par 8 יודו ליהוה חסדו ונפלאותיו לבני אדם׃
\par 9 כי־השׂביע נפשׁ שׁקקה ונפשׁ רעבה מלא־טוב׃
\par 10 ישׁבי חשׁך וצלמות אסירי עני וברזל׃
\par 11 כי־המרו אמרי־אל ועצת עליון נאצו׃
\par 12 ויכנע בעמל לבם כשׁלו ואין עזר׃
\par 13 ויזעקו אל־יהוה בצר להם ממצקותיהם יושׁיעם׃
\par 14 יוציאם מחשׁך וצלמות ומוסרותיהם ינתק׃
\par 15 יודו ליהוה חסדו ונפלאותיו לבני אדם׃
\par 16 כי־שׁבר דלתות נחשׁת ובריחי ברזל גדע׃
\par 17 אולים מדרך פשׁעם ומעונתיהם יתענו׃
\par 18 כל־אכל תתעב נפשׁם ויגיעו עד־שׁערי מות׃
\par 19 ויזעקו אל־יהוה בצר להם ממצקותיהם יושׁיעם׃
\par 20 ישׁלח דברו וירפאם וימלט משׁחיתותם׃
\par 21 יודו ליהוה חסדו ונפלאותיו לבני אדם׃
\par 22 ויזבחו זבחי תודה ויספרו מעשׂיו ברנה׃
\par 23 יורדי הים באניות עשׂי מלאכה במים רבים׃
\par 24 המה ראו מעשׂי יהוה ונפלאותיו במצולה׃
\par 25 ויאמר ויעמד רוח סערה ותרומם גליו׃
\par 26 יעלו שׁמים ירדו תהומות נפשׁם ברעה תתמוגג׃
\par 27 יחוגו וינועו כשׁכור וכל־חכמתם תתבלע׃
\par 28 ויצעקו אל־יהוה בצר להם וממצוקתיהם יוציאם׃
\par 29 יקם סערה לדממה ויחשׁו גליהם׃
\par 30 וישׂמחו כי־ישׁתקו וינחם אל־מחוז חפצם׃
\par 31 יודו ליהוה חסדו ונפלאותיו לבני אדם׃
\par 32 וירממוהו בקהל־עם ובמושׁב זקנים יהללוהו׃
\par 33 ישׂם נהרות למדבר ומצאי מים לצמאון׃
\par 34 ארץ פרי למלחה מרעת ישׁבי בה׃
\par 35 ישׂם מדבר לאגם־מים וארץ ציה למצאי מים׃
\par 36 ויושׁב שׁם רעבים ויכוננו עיר מושׁב׃
\par 37 ויזרעו שׂדות ויטעו כרמים ויעשׂו פרי תבואה׃
\par 38 ויברכם וירבו מאד ובהמתם לא ימעיט׃
\par 39 וימעטו וישׁחו מעצר רעה ויגון׃
\par 40 שׁפך בוז על־נדיבים ויתעם בתהו לא־דרך׃
\par 41 וישׂגב אביון מעוני וישׂם כצאן משׁפחות׃
\par 42 יראו ישׁרים וישׂמחו וכל־עולה קפצה פיה׃
\par 43 מי־חכם וישׁמר־אלה ויתבוננו חסדי יהוה׃

\chapter{108}

\par 1 שׁיר מזמור לדוד׃
\par 2 נכון לבי אלהים אשׁירה ואזמרה אף־כבודי׃
\par 3 עורה הנבל וכנור אעירה שׁחר׃
\par 4 אודך בעמים יהוה ואזמרך בל־אמים׃
\par 5 כי־גדול מעל־שׁמים חסדך ועד־שׁחקים אמתך׃
\par 6 רומה על־שׁמים אלהים ועל כל־הארץ כבודך׃
\par 7 למען יחלצון ידידיך הושׁיעה ימינך וענני׃
\par 8 אלהים דבר בקדשׁו אעלזה אחלקה שׁכם ועמק סכות אמדד׃
\par 9 לי גלעד לי מנשׁה ואפרים מעוז ראשׁי יהודה מחקקי׃
\par 10 מואב סיר רחצי על־אדום אשׁליך נעלי עלי־פלשׁת אתרועע׃
\par 11 מי יבלני עיר מבצר מי נחני עד־אדום׃
\par 12 הלא־אלהים זנחתנו ולא־תצא אלהים בצבאתינו׃
\par 13 הבה־לנו עזרת מצר ושׁוא תשׁועת אדם׃
\par 14 באלהים נעשׂה־חיל והוא יבוס צרינו׃

\chapter{109}

\par 1 למנצח לדוד מזמור אלהי תהלתי אל־תחרשׁ׃
\par 2 כי פי רשׁע ופי־מרמה עלי פתחו דברו אתי לשׁון שׁקר׃
\par 3 ודברי שׂנאה סבבוני וילחמוני חנם׃
\par 4 תחת־אהבתי ישׂטנוני ואני תפלה׃
\par 5 וישׂימו עלי רעה תחת טובה ושׂנאה תחת אהבתי׃
\par 6 הפקד עליו רשׁע ושׂטן יעמד על־ימינו׃
\par 7 בהשׁפטו יצא רשׁע ותפלתו תהיה לחטאה׃
\par 8 יהיו־ימיו מעטים פקדתו יקח אחר׃
\par 9 יהיו־בניו יתומים ואשׁתו אלמנה׃
\par 10 ונוע ינועו בניו ושׁאלו ודרשׁו מחרבותיהם׃
\par 11 ינקשׁ נושׁה לכל־אשׁר־לו ויבזו זרים יגיעו׃
\par 12 אל־יהי־לו משׁך חסד ואל־יהי חונן ליתומיו׃
\par 13 יהי־אחריתו להכרית בדור אחר ימח שׁמם׃
\par 14 יזכר עון אבתיו אל־יהוה וחטאת אמו אל־תמח׃
\par 15 יהיו נגד־יהוה תמיד ויכרת מארץ זכרם׃
\par 16 יען אשׁר לא זכר עשׂות חסד וירדף אישׁ־עני ואביון ונכאה לבב למותת׃
\par 17 ויאהב קללה ותבואהו ולא־חפץ בברכה ותרחק ממנו׃
\par 18 וילבשׁ קללה כמדו ותבא כמים בקרבו וכשׁמן בעצמותיו׃
\par 19 תהי־לו כבגד יעטה ולמזח תמיד יחגרה׃
\par 20 זאת פעלת שׂטני מאת יהוה והדברים רע על־נפשׁי׃
\par 21 ואתה יהוה אדני עשׂה־אתי למען שׁמך כי־טוב חסדך הצילני׃
\par 22 כי־עני ואביון אנכי ולבי חלל בקרבי׃
\par 23 כצל־כנטותו נהלכתי ננערתי כארבה׃
\par 24 ברכי כשׁלו מצום ובשׂרי כחשׁ משׁמן׃
\par 25 ואני הייתי חרפה להם יראוני יניעון ראשׁם׃
\par 26 עזרני יהוה אלהי הושׁיעני כחסדך׃
\par 27 וידעו כי־ידך זאת אתה יהוה עשׂיתה׃
\par 28 יקללו־המה ואתה תברך קמו ויבשׁו ועבדך ישׂמח׃
\par 29 ילבשׁו שׂוטני כלמה ויעטו כמעיל בשׁתם׃
\par 30 אודה יהוה מאד בפי ובתוך רבים אהללנו׃
\par 31 כי־יעמד לימין אביון להושׁיע משׁפטי נפשׁו׃

\chapter{110}

\par 1 לדוד מזמור נאם יהוה לאדני שׁב לימיני עד־אשׁית איביך הדם לרגליך׃
\par 2 מטה־עזך ישׁלח יהוה מציון רדה בקרב איביך׃
\par 3 עמך נדבת ביום חילך בהדרי־קדשׁ מרחם משׁחר לך טל ילדתיך׃
\par 4 נשׁבע יהוה ולא ינחם אתה־כהן לעולם על־דברתי מלכי־צדק׃
\par 5 אדני על־ימינך מחץ ביום־אפו מלכים׃
\par 6 ידין בגוים מלא גויות מחץ ראשׁ על־ארץ רבה׃
\par 7 מנחל בדרך ישׁתה על־כן ירים ראשׁ׃

\chapter{111}

\par 1 הללו יה אודה יהוה בכל־לבב בסוד ישׁרים ועדה׃
\par 2 גדלים מעשׂי יהוה דרושׁים לכל־חפציהם׃
\par 3 הוד־והדר פעלו וצדקתו עמדת לעד׃
\par 4 זכר עשׂה לנפלאתיו חנון ורחום יהוה׃
\par 5 טרף נתן ליראיו יזכר לעולם בריתו׃
\par 6 כח מעשׂיו הגיד לעמו לתת להם נחלת גוים׃
\par 7 מעשׂי ידיו אמת ומשׁפט נאמנים כל־פקודיו׃
\par 8 סמוכים לעד לעולם עשׂוים באמת וישׁר׃
\par 9 פדות שׁלח לעמו צוה־לעולם בריתו קדושׁ ונורא שׁמו׃
\par 10 ראשׁית חכמה יראת יהוה שׂכל טוב לכל־עשׂיהם תהלתו עמדת לעד׃

\chapter{112}

\par 1 הללו יה אשׁרי־אישׁ ירא את־יהוה במצותיו חפץ מאד׃
\par 2 גבור בארץ יהיה זרעו דור ישׁרים יברך׃
\par 3 הון־ועשׁר בביתו וצדקתו עמדת לעד׃
\par 4 זרח בחשׁך אור לישׁרים חנון ורחום וצדיק׃
\par 5 טוב־אישׁ חונן ומלוה יכלכל דבריו במשׁפט׃
\par 6 כי־לעולם לא־ימוט לזכר עולם יהיה צדיק׃
\par 7 משׁמועה רעה לא יירא נכון לבו בטח ביהוה׃
\par 8 סמוך לבו לא יירא עד אשׁר־יראה בצריו׃
\par 9 פזר נתן לאביונים צדקתו עמדת לעד קרנו תרום בכבוד׃
\par 10 רשׁע יראה וכעס שׁניו יחרק ונמס תאות רשׁעים תאבד׃

\chapter{113}

\par 1 הללו יה הללו עבדי יהוה הללו את־שׁם יהוה׃
\par 2 יהי שׁם יהוה מברך מעתה ועד־עולם׃
\par 3 ממזרח־שׁמשׁ עד־מבואו מהלל שׁם יהוה׃
\par 4 רם על־כל־גוים יהוה על השׁמים כבודו׃
\par 5 מי כיהוה אלהינו המגביהי לשׁבת׃
\par 6 המשׁפילי לראות בשׁמים ובארץ׃
\par 7 מקימי מעפר דל מאשׁפת ירים אביון׃
\par 8 להושׁיבי עם־נדיבים עם נדיבי עמו׃
\par 9 מושׁיבי עקרת הבית אם־הבנים שׂמחה הללו־יה׃

\chapter{114}

\par 1 בצאת ישׂראל ממצרים בית יעקב מעם לעז׃
\par 2 היתה יהודה לקדשׁו ישׂראל ממשׁלותיו׃
\par 3 הים ראה וינס הירדן יסב לאחור׃
\par 4 ההרים רקדו כאילים גבעות כבני־צאן׃
\par 5 מה־לך הים כי תנוס הירדן תסב לאחור׃
\par 6 ההרים תרקדו כאילים גבעות כבני־צאן׃
\par 7 מלפני אדון חולי ארץ מלפני אלוה יעקב׃
\par 8 ההפכי הצור אגם־מים חלמישׁ למעינו־מים׃

\chapter{115}

\par 1 לא לנו יהוה לא לנו כי־לשׁמך תן כבוד על־חסדך על־אמתך׃
\par 2 למה יאמרו הגוים איה־נא אלהיהם׃
\par 3 ואלהינו בשׁמים כל אשׁר־חפץ עשׂה׃
\par 4 עצביהם כסף וזהב מעשׂה ידי אדם׃
\par 5 פה־להם ולא ידברו עינים להם ולא יראו׃
\par 6 אזנים להם ולא ישׁמעו אף להם ולא יריחון׃
\par 7 ידיהם ולא ימישׁון רגליהם ולא יהלכו לא־יהגו בגרונם׃
\par 8 כמוהם יהיו עשׂיהם כל אשׁר־בטח בהם׃
\par 9 ישׂראל בטח ביהוה עזרם ומגנם הוא׃
\par 10 בית אהרן בטחו ביהוה עזרם ומגנם הוא׃
\par 11 יראי יהוה בטחו ביהוה עזרם ומגנם הוא׃
\par 12 יהוה זכרנו יברך יברך את־בית ישׂראל יברך את־בית אהרן׃
\par 13 יברך יראי יהוה הקטנים עם־הגדלים׃
\par 14 יסף יהוה עליכם עליכם ועל־בניכם׃
\par 15 ברוכים אתם ליהוה עשׂה שׁמים וארץ׃
\par 16 השׁמים שׁמים ליהוה והארץ נתן לבני־אדם׃
\par 17 לא המתים יהללו־יה ולא כל־ירדי דומה׃
\par 18 ואנחנו נברך יה מעתה ועד־עולם הללו־יה׃

\chapter{116}

\par 1 אהבתי כי־ישׁמע יהוה את־קולי תחנוני׃
\par 2 כי־הטה אזנו לי ובימי אקרא׃
\par 3 אפפוני חבלי־מות ומצרי שׁאול מצאוני צרה ויגון אמצא׃
\par 4 ובשׁם־יהוה אקרא אנה יהוה מלטה נפשׁי׃
\par 5 חנון יהוה וצדיק ואלהינו מרחם׃
\par 6 שׁמר פתאים יהוה דלותי ולי יהושׁיע׃
\par 7 שׁובי נפשׁי למנוחיכי כי־יהוה גמל עליכי׃
\par 8 כי חלצת נפשׁי ממות את־עיני מן־דמעה את־רגלי מדחי׃
\par 9 אתהלך לפני יהוה בארצות החיים׃
\par 10 האמנתי כי אדבר אני עניתי מאד׃
\par 11 אני אמרתי בחפזי כל־האדם כזב׃
\par 12 מה־אשׁיב ליהוה כל־תגמולוהי עלי׃
\par 13 כוס־ישׁועות אשׂא ובשׁם יהוה אקרא׃
\par 14 נדרי ליהוה אשׁלם נגדה־נא לכל־עמו׃
\par 15 יקר בעיני יהוה המותה לחסידיו׃
\par 16 אנה יהוה כי־אני עבדך אני־עבדך בן־אמתך פתחת למוסרי׃
\par 17 לך־אזבח זבח תודה ובשׁם יהוה אקרא׃
\par 18 נדרי ליהוה אשׁלם נגדה־נא לכל־עמו׃
\par 19 בחצרות בית יהוה בתוככי ירושׁלם הללו־יה׃

\chapter{117}

\par 1 הללו את־יהוה כל־גוים שׁבחוהו כל־האמים׃
\par 2 כי גבר עלינו חסדו ואמת־יהוה לעולם הללו־יה׃

\chapter{118}

\par 1 הודו ליהוה כי־טוב כי לעולם חסדו׃
\par 2 יאמר־נא ישׂראל כי לעולם חסדו׃
\par 3 יאמרו־נא בית־אהרן כי לעולם חסדו׃
\par 4 יאמרו־נא יראי יהוה כי לעולם חסדו׃
\par 5 מן־המצר קראתי יה ענני במרחב יה׃
\par 6 יהוה לי לא אירא מה־יעשׂה לי אדם׃
\par 7 יהוה לי בעזרי ואני אראה בשׂנאי׃
\par 8 טוב לחסות ביהוה מבטח באדם׃
\par 9 טוב לחסות ביהוה מבטח בנדיבים׃
\par 10 כל־גוים סבבוני בשׁם יהוה כי אמילם׃
\par 11 סבוני גם־סבבוני בשׁם יהוה כי אמילם׃
\par 12 סבוני כדבורים דעכו כאשׁ קוצים בשׁם יהוה כי אמילם׃
\par 13 דחה דחיתני לנפל ויהוה עזרני׃
\par 14 עזי וזמרת יה ויהי־לי לישׁועה׃
\par 15 קול רנה וישׁועה באהלי צדיקים ימין יהוה עשׂה חיל׃
\par 16 ימין יהוה רוממה ימין יהוה עשׂה חיל׃
\par 17 לא אמות כי־אחיה ואספר מעשׂי יה׃
\par 18 יסר יסרני יה ולמות לא נתנני׃
\par 19 פתחו־לי שׁערי־צדק אבא־בם אודה יה׃
\par 20 זה־השׁער ליהוה צדיקים יבאו בו׃
\par 21 אודך כי עניתני ותהי־לי לישׁועה׃
\par 22 אבן מאסו הבונים היתה לראשׁ פנה׃
\par 23 מאת יהוה היתה זאת היא נפלאת בעינינו׃
\par 24 זה־היום עשׂה יהוה נגילה ונשׂמחה בו׃
\par 25 אנא יהוה הושׁיעה נא אנא יהוה הצליחה נא׃
\par 26 ברוך הבא בשׁם יהוה ברכנוכם מבית יהוה׃
\par 27 אל יהוה ויאר לנו אסרו־חג בעבתים עד־קרנות המזבח׃
\par 28 אלי אתה ואודך אלהי ארוממך׃
\par 29 הודו ליהוה כי־טוב כי לעולם חסדו׃

\chapter{119}

\par 1 אשׁרי תמימי־דרך ההלכים בתורת יהוה׃
\par 2 אשׁרי נצרי עדתיו בכל־לב ידרשׁוהו׃
\par 3 אף לא־פעלו עולה בדרכיו הלכו׃
\par 4 אתה צויתה פקדיך לשׁמר מאד׃
\par 5 אחלי יכנו דרכי לשׁמר חקיך׃
\par 6 אז לא־אבושׁ בהביטי אל־כל־מצותיך׃
\par 7 אודך בישׁר לבב בלמדי משׁפטי צדקך׃
\par 8 את־חקיך אשׁמר אל־תעזבני עד־מאד׃
\par 9 במה יזכה־נער את־ארחו לשׁמר כדברך׃
\par 10 בכל־לבי דרשׁתיך אל־תשׁגני ממצותיך׃
\par 11 בלבי צפנתי אמרתך למען לא אחטא־לך׃
\par 12 ברוך אתה יהוה למדני חקיך׃
\par 13 בשׂפתי ספרתי כל משׁפטי־פיך׃
\par 14 בדרך עדותיך שׂשׂתי כעל כל־הון׃
\par 15 בפקדיך אשׂיחה ואביטה ארחתיך׃
\par 16 בחקתיך אשׁתעשׁע לא אשׁכח דברך׃
\par 17 גמל על־עבדך אחיה ואשׁמרה דברך׃
\par 18 גל־עיני ואביטה נפלאות מתורתך׃
\par 19 גר אנכי בארץ אל־תסתר ממני מצותיך׃
\par 20 גרסה נפשׁי לתאבה אל־משׁפטיך בכל־עת׃
\par 21 גערת זדים ארורים השׁגים ממצותיך׃
\par 22 גל מעלי חרפה ובוז כי עדתיך נצרתי׃
\par 23 גם ישׁבו שׂרים בי נדברו עבדך ישׂיח בחקיך׃
\par 24 גם־עדתיך שׁעשׁעי אנשׁי עצתי׃
\par 25 דבקה לעפר נפשׁי חיני כדברך׃
\par 26 דרכי ספרתי ותענני למדני חקיך׃
\par 27 דרך־פקודיך הבינני ואשׂיחה בנפלאותיך׃
\par 28 דלפה נפשׁי מתוגה קימני כדברך׃
\par 29 דרך־שׁקר הסר ממני ותורתך חנני׃
\par 30 דרך־אמונה בחרתי משׁפטיך שׁויתי׃
\par 31 דבקתי בעדותיך יהוה אל־תבישׁני׃
\par 32 דרך־מצותיך ארוץ כי תרחיב לבי׃
\par 33 הורני יהוה דרך חקיך ואצרנה עקב׃
\par 34 הבינני ואצרה תורתך ואשׁמרנה בכל־לב׃
\par 35 הדריכני בנתיב מצותיך כי־בו חפצתי׃
\par 36 הט־לבי אל־עדותיך ואל אל־בצע׃
\par 37 העבר עיני מראות שׁוא בדרכך חיני׃
\par 38 הקם לעבדך אמרתך אשׁר ליראתך׃
\par 39 העבר חרפתי אשׁר יגרתי כי משׁפטיך טובים׃
\par 40 הנה תאבתי לפקדיך בצדקתך חיני׃
\par 41 ויבאני חסדך יהוה תשׁועתך כאמרתך׃
\par 42 ואענה חרפי דבר כי־בטחתי בדברך׃
\par 43 ואל־תצל מפי דבר־אמת עד־מאד כי למשׁפטך יחלתי׃
\par 44 ואשׁמרה תורתך תמיד לעולם ועד׃
\par 45 ואתהלכה ברחבה כי פקדיך דרשׁתי׃
\par 46 ואדברה בעדתיך נגד מלכים ולא אבושׁ׃
\par 47 ואשׁתעשׁע במצותיך אשׁר אהבתי׃
\par 48 ואשׂא־כפי אל־מצותיך אשׁר אהבתי ואשׂיחה בחקיך׃
\par 49 זכר־דבר לעבדך על אשׁר יחלתני׃
\par 50 זאת נחמתי בעניי כי אמרתך חיתני׃
\par 51 זדים הליצני עד־מאד מתורתך לא נטיתי׃
\par 52 זכרתי משׁפטיך מעולם יהוה ואתנחם׃
\par 53 זלעפה אחזתני מרשׁעים עזבי תורתך׃
\par 54 זמרות היו־לי חקיך בבית מגורי׃
\par 55 זכרתי בלילה שׁמך יהוה ואשׁמרה תורתך׃
\par 56 זאת היתה־לי כי פקדיך נצרתי׃
\par 57 חלקי יהוה אמרתי לשׁמר דבריך׃
\par 58 חליתי פניך בכל־לב חנני כאמרתך׃
\par 59 חשׁבתי דרכי ואשׁיבה רגלי אל־עדתיך׃
\par 60 חשׁתי ולא התמהמהתי לשׁמר מצותיך׃
\par 61 חבלי רשׁעים עודני תורתך לא שׁכחתי׃
\par 62 חצות־לילה אקום להודות לך על משׁפטי צדקך׃
\par 63 חבר אני לכל־אשׁר יראוך ולשׁמרי פקודיך׃
\par 64 חסדך יהוה מלאה הארץ חקיך למדני׃
\par 65 טוב עשׂית עם־עבדך יהוה כדברך׃
\par 66 טוב טעם ודעת למדני כי במצותיך האמנתי׃
\par 67 טרם אענה אני שׁגג ועתה אמרתך שׁמרתי׃
\par 68 טוב־אתה ומטיב למדני חקיך׃
\par 69 טפלו עלי שׁקר זדים אני בכל־לב אצר פקודיך׃
\par 70 טפשׁ כחלב לבם אני תורתך שׁעשׁעתי׃
\par 71 טוב־לי כי־עניתי למען אלמד חקיך׃
\par 72 טוב־לי תורת־פיך מאלפי זהב וכסף׃
\par 73 ידיך עשׂוני ויכוננוני הבינני ואלמדה מצותיך׃
\par 74 יראיך יראוני וישׂמחו כי לדברך יחלתי׃
\par 75 ידעתי יהוה כי־צדק משׁפטיך ואמונה עניתני׃
\par 76 יהי־נא חסדך לנחמני כאמרתך לעבדך׃
\par 77 יבאוני רחמיך ואחיה כי־תורתך שׁעשׁעי׃
\par 78 יבשׁו זדים כי־שׁקר עותוני אני אשׂיח בפקודיך׃
\par 79 ישׁובו לי יראיך וידעו עדתיך׃
\par 80 יהי־לבי תמים בחקיך למען לא אבושׁ׃
\par 81 כלתה לתשׁועתך נפשׁי לדברך יחלתי׃
\par 82 כלו עיני לאמרתך לאמר מתי תנחמני׃
\par 83 כי־הייתי כנאד בקיטור חקיך לא שׁכחתי׃
\par 84 כמה ימי־עבדך מתי תעשׂה ברדפי משׁפט׃
\par 85 כרו־לי זדים שׁיחות אשׁר לא כתורתך׃
\par 86 כל־מצותיך אמונה שׁקר רדפוני עזרני׃
\par 87 כמעט כלוני בארץ ואני לא־עזבתי פקודיך׃
\par 88 כחסדך חיני ואשׁמרה עדות פיך׃
\par 89 לעולם יהוה דברך נצב בשׁמים׃
\par 90 לדר ודר אמונתך כוננת ארץ ותעמד׃
\par 91 למשׁפטיך עמדו היום כי הכל עבדיך׃
\par 92 לולי תורתך שׁעשׁעי אז אבדתי בעניי׃
\par 93 לעולם לא־אשׁכח פקודיך כי בם חייתני׃
\par 94 לך־אני הושׁיעני כי פקודיך דרשׁתי׃
\par 95 לי קוו רשׁעים לאבדני עדתיך אתבונן׃
\par 96 לכל תכלה ראיתי קץ רחבה מצותך מאד׃
\par 97 מה־אהבתי תורתך כל־היום היא שׂיחתי׃
\par 98 מאיבי תחכמני מצותך כי לעולם היא־לי׃
\par 99 מכל־מלמדי השׂכלתי כי עדותיך שׂיחה לי׃
\par 100 מזקנים אתבונן כי פקודיך נצרתי׃
\par 101 מכל־ארח רע כלאתי רגלי למען אשׁמר דברך׃
\par 102 ממשׁפטיך לא־סרתי כי־אתה הורתני׃
\par 103 מה־נמלצו לחכי אמרתך מדבשׁ לפי׃
\par 104 מפקודיך אתבונן על־כן שׂנאתי כל־ארח שׁקר׃
\par 105 נר־לרגלי דברך ואור לנתיבתי׃
\par 106 נשׁבעתי ואקימה לשׁמר משׁפטי צדקך׃
\par 107 נעניתי עד־מאד יהוה חיני כדברך׃
\par 108 נדבות פי רצה־נא יהוה ומשׁפטיך למדני׃
\par 109 נפשׁי בכפי תמיד ותורתך לא שׁכחתי׃
\par 110 נתנו רשׁעים פח לי ומפקודיך לא תעיתי׃
\par 111 נחלתי עדותיך לעולם כי־שׂשׂון לבי המה׃
\par 112 נטיתי לבי לעשׂות חקיך לעולם עקב׃
\par 113 סעפים שׂנאתי ותורתך אהבתי׃
\par 114 סתרי ומגני אתה לדברך יחלתי׃
\par 115 סורו־ממני מרעים ואצרה מצות אלהי׃
\par 116 סמכני כאמרתך ואחיה ואל־תבישׁני משׂברי׃
\par 117 סעדני ואושׁעה ואשׁעה בחקיך תמיד׃
\par 118 סלית כל־שׁוגים מחקיך כי־שׁקר תרמיתם׃
\par 119 סגים השׁבת כל־רשׁעי־ארץ לכן אהבתי עדתיך׃
\par 120 סמר מפחדך בשׂרי וממשׁפטיך יראתי׃
\par 121 עשׂיתי משׁפט וצדק בל־תניחני לעשׁקי׃
\par 122 ערב עבדך לטוב אל־יעשׁקני זדים׃
\par 123 עיני כלו לישׁועתך ולאמרת צדקך׃
\par 124 עשׂה עם־עבדך כחסדך וחקיך למדני׃
\par 125 עבדך־אני הבינני ואדעה עדתיך׃
\par 126 עת לעשׂות ליהוה הפרו תורתך׃
\par 127 על־כן אהבתי מצותיך מזהב ומפז׃
\par 128 על־כן כל־פקודי כל ישׁרתי כל־ארח שׁקר שׂנאתי׃
\par 129 פלאות עדותיך על־כן נצרתם נפשׁי׃
\par 130 פתח דבריך יאיר מבין פתיים׃
\par 131 פי־פערתי ואשׁאפה כי למצותיך יאבתי׃
\par 132 פנה־אלי וחנני כמשׁפט לאהבי שׁמך׃
\par 133 פעמי הכן באמרתך ואל־תשׁלט־בי כל־און׃
\par 134 פדני מעשׁק אדם ואשׁמרה פקודיך׃
\par 135 פניך האר בעבדך ולמדני את־חקיך׃
\par 136 פלגי־מים ירדו עיני על לא־שׁמרו תורתך׃
\par 137 צדיק אתה יהוה וישׁר משׁפטיך׃
\par 138 צוית צדק עדתיך ואמונה מאד׃
\par 139 צמתתני קנאתי כי־שׁכחו דבריך צרי׃
\par 140 צרופה אמרתך מאד ועבדך אהבה׃
\par 141 צעיר אנכי ונבזה פקדיך לא שׁכחתי׃
\par 142 צדקתך צדק לעולם ותורתך אמת׃
\par 143 צר־ומצוק מצאוני מצותיך שׁעשׁעי׃
\par 144 צדק עדותיך לעולם הבינני ואחיה׃
\par 145 קראתי בכל־לב ענני יהוה חקיך אצרה׃
\par 146 קראתיך הושׁיעני ואשׁמרה עדתיך׃
\par 147 קדמתי בנשׁף ואשׁועה לדבריך יחלתי׃
\par 148 קדמו עיני אשׁמרות לשׂיח באמרתך׃
\par 149 קולי שׁמעה כחסדך יהוה כמשׁפטך חיני׃
\par 150 קרבו רדפי זמה מתורתך רחקו׃
\par 151 קרוב אתה יהוה וכל־מצותיך אמת׃
\par 152 קדם ידעתי מעדתיך כי לעולם יסדתם׃
\par 153 ראה־עניי וחלצני כי־תורתך לא שׁכחתי׃
\par 154 ריבה ריבי וגאלני לאמרתך חיני׃
\par 155 רחוק מרשׁעים ישׁועה כי־חקיך לא דרשׁו׃
\par 156 רחמיך רבים יהוה כמשׁפטיך חיני׃
\par 157 רבים רדפי וצרי מעדותיך לא נטיתי׃
\par 158 ראיתי בגדים ואתקוטטה אשׁר אמרתך לא שׁמרו׃
\par 159 ראה כי־פקודיך אהבתי יהוה כחסדך חיני׃
\par 160 ראשׁ־דברך אמת ולעולם כל־משׁפט צדקך׃
\par 161 שׂרים רדפוני חנם ומדבריך פחד לבי׃
\par 162 שׂשׂ אנכי על־אמרתך כמוצא שׁלל רב׃
\par 163 שׁקר שׂנאתי ואתעבה תורתך אהבתי׃
\par 164 שׁבע ביום הללתיך על משׁפטי צדקך׃
\par 165 שׁלום רב לאהבי תורתך ואין־למו מכשׁול׃
\par 166 שׂברתי לישׁועתך יהוה ומצותיך עשׂיתי׃
\par 167 שׁמרה נפשׁי עדתיך ואהבם מאד׃
\par 168 שׁמרתי פקודיך ועדתיך כי כל־דרכי נגדך׃
\par 169 תקרב רנתי לפניך יהוה כדברך הבינני׃
\par 170 תבוא תחנתי לפניך כאמרתך הצילני׃
\par 171 תבענה שׂפתי תהלה כי תלמדני חקיך׃
\par 172 תען לשׁוני אמרתך כי כל־מצותיך צדק׃
\par 173 תהי־ידך לעזרני כי פקודיך בחרתי׃
\par 174 תאבתי לישׁועתך יהוה ותורתך שׁעשׁעי׃
\par 175 תחי־נפשׁי ותהללך ומשׁפטך יעזרני׃
\par 176 תעיתי כשׂה אבד בקשׁ עבדך כי מצותיך לא שׁכחתי׃

\chapter{120}

\par 1 שׁיר המעלות אל־יהוה בצרתה לי קראתי ויענני׃
\par 2 יהוה הצילה נפשׁי משׂפת־שׁקר מלשׁון רמיה׃
\par 3 מה־יתן לך ומה־יסיף לך לשׁון רמיה׃
\par 4 חצי גבור שׁנונים עם גחלי רתמים׃
\par 5 אויה־לי כי־גרתי משׁך שׁכנתי עם־אהלי קדר׃
\par 6 רבת שׁכנה־לה נפשׁי עם שׂונא שׁלום׃
\par 7 אני־שׁלום וכי אדבר המה למלחמה׃

\chapter{121}

\par 1 שׁיר למעלות אשׂא עיני אל־ההרים מאין יבא עזרי׃
\par 2 עזרי מעם יהוה עשׂה שׁמים וארץ׃
\par 3 אל־יתן למוט רגלך אל־ינום שׁמרך׃
\par 4 הנה לא־ינום ולא יישׁן שׁומר ישׂראל׃
\par 5 יהוה שׁמרך יהוה צלך על־יד ימינך׃
\par 6 יומם השׁמשׁ לא־יככה וירח בלילה׃
\par 7 יהוה ישׁמרך מכל־רע ישׁמר את־נפשׁך׃
\par 8 יהוה ישׁמר־צאתך ובואך מעתה ועד־עולם׃

\chapter{122}

\par 1 שׁיר המעלות לדוד שׂמחתי באמרים לי בית יהוה נלך׃
\par 2 עמדות היו רגלינו בשׁעריך ירושׁלם׃
\par 3 ירושׁלם הבנויה כעיר שׁחברה־לה יחדו׃
\par 4 שׁשׁם עלו שׁבטים שׁבטי־יה עדות לישׂראל להדות לשׁם יהוה׃
\par 5 כי שׁמה ישׁבו כסאות למשׁפט כסאות לבית דויד׃
\par 6 שׁאלו שׁלום ירושׁלם ישׁליו אהביך׃
\par 7 יהי־שׁלום בחילך שׁלוה בארמנותיך׃
\par 8 למען אחי ורעי אדברה־נא שׁלום בך׃
\par 9 למען בית־יהוה אלהינו אבקשׁה טוב לך׃

\chapter{123}

\par 1 שׁיר המעלות אליך נשׂאתי את־עיני הישׁבי בשׁמים׃
\par 2 הנה כעיני עבדים אל־יד אדוניהם כעיני שׁפחה אל־יד גברתה כן עינינו אל־יהוה אלהינו עד שׁיחננו׃
\par 3 חננו יהוה חננו כי־רב שׂבענו בוז׃
\par 4 רבת שׂבעה־לה נפשׁנו הלעג השׁאננים הבוז לגאיונים׃

\chapter{124}

\par 1 שׁיר המעלות לדוד לולי יהוה שׁהיה לנו יאמר־נא ישׂראל׃
\par 2 לולי יהוה שׁהיה לנו בקום עלינו אדם׃
\par 3 אזי חיים בלעונו בחרות אפם בנו׃
\par 4 אזי המים שׁטפונו נחלה עבר על־נפשׁנו׃
\par 5 אזי עבר על־נפשׁנו המים הזידונים׃
\par 6 ברוך יהוה שׁלא נתננו טרף לשׁניהם׃
\par 7 נפשׁנו כצפור נמלטה מפח יוקשׁים הפח נשׁבר ואנחנו נמלטנו׃
\par 8 עזרנו בשׁם יהוה עשׂה שׁמים וארץ׃

\chapter{125}

\par 1 שׁיר המעלות הבטחים ביהוה כהר־ציון לא־ימוט לעולם ישׁב׃
\par 2 ירושׁלם הרים סביב לה ויהוה סביב לעמו מעתה ועד־עולם׃
\par 3 כי לא ינוח שׁבט הרשׁע על גורל הצדיקים למען לא־ישׁלחו הצדיקים בעולתה ידיהם׃
\par 4 היטיבה יהוה לטובים ולישׁרים בלבותם׃
\par 5 והמטים עקלקלותם יוליכם יהוה את־פעלי האון שׁלום על־ישׂראל׃

\chapter{126}

\par 1 שׁיר המעלות בשׁוב יהוה את־שׁיבת ציון היינו כחלמים׃
\par 2 אז ימלא שׂחוק פינו ולשׁוננו רנה אז יאמרו בגוים הגדיל יהוה לעשׂות עם־אלה׃
\par 3 הגדיל יהוה לעשׂות עמנו היינו שׂמחים׃
\par 4 שׁובה יהוה את־שׁבותנו כאפיקים בנגב׃
\par 5 הזרעים בדמעה ברנה יקצרו׃
\par 6 הלוך ילך ובכה נשׂא משׁך־הזרע בא־יבוא ברנה נשׂא אלמתיו׃

\chapter{127}

\par 1 שׁיר המעלות לשׁלמה אם־יהוה לא־יבנה בית שׁוא עמלו בוניו בו אם־יהוה לא־ישׁמר־עיר שׁוא שׁקד שׁומר׃
\par 2 שׁוא לכם משׁכימי קום מאחרי־שׁבת אכלי לחם העצבים כן יתן לידידו שׁנא׃
\par 3 הנה נחלת יהוה בנים שׂכר פרי הבטן׃
\par 4 כחצים ביד־גבור כן בני הנעורים׃
\par 5 אשׁרי הגבר אשׁר מלא את־אשׁפתו מהם לא־יבשׁו כי־ידברו את־אויבים בשׁער׃

\chapter{128}

\par 1 שׁיר המעלות אשׁרי כל־ירא יהוה ההלך בדרכיו׃
\par 2 יגיע כפיך כי תאכל אשׁריך וטוב לך׃
\par 3 אשׁתך כגפן פריה בירכתי ביתך בניך כשׁתלי זיתים סביב לשׁלחנך׃
\par 4 הנה כי־כן יברך גבר ירא יהוה׃
\par 5 יברכך יהוה מציון וראה בטוב ירושׁלם כל ימי חייך׃
\par 6 וראה־בנים לבניך שׁלום על־ישׂראל׃

\chapter{129}

\par 1 שׁיר המעלות רבת צררוני מנעורי יאמר־נא ישׂראל׃
\par 2 רבת צררוני מנעורי גם לא־יכלו לי׃
\par 3 על־גבי חרשׁו חרשׁים האריכו למענותם׃
\par 4 יהוה צדיק קצץ עבות רשׁעים׃
\par 5 יבשׁו ויסגו אחור כל שׂנאי ציון׃
\par 6 יהיו כחציר גגות שׁקדמת שׁלף יבשׁ׃
\par 7 שׁלא מלא כפו קוצר וחצנו מעמר׃
\par 8 ולא אמרו העברים ברכת־יהוה אליכם ברכנו אתכם בשׁם יהוה׃

\chapter{130}

\par 1 שׁיר המעלות ממעמקים קראתיך יהוה׃
\par 2 אדני שׁמעה בקולי תהיינה אזניך קשׁבות לקול תחנוני׃
\par 3 אם־עונות תשׁמר־יה אדני מי יעמד׃
\par 4 כי־עמך הסליחה למען תורא׃
\par 5 קויתי יהוה קותה נפשׁי ולדברו הוחלתי׃
\par 6 נפשׁי לאדני משׁמרים לבקר שׁמרים לבקר׃
\par 7 יחל ישׂראל אל־יהוה כי־עם־יהוה החסד והרבה עמו פדות׃
\par 8 והוא יפדה את־ישׂראל מכל עונתיו׃

\chapter{131}

\par 1 שׁיר המעלות לדוד יהוה לא־גבה לבי ולא־רמו עיני ולא־הלכתי בגדלות ובנפלאות ממני׃
\par 2 אם־לא שׁויתי ודוממתי נפשׁי כגמל עלי אמו כגמל עלי נפשׁי׃
\par 3 יחל ישׂראל אל־יהוה מעתה ועד־עולם׃

\chapter{132}

\par 1 שׁיר המעלות זכור־יהוה לדוד את כל־ענותו׃
\par 2 אשׁר נשׁבע ליהוה נדר לאביר יעקב׃
\par 3 אם־אבא באהל ביתי אם־אעלה על־ערשׂ יצועי׃
\par 4 אם־אתן שׁנת לעיני לעפעפי תנומה׃
\par 5 עד־אמצא מקום ליהוה משׁכנות לאביר יעקב׃
\par 6 הנה־שׁמענוה באפרתה מצאנוה בשׂדי־יער׃
\par 7 נבואה למשׁכנותיו נשׁתחוה להדם רגליו׃
\par 8 קומה יהוה למנוחתך אתה וארון עזך׃
\par 9 כהניך ילבשׁו־צדק וחסידיך ירננו׃
\par 10 בעבור דוד עבדך אל־תשׁב פני משׁיחך׃
\par 11 נשׁבע־יהוה לדוד אמת לא־ישׁוב ממנה מפרי בטנך אשׁית לכסא־לך׃
\par 12 אם־ישׁמרו בניך בריתי ועדתי זו אלמדם גם־בניהם עדי־עד ישׁבו לכסא־לך׃
\par 13 כי־בחר יהוה בציון אוה למושׁב לו׃
\par 14 זאת־מנוחתי עדי־עד פה־אשׁב כי אותיה׃
\par 15 צידה ברך אברך אביוניה אשׂביע לחם׃
\par 16 וכהניה אלבישׁ ישׁע וחסידיה רנן ירננו׃
\par 17 שׁם אצמיח קרן לדוד ערכתי נר למשׁיחי׃
\par 18 אויביו אלבישׁ בשׁת ועליו יציץ נזרו׃

\chapter{133}

\par 1 שׁיר המעלות לדוד הנה מה־טוב ומה־נעים שׁבת אחים גם־יחד׃
\par 2 כשׁמן הטוב על־הראשׁ ירד על־הזקן זקן־אהרן שׁירד על־פי מדותיו׃
\par 3 כטל־חרמון שׁירד על־הררי ציון כי שׁם צוה יהוה את־הברכה חיים עד־העולם׃

\chapter{134}

\par 1 שׁיר המעלות הנה ברכו את־יהוה כל־עבדי יהוה העמדים בבית־יהוה בלילות׃
\par 2 שׂאו־ידכם קדשׁ וברכו את־יהוה׃
\par 3 יברכך יהוה מציון עשׂה שׁמים וארץ׃

\chapter{135}

\par 1 הללו יה הללו את־שׁם יהוה הללו עבדי יהוה׃
\par 2 שׁעמדים בבית יהוה בחצרות בית אלהינו׃
\par 3 הללו־יה כי־טוב יהוה זמרו לשׁמו כי נעים׃
\par 4 כי־יעקב בחר לו יה ישׂראל לסגלתו׃
\par 5 כי אני ידעתי כי־גדול יהוה ואדנינו מכל־אלהים׃
\par 6 כל אשׁר־חפץ יהוה עשׂה בשׁמים ובארץ בימים וכל־תהומות׃
\par 7 מעלה נשׂאים מקצה הארץ ברקים למטר עשׂה מוצא־רוח מאוצרותיו׃
\par 8 שׁהכה בכורי מצרים מאדם עד־בהמה׃
\par 9 שׁלח אתות ומפתים בתוככי מצרים בפרעה ובכל־עבדיו׃
\par 10 שׁהכה גוים רבים והרג מלכים עצומים׃
\par 11 לסיחון מלך האמרי ולעוג מלך הבשׁן ולכל ממלכות כנען׃
\par 12 ונתן ארצם נחלה נחלה לישׂראל עמו׃
\par 13 יהוה שׁמך לעולם יהוה זכרך לדר־ודר׃
\par 14 כי־ידין יהוה עמו ועל־עבדיו יתנחם׃
\par 15 עצבי הגוים כסף וזהב מעשׂה ידי אדם׃
\par 16 פה־להם ולא ידברו עינים להם ולא יראו׃
\par 17 אזנים להם ולא יאזינו אף אין־ישׁ־רוח בפיהם׃
\par 18 כמוהם יהיו עשׂיהם כל אשׁר־בטח בהם׃
\par 19 בית ישׂראל ברכו את־יהוה בית אהרן ברכו את־יהוה׃
\par 20 בית הלוי ברכו את־יהוה יראי יהוה ברכו את־יהוה׃
\par 21 ברוך יהוה מציון שׁכן ירושׁלם הללו־יה׃

\chapter{136}

\par 1 הודו ליהוה כי־טוב כי לעולם חסדו׃
\par 2 הודו לאלהי האלהים כי לעולם חסדו׃
\par 3 הודו לאדני האדנים כי לעולם חסדו׃
\par 4 לעשׂה נפלאות גדלות לבדו כי לעולם חסדו׃
\par 5 לעשׂה השׁמים בתבונה כי לעולם חסדו׃
\par 6 לרקע הארץ על־המים כי לעולם חסדו׃
\par 7 לעשׂה אורים גדלים כי לעולם חסדו׃
\par 8 את־השׁמשׁ לממשׁלת ביום כי לעולם חסדו׃
\par 9 את־הירח וכוכבים לממשׁלות בלילה כי לעולם חסדו׃
\par 10 למכה מצרים בבכוריהם כי לעולם חסדו׃
\par 11 ויוצא ישׂראל מתוכם כי לעולם חסדו׃
\par 12 ביד חזקה ובזרוע נטויה כי לעולם חסדו׃
\par 13 לגזר ים־סוף לגזרים כי לעולם חסדו׃
\par 14 והעביר ישׂראל בתוכו כי לעולם חסדו׃
\par 15 ונער פרעה וחילו בים־סוף כי לעולם חסדו׃
\par 16 למוליך עמו במדבר כי לעולם חסדו׃
\par 17 למכה מלכים גדלים כי לעולם חסדו׃
\par 18 ויהרג מלכים אדירים כי לעולם חסדו׃
\par 19 לסיחון מלך האמרי כי לעולם חסדו׃
\par 20 ולעוג מלך הבשׁן כי לעולם חסדו׃
\par 21 ונתן ארצם לנחלה כי לעולם חסדו׃
\par 22 נחלה לישׂראל עבדו כי לעולם חסדו׃
\par 23 שׁבשׁפלנו זכר לנו כי לעולם חסדו׃
\par 24 ויפרקנו מצרינו כי לעולם חסדו׃
\par 25 נתן לחם לכל־בשׂר כי לעולם חסדו׃
\par 26 הודו לאל השׁמים כי לעולם חסדו׃

\chapter{137}

\par 1 על נהרות בבל שׁם ישׁבנו גם־בכינו בזכרנו את־ציון׃
\par 2 על־ערבים בתוכה תלינו כנרותינו׃
\par 3 כי שׁם שׁאלונו שׁובינו דברי־שׁיר ותוללינו שׂמחה שׁירו לנו משׁיר ציון׃
\par 4 איך נשׁיר את־שׁיר־יהוה על אדמת נכר׃
\par 5 אם־אשׁכחך ירושׁלם תשׁכח ימיני׃
\par 6 תדבק־לשׁוני לחכי אם־לא אזכרכי אם־לא אעלה את־ירושׁלם על ראשׁ שׂמחתי׃
\par 7 זכר יהוה לבני אדום את יום ירושׁלם האמרים ערו ערו עד היסוד בה׃
\par 8 בת־בבל השׁדודה אשׁרי שׁישׁלם־לך את־גמולך שׁגמלת לנו׃
\par 9 אשׁרי שׁיאחז ונפץ את־עלליך אל־הסלע׃

\chapter{138}

\par 1 לדוד אודך בכל־לבי נגד אלהים אזמרך׃
\par 2 אשׁתחוה אל־היכל קדשׁך ואודה את־שׁמך על־חסדך ועל־אמתך כי־הגדלת על־כל־שׁמך אמרתך׃
\par 3 ביום קראתי ותענני תרהבני בנפשׁי עז׃
\par 4 יודוך יהוה כל־מלכי־ארץ כי שׁמעו אמרי־פיך׃
\par 5 וישׁירו בדרכי יהוה כי גדול כבוד יהוה׃
\par 6 כי־רם יהוה ושׁפל יראה וגבה ממרחק יידע׃
\par 7 אם־אלך בקרב צרה תחיני על אף איבי תשׁלח ידך ותושׁיעני ימינך׃
\par 8 יהוה יגמר בעדי יהוה חסדך לעולם מעשׂי ידיך אל־תרף׃

\chapter{139}

\par 1 למנצח לדוד מזמור יהוה חקרתני ותדע׃
\par 2 אתה ידעת שׁבתי וקומי בנתה לרעי מרחוק׃
\par 3 ארחי ורבעי זרית וכל־דרכי הסכנתה׃
\par 4 כי אין מלה בלשׁוני הן יהוה ידעת כלה׃
\par 5 אחור וקדם צרתני ותשׁת עלי כפכה׃
\par 6 פלאיה דעת ממני נשׂגבה לא־אוכל לה׃
\par 7 אנה אלך מרוחך ואנה מפניך אברח׃
\par 8 אם־אסק שׁמים שׁם אתה ואציעה שׁאול הנך׃
\par 9 אשׂא כנפי־שׁחר אשׁכנה באחרית ים׃
\par 10 גם־שׁם ידך תנחני ותאחזני ימינך׃
\par 11 ואמר אך־חשׁך ישׁופני ולילה אור בעדני׃
\par 12 גם־חשׁך לא־יחשׁיך ממך ולילה כיום יאיר כחשׁיכה כאורה׃
\par 13 כי־אתה קנית כליתי תסכני בבטן אמי׃
\par 14 אודך על כי נוראות נפליתי נפלאים מעשׂיך ונפשׁי ידעת מאד׃
\par 15 לא־נכחד עצמי ממך אשׁר־עשׂיתי בסתר רקמתי בתחתיות ארץ׃
\par 16 גלמי ראו עיניך ועל־ספרך כלם יכתבו ימים יצרו ולא אחד בהם׃
\par 17 ולי מה־יקרו רעיך אל מה עצמו ראשׁיהם׃
\par 18 אספרם מחול ירבון הקיצתי ועודי עמך׃
\par 19 אם־תקטל אלוה רשׁע ואנשׁי דמים סורו מני׃
\par 20 אשׁר יאמרך למזמה נשׂא לשׁוא עריך׃
\par 21 הלוא־משׂנאיך יהוה אשׂנא ובתקוממיך אתקוטט׃
\par 22 תכלית שׂנאה שׂנאתים לאויבים היו לי׃
\par 23 חקרני אל ודע לבבי בחנני ודע שׂרעפי׃
\par 24 וראה אם־דרך־עצב בי ונחני בדרך עולם׃

\chapter{140}

\par 1 למנצח מזמור לדוד׃
\par 2 חלצני יהוה מאדם רע מאישׁ חמסים תנצרני׃
\par 3 אשׁר חשׁבו רעות בלב כל־יום יגורו מלחמות׃
\par 4 שׁננו לשׁונם כמו־נחשׁ חמת עכשׁוב תחת שׂפתימו סלה׃
\par 5 שׁמרני יהוה מידי רשׁע מאישׁ חמסים תנצרני אשׁר חשׁבו לדחות פעמי׃
\par 6 טמנו־גאים פח לי וחבלים פרשׂו רשׁת ליד־מעגל מקשׁים שׁתו־לי סלה׃
\par 7 אמרתי ליהוה אלי אתה האזינה יהוה קול תחנוני׃
\par 8 יהוה אדני עז ישׁועתי סכתה לראשׁי ביום נשׁק׃
\par 9 אל־תתן יהוה מאויי רשׁע זממו אל־תפק ירומו סלה׃
\par 10 ראשׁ מסבי עמל שׂפתימו יכסומו׃
\par 11 ימיטו עליהם גחלים באשׁ יפלם במהמרות בל־יקומו׃
\par 12 אישׁ לשׁון בל־יכון בארץ אישׁ־חמס רע יצודנו למדחפת׃
\par 13 ידעת כי־יעשׂה יהוה דין עני משׁפט אבינים׃
\par 14 אך צדיקים יודו לשׁמך ישׁבו ישׁרים את־פניך׃

\chapter{141}

\par 1 מזמור לדוד יהוה קראתיך חושׁה לי האזינה קולי בקראי־לך׃
\par 2 תכון תפלתי קטרת לפניך משׂאת כפי מנחת־ערב׃
\par 3 שׁיתה יהוה שׁמרה לפי נצרה על־דל שׂפתי׃
\par 4 אל־תט־לבי לדבר רע להתעולל עללות ברשׁע את־אישׁים פעלי־און ובל־אלחם במנעמיהם׃
\par 5 יהלמני־צדיק חסד ויוכיחני שׁמן ראשׁ אל־יני ראשׁי כי־עוד ותפלתי ברעותיהם׃
\par 6 נשׁמטו בידי־סלע שׁפטיהם ושׁמעו אמרי כי נעמו׃
\par 7 כמו פלח ובקע בארץ נפזרו עצמינו לפי שׁאול׃
\par 8 כי אליך יהוה אדני עיני בכה חסיתי אל־תער נפשׁי׃
\par 9 שׁמרני מידי פח יקשׁו לי ומקשׁות פעלי און׃
\par 10 יפלו במכמריו רשׁעים יחד אנכי עד־אעבור׃

\chapter{142}

\par 1 משׂכיל לדוד בהיותו במערה תפלה׃
\par 2 קולי אל־יהוה אזעק קולי אל־יהוה אתחנן׃
\par 3 אשׁפך לפניו שׂיחי צרתי לפניו אגיד׃
\par 4 בהתעטף עלי רוחי ואתה ידעת נתיבתי בארח־זו אהלך טמנו פח לי׃
\par 5 הביט ימין וראה ואין־לי מכיר אבד מנוס ממני אין דורשׁ לנפשׁי׃
\par 6 זעקתי אליך יהוה אמרתי אתה מחסי חלקי בארץ החיים׃
\par 7 הקשׁיבה אל־רנתי כי־דלותי מאד הצילני מרדפי כי אמצו ממני׃
\par 8 הוציאה ממסגר נפשׁי להודות את־שׁמך בי יכתרו צדיקים כי תגמל עלי׃

\chapter{143}

\par 1 מזמור לדוד יהוה שׁמע תפלתי האזינה אל־תחנוני באמנתך ענני בצדקתך׃
\par 2 ואל־תבוא במשׁפט את־עבדך כי לא־יצדק לפניך כל־חי׃
\par 3 כי רדף אויב נפשׁי דכא לארץ חיתי הושׁיבני במחשׁכים כמתי עולם׃
\par 4 ותתעטף עלי רוחי בתוכי ישׁתומם לבי׃
\par 5 זכרתי ימים מקדם הגיתי בכל־פעלך במעשׂה ידיך אשׂוחח׃
\par 6 פרשׂתי ידי אליך נפשׁי כארץ־עיפה לך סלה׃
\par 7 מהר ענני יהוה כלתה רוחי אל־תסתר פניך ממני ונמשׁלתי עם־ירדי בור׃
\par 8 השׁמיעני בבקר חסדך כי־בך בטחתי הודיעני דרך־זו אלך כי־אליך נשׂאתי נפשׁי׃
\par 9 הצילני מאיבי יהוה אליך כסתי׃
\par 10 למדני לעשׂות רצונך כי־אתה אלוהי רוחך טובה תנחני בארץ מישׁור׃
\par 11 למען־שׁמך יהוה תחיני בצדקתך תוציא מצרה נפשׁי׃
\par 12 ובחסדך תצמית איבי והאבדת כל־צררי נפשׁי כי אני עבדך׃

\chapter{144}

\par 1 לדוד ברוך יהוה צורי המלמד ידי לקרב אצבעותי למלחמה׃
\par 2 חסדי ומצודתי משׂגבי ומפלטי לי מגני ובו חסיתי הרודד עמי תחתי׃
\par 3 יהוה מה־אדם ותדעהו בן־אנושׁ ותחשׁבהו׃
\par 4 אדם להבל דמה ימיו כצל עובר׃
\par 5 יהוה הט־שׁמיך ותרד גע בהרים ויעשׁנו׃
\par 6 ברוק ברק ותפיצם שׁלח חציך ותהמם׃
\par 7 שׁלח ידיך ממרום פצני והצילני ממים רבים מיד בני נכר׃
\par 8 אשׁר פיהם דבר־שׁוא וימינם ימין שׁקר׃
\par 9 אלהים שׁיר חדשׁ אשׁירה לך בנבל עשׂור אזמרה־לך׃
\par 10 הנותן תשׁועה למלכים הפוצה את־דוד עבדו מחרב רעה׃
\par 11 פצני והצילני מיד בני־נכר אשׁר פיהם דבר־שׁוא וימינם ימין שׁקר׃
\par 12 אשׁר בנינו כנטעים מגדלים בנעוריהם בנותינו כזוית מחטבות תבנית היכל׃
\par 13 מזוינו מלאים מפיקים מזן אל־זן צאוננו מאליפות מרבבות בחוצותינו׃
\par 14 אלופינו מסבלים אין־פרץ ואין יוצאת ואין צוחה ברחבתינו׃
\par 15 אשׁרי העם שׁככה לו אשׁרי העם שׁיהוה אלהיו׃

\chapter{145}

\par 1 תהלה לדוד ארוממך אלוהי המלך ואברכה שׁמך לעולם ועד׃
\par 2 בכל־יום אברכך ואהללה שׁמך לעולם ועד׃
\par 3 גדול יהוה ומהלל מאד ולגדלתו אין חקר׃
\par 4 דור לדור ישׁבח מעשׂיך וגבורתיך יגידו׃
\par 5 הדר כבוד הודך ודברי נפלאותיך אשׂיחה׃
\par 6 ועזוז נוראתיך יאמרו וגדולתיך אספרנה׃
\par 7 זכר רב־טובך יביעו וצדקתך ירננו׃
\par 8 חנון ורחום יהוה ארך אפים וגדל־חסד׃
\par 9 טוב־יהוה לכל ורחמיו על־כל־מעשׂיו׃
\par 10 יודוך יהוה כל־מעשׂיך וחסידיך יברכוכה׃
\par 11 כבוד מלכותך יאמרו וגבורתך ידברו׃
\par 12 להודיע לבני האדם גבורתיו וכבוד הדר מלכותו׃
\par 13 מלכותך מלכות כל־עלמים וממשׁלתך בכל־דור ודור׃
\par 14 סומך יהוה לכל־הנפלים וזוקף לכל־הכפופים׃
\par 15 עיני־כל אליך ישׂברו ואתה נותן־להם את־אכלם בעתו׃
\par 16 פותח את־ידך ומשׂביע לכל־חי רצון׃
\par 17 צדיק יהוה בכל־דרכיו וחסיד בכל־מעשׂיו׃
\par 18 קרוב יהוה לכל־קראיו לכל אשׁר יקראהו באמת׃
\par 19 רצון־יראיו יעשׂה ואת־שׁועתם ישׁמע ויושׁיעם׃
\par 20 שׁומר יהוה את־כל־אהביו ואת כל־הרשׁעים ישׁמיד׃
\par 21 תהלת יהוה ידבר־פי ויברך כל־בשׂר שׁם קדשׁו לעולם ועד׃

\chapter{146}

\par 1 הללו־יה הללי נפשׁי את־יהוה׃
\par 2 אהללה יהוה בחיי אזמרה לאלהי בעודי׃
\par 3 אל־תבטחו בנדיבים בבן־אדם שׁאין לו תשׁועה׃
\par 4 תצא רוחו ישׁב לאדמתו ביום ההוא אבדו עשׁתנתיו׃
\par 5 אשׁרי שׁאל יעקב בעזרו שׂברו על־יהוה אלהיו׃
\par 6 עשׂה שׁמים וארץ את־הים ואת־כל־אשׁר־בם השׁמר אמת לעולם׃
\par 7 עשׂה משׁפט לעשׁוקים נתן לחם לרעבים יהוה מתיר אסורים׃
\par 8 יהוה פקח עורים יהוה זקף כפופים יהוה אהב צדיקים׃
\par 9 יהוה שׁמר את־גרים יתום ואלמנה יעודד ודרך רשׁעים יעות׃
\par 10 ימלך יהוה לעולם אלהיך ציון לדר ודר הללו־יה׃

\chapter{147}

\par 1 הללו יה כי־טוב זמרה אלהינו כי־נעים נאוה תהלה׃
\par 2 בונה ירושׁלם יהוה נדחי ישׂראל יכנס׃
\par 3 הרפא לשׁבורי לב ומחבשׁ לעצבותם׃
\par 4 מונה מספר לכוכבים לכלם שׁמות יקרא׃
\par 5 גדול אדונינו ורב־כח לתבונתו אין מספר׃
\par 6 מעודד ענוים יהוה משׁפיל רשׁעים עדי־ארץ׃
\par 7 ענו ליהוה בתודה זמרו לאלהינו בכנור׃
\par 8 המכסה שׁמים בעבים המכין לארץ מטר המצמיח הרים חציר׃
\par 9 נותן לבהמה לחמה לבני ערב אשׁר יקראו׃
\par 10 לא בגבורת הסוס יחפץ לא־בשׁוקי האישׁ ירצה׃
\par 11 רוצה יהוה את־יראיו את־המיחלים לחסדו׃
\par 12 שׁבחי ירושׁלם את־יהוה הללי אלהיך ציון׃
\par 13 כי־חזק בריחי שׁעריך ברך בניך בקרבך׃
\par 14 השׂם־גבולך שׁלום חלב חטים ישׂביעך׃
\par 15 השׁלח אמרתו ארץ עד־מהרה ירוץ דברו׃
\par 16 הנתן שׁלג כצמר כפור כאפר יפזר׃
\par 17 משׁליך קרחו כפתים לפני קרתו מי יעמד׃
\par 18 ישׁלח דברו וימסם ישׁב רוחו יזלו־מים׃
\par 19 מגיד דברו ליעקב חקיו ומשׁפטיו לישׂראל׃
\par 20 לא עשׂה כן לכל־גוי ומשׁפטים בל־ידעום הללו־יה׃

\chapter{148}

\par 1 הללו יה הללו את־יהוה מן־השׁמים הללוהו במרומים׃
\par 2 הללוהו כל־מלאכיו הללוהו כל־צבאו׃
\par 3 הללוהו שׁמשׁ וירח הללוהו כל־כוכבי אור׃
\par 4 הללוהו שׁמי השׁמים והמים אשׁר מעל השׁמים׃
\par 5 יהללו את־שׁם יהוה כי הוא צוה ונבראו׃
\par 6 ויעמידם לעד לעולם חק־נתן ולא יעבור׃
\par 7 הללו את־יהוה מן־הארץ תנינים וכל־תהמות׃
\par 8 אשׁ וברד שׁלג וקיטור רוח סערה עשׂה דברו׃
\par 9 ההרים וכל־גבעות עץ פרי וכל־ארזים׃
\par 10 החיה וכל־בהמה רמשׂ וצפור כנף׃
\par 11 מלכי־ארץ וכל־לאמים שׂרים וכל־שׁפטי ארץ׃
\par 12 בחורים וגם־בתולות זקנים עם־נערים׃
\par 13 יהללו את־שׁם יהוה כי־נשׂגב שׁמו לבדו הודו על־ארץ ושׁמים׃
\par 14 וירם קרן לעמו תהלה לכל־חסידיו לבני ישׂראל עם־קרבו הללו־יה׃

\chapter{149}

\par 1 הללו יה שׁירו ליהוה שׁיר חדשׁ תהלתו בקהל חסידים׃
\par 2 ישׂמח ישׂראל בעשׂיו בני־ציון יגילו במלכם׃
\par 3 יהללו שׁמו במחול בתף וכנור יזמרו־לו׃
\par 4 כי־רוצה יהוה בעמו יפאר ענוים בישׁועה׃
\par 5 יעלזו חסידים בכבוד ירננו על־משׁכבותם׃
\par 6 רוממות אל בגרונם וחרב פיפיות בידם׃
\par 7 לעשׂות נקמה בגוים תוכחת בל־אמים׃
\par 8 לאסר מלכיהם בזקים ונכבדיהם בכבלי ברזל׃
\par 9 לעשׂות בהם משׁפט כתוב הדר הוא לכל־חסידיו הללו־יה׃

\chapter{150}

\par 1 הללו יה הללו־אל בקדשׁו הללוהו ברקיע עזו׃
\par 2 הללוהו בגבורתיו הללוהו כרב גדלו׃
\par 3 הללוהו בתקע שׁופר הללוהו בנבל וכנור׃
\par 4 הללוהו בתף ומחול הללוהו במנים ועוגב׃
\par 5 הללוהו בצלצלי־שׁמע הללוהו בצלצלי תרועה׃
\par 6 כל הנשׁמה תהלל יה הללו־יה׃


\end{document}