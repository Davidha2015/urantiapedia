\begin{document}

\title{Proverbs}

Pro 1:1  משׁלי שׁלמה בן־דוד מלך ישׂראל׃
Pro 1:2  לדעת חכמה ומוסר להבין אמרי בינה׃
Pro 1:3  לקחת מוסר השׂכל צדק ומשׁפט ומישׁרים׃
Pro 1:4  לתת לפתאים ערמה לנער דעת ומזמה׃
Pro 1:5  ישׁמע חכם ויוסף לקח ונבון תחבלות יקנה׃
Pro 1:6  להבין משׁל ומליצה דברי חכמים וחידתם׃
Pro 1:7  יראת יהוה ראשׁית דעת חכמה ומוסר אוילים בזו׃
Pro 1:8  שׁמע בני מוסר אביך ואל־תטשׁ תורת אמך׃
Pro 1:9  כי לוית חן הם לראשׁך וענקים לגרגרתיך׃
Pro 1:10  בני אם־יפתוך חטאים אל־תבא׃
Pro 1:11  אם־יאמרו לכה אתנו נארבה לדם נצפנה לנקי חנם׃
Pro 1:12  נבלעם כשׁאול חיים ותמימים כיורדי בור׃
Pro 1:13  כל־הון יקר נמצא נמלא בתינו שׁלל׃
Pro 1:14  גורלך תפיל בתוכנו כיס אחד יהיה לכלנו׃
Pro 1:15  בני אל־תלך בדרך אתם מנע רגלך מנתיבתם׃
Pro 1:16  כי רגליהם לרע ירוצו וימהרו לשׁפך־דם׃
Pro 1:17  כי־חנם מזרה הרשׁת בעיני כל־בעל כנף׃
Pro 1:18  והם לדמם יארבו יצפנו לנפשׁתם׃
Pro 1:19  כן ארחות כל־בצע בצע את־נפשׁ בעליו יקח׃
Pro 1:20  חכמות בחוץ תרנה ברחבות תתן קולה׃
Pro 1:21  בראשׁ המיות תקרא בפתחי שׁערים בעיר אמריה תאמר׃
Pro 1:22  עד־מתי פתים תאהבו פתי ולצים לצון חמדו להם וכסילים ישׂנאו־דעת׃
Pro 1:23  תשׁובו לתוכחתי הנה אביעה לכם רוחי אודיעה דברי אתכם׃
Pro 1:24  יען קראתי ותמאנו נטיתי ידי ואין מקשׁיב׃
Pro 1:25  ותפרעו כל־עצתי ותוכחתי לא אביתם׃
Pro 1:26  גם־אני באידכם אשׂחק אלעג בבא פחדכם׃
Pro 1:27  בבא כשׁאוה פחדכם ואידכם כסופה יאתה בבא עליכם צרה וצוקה׃
Pro 1:28  אז יקראנני ולא אענה ישׁחרנני ולא ימצאנני׃
Pro 1:29  תחת כי־שׂנאו דעת ויראת יהוה לא בחרו׃
Pro 1:30  לא־אבו לעצתי נאצו כל־תוכחתי׃
Pro 1:31  ויאכלו מפרי דרכם וממעצתיהם ישׂבעו׃
Pro 1:32  כי משׁובת פתים תהרגם ושׁלות כסילים תאבדם׃
Pro 1:33  ושׁמע לי ישׁכן־בטח ושׁאנן מפחד רעה׃
Pro 2:1  בני אם־תקח אמרי ומצותי תצפן אתך׃
Pro 2:2  להקשׁיב לחכמה אזנך תטה לבך לתבונה׃
Pro 2:3  כי אם לבינה תקרא לתבונה תתן קולך׃
Pro 2:4  אם־תבקשׁנה ככסף וכמטמונים תחפשׂנה׃
Pro 2:5  אז תבין יראת יהוה ודעת אלהים תמצא׃
Pro 2:6  כי־יהוה יתן חכמה מפיו דעת ותבונה׃
Pro 2:7  וצפן לישׁרים תושׁיה מגן להלכי תם׃
Pro 2:8  לנצר ארחות משׁפט ודרך חסידו ישׁמר׃
Pro 2:9  אז תבין צדק ומשׁפט ומישׁרים כל־מעגל־טוב׃
Pro 2:10  כי־תבוא חכמה בלבך ודעת לנפשׁך ינעם׃
Pro 2:11  מזמה תשׁמר עליך תבונה תנצרכה׃
Pro 2:12  להצילך מדרך רע מאישׁ מדבר תהפכות׃
Pro 2:13  העזבים ארחות ישׁר ללכת בדרכי־חשׁך׃
Pro 2:14  השׂמחים לעשׂות רע יגילו בתהפכות רע׃
Pro 2:15  אשׁר ארחתיהם עקשׁים ונלוזים במעגלותם׃
Pro 2:16  להצילך מאשׁה זרה מנכריה אמריה החליקה׃
Pro 2:17  העזבת אלוף נעוריה ואת־ברית אלהיה שׁכחה׃
Pro 2:18  כי שׁחה אל־מות ביתה ואל־רפאים מעגלתיה׃
Pro 2:19  כל־באיה לא ישׁובון ולא־ישׂיגו ארחות חיים׃
Pro 2:20  למען תלך בדרך טובים וארחות צדיקים תשׁמר׃
Pro 2:21  כי־ישׁרים ישׁכנו־ארץ ותמימים יותרו בה׃
Pro 2:22  ורשׁעים מארץ יכרתו ובוגדים יסחו ממנה׃
Pro 3:1  בני תורתי אל־תשׁכח ומצותי יצר לבך׃
Pro 3:2  כי ארך ימים ושׁנות חיים ושׁלום יוסיפו לך׃
Pro 3:3  חסד ואמת אל־יעזבך קשׁרם על־גרגרותיך כתבם על־לוח לבך׃
Pro 3:4  ומצא־חן ושׂכל־טוב בעיני אלהים ואדם׃
Pro 3:5  בטח אל־יהוה בכל־לבך ואל־בינתך אל־תשׁען׃
Pro 3:6  בכל־דרכיך דעהו והוא יישׁר ארחתיך׃
Pro 3:7  אל־תהי חכם בעיניך ירא את־יהוה וסור מרע׃
Pro 3:8  רפאות תהי לשׁרך ושׁקוי לעצמותיך׃
Pro 3:9  כבד את־יהוה מהונך ומראשׁית כל־תבואתך׃
Pro 3:10  וימלאו אסמיך שׂבע ותירושׁ יקביך יפרצו׃
Pro 3:11  מוסר יהוה בני אל־תמאס ואל־תקץ בתוכחתו׃
Pro 3:12  כי את אשׁר יאהב יהוה יוכיח וכאב את־בן ירצה׃
Pro 3:13  אשׁרי אדם מצא חכמה ואדם יפיק תבונה׃
Pro 3:14  כי טוב סחרה מסחר־כסף ומחרוץ תבואתה׃
Pro 3:15  יקרה היא מפניים וכל־חפציך לא ישׁוו־בה׃
Pro 3:16  ארך ימים בימינה בשׂמאולה עשׁר וכבוד׃
Pro 3:17  דרכיה דרכי־נעם וכל־נתיבותיה שׁלום׃
Pro 3:18  עץ־חיים היא למחזיקים בה ותמכיה מאשׁר׃
Pro 3:19  יהוה בחכמה יסד־ארץ כונן שׁמים בתבונה׃
Pro 3:20  בדעתו תהומות נבקעו ושׁחקים ירעפו־טל׃
Pro 3:21  בני אל־ילזו מעיניך נצר תשׁיה ומזמה׃
Pro 3:22  ויהיו חיים לנפשׁך וחן לגרגרתיך׃
Pro 3:23  אז תלך לבטח דרכך ורגלך לא תגוף׃
Pro 3:24  אם־תשׁכב לא־תפחד ושׁכבת וערבה שׁנתך׃
Pro 3:25  אל־תירא מפחד פתאם ומשׁאת רשׁעים כי תבא׃
Pro 3:26  כי־יהוה יהיה בכסלך ושׁמר רגלך מלכד׃
Pro 3:27  אל־תמנע־טוב מבעליו בהיות לאל ידיך לעשׂות׃
Pro 3:28  אל־תאמר לרעיך לך ושׁוב ומחר אתן וישׁ אתך׃
Pro 3:29  אל־תחרשׁ על־רעך רעה והוא־יושׁב לבטח אתך׃
Pro 3:30  אל־תרוב עם־אדם חנם אם־לא גמלך רעה׃
Pro 3:31  אל־תקנא באישׁ חמס ואל־תבחר בכל־דרכיו׃
Pro 3:32  כי תועבת יהוה נלוז ואת־ישׁרים סודו׃
Pro 3:33  מארת יהוה בבית רשׁע ונוה צדיקים יברך׃
Pro 3:34  אם־ללצים הוא־יליץ ולעניים יתן־חן׃
Pro 3:35  כבוד חכמים ינחלו וכסילים מרים קלון׃
Pro 4:1  שׁמעו בנים מוסר אב והקשׁיבו לדעת בינה׃
Pro 4:2  כי לקח טוב נתתי לכם תורתי אל־תעזבו׃
Pro 4:3  כי־בן הייתי לאבי רך ויחיד לפני אמי׃
Pro 4:4  וירני ויאמר לי יתמך־דברי לבך שׁמר מצותי וחיה׃
Pro 4:5  קנה חכמה קנה בינה אל־תשׁכח ואל־תט מאמרי־פי׃
Pro 4:6  אל־תעזבה ותשׁמרך אהבה ותצרך׃
Pro 4:7  ראשׁית חכמה קנה חכמה ובכל־קנינך קנה בינה׃
Pro 4:8  סלסלה ותרוממך תכבדך כי תחבקנה׃
Pro 4:9  תתן לראשׁך לוית־חן עטרת תפארת תמגנך׃
Pro 4:10  שׁמע בני וקח אמרי וירבו לך שׁנות חיים׃
Pro 4:11  בדרך חכמה הרתיך הדרכתיך במעגלי־ישׁר׃
Pro 4:12  בלכתך לא־יצר צעדך ואם־תרוץ לא תכשׁל׃
Pro 4:13  החזק במוסר אל־תרף נצרה כי־היא חייך׃
Pro 4:14  בארח רשׁעים אל־תבא ואל־תאשׁר בדרך רעים׃
Pro 4:15  פרעהו אל־תעבר־בו שׂטה מעליו ועבור׃
Pro 4:16  כי לא ישׁנו אם־לא ירעו ונגזלה שׁנתם אם־לא יכשׁולו׃
Pro 4:17  כי לחמו לחם רשׁע ויין חמסים ישׁתו׃
Pro 4:18  וארח צדיקים כאור נגה הולך ואור עד־נכון היום׃
Pro 4:19  דרך רשׁעים כאפלה לא ידעו במה יכשׁלו׃
Pro 4:20  בני לדברי הקשׁיבה לאמרי הט־אזנך׃
Pro 4:21  אל־יליזו מעיניך שׁמרם בתוך לבבך׃
Pro 4:22  כי־חיים הם למצאיהם ולכל־בשׂרו מרפא׃
Pro 4:23  מכל־משׁמר נצר לבך כי־ממנו תוצאות חיים׃
Pro 4:24  הסר ממך עקשׁות פה ולזות שׂפתים הרחק ממך׃
Pro 4:25  עיניך לנכח יביטו ועפעפיך יישׁרו נגדך׃
Pro 4:26  פלס מעגל רגלך וכל־דרכיך יכנו׃
Pro 4:27  אל־תט־ימין ושׂמאול הסר רגלך מרע׃
Pro 5:1  בני לחכמתי הקשׁיבה לתבונתי הט־אזנך׃
Pro 5:2  לשׁמר מזמות ודעת שׂפתיך ינצרו׃
Pro 5:3  כי נפת תטפנה שׂפתי זרה וחלק משׁמן חכה׃
Pro 5:4  ואחריתה מרה כלענה חדה כחרב פיות׃
Pro 5:5  רגליה ירדות מות שׁאול צעדיה יתמכו׃
Pro 5:6  ארח חיים פן־תפלס נעו מעגלתיה לא תדע׃
Pro 5:7  ועתה בנים שׁמעו־לי ואל־תסורו מאמרי־פי׃
Pro 5:8  הרחק מעליה דרכך ואל־תקרב אל־פתח ביתה׃
Pro 5:9  פן־תתן לאחרים הודך ושׁנתיך לאכזרי׃
Pro 5:10  פן־ישׂבעו זרים כחך ועצביך בבית נכרי׃
Pro 5:11  ונהמת באחריתך בכלות בשׂרך ושׁארך׃
Pro 5:12  ואמרת איך שׂנאתי מוסר ותוכחת נאץ לבי׃
Pro 5:13  ולא־שׁמעתי בקול מורי ולמלמדי לא־הטיתי אזני׃
Pro 5:14  כמעט הייתי בכל־רע בתוך קהל ועדה׃
Pro 5:15  שׁתה־מים מבורך ונזלים מתוך בארך׃
Pro 5:16  יפוצו מעינתיך חוצה ברחבות פלגי־מים׃
Pro 5:17  יהיו־לך לבדך ואין לזרים אתך׃
Pro 5:18  יהי־מקורך ברוך ושׂמח מאשׁת נעורך׃
Pro 5:19  אילת אהבים ויעלת־חן דדיה ירוך בכל־עת באהבתה תשׁגה תמיד׃
Pro 5:20  ולמה תשׁגה בני בזרה ותחבק חק נכריה׃
Pro 5:21  כי נכח עיני יהוה דרכי־אישׁ וכל־מעגלתיו מפלס׃
Pro 5:22  עוונותיו ילכדנו את־הרשׁע ובחבלי חטאתו יתמך׃
Pro 5:23  הוא ימות באין מוסר וברב אולתו ישׁגה׃
Pro 6:1  בני אם־ערבת לרעך תקעת לזר כפיך׃
Pro 6:2  נוקשׁת באמרי־פיך נלכדת באמרי־פיך׃
Pro 6:3  עשׂה זאת אפוא בני והנצל כי באת בכף־רעך לך התרפס ורהב רעיך׃
Pro 6:4  אל־תתן שׁנה לעיניך ותנומה לעפעפיך׃
Pro 6:5  הנצל כצבי מיד וכצפור מיד יקושׁ׃
Pro 6:6  לך־אל־נמלה עצל ראה דרכיה וחכם׃
Pro 6:7  אשׁר אין־לה קצין שׁטר ומשׁל׃
Pro 6:8  תכין בקיץ לחמה אגרה בקציר מאכלה׃
Pro 6:9  עד־מתי עצל תשׁכב מתי תקום משׁנתך׃
Pro 6:10  מעט שׁנות מעט תנומות מעט חבק ידים לשׁכב׃
Pro 6:11  ובא־כמהלך ראשׁך ומחסרך כאישׁ מגן׃
Pro 6:12  אדם בליעל אישׁ און הולך עקשׁות פה׃
Pro 6:13  קרץ בעינו מלל ברגלו מרה באצבעתיו׃
Pro 6:14  תהפכות בלבו חרשׁ רע בכל־עת מדנים ישׁלח׃
Pro 6:15  על־כן פתאם יבוא אידו פתע ישׁבר ואין מרפא׃
Pro 6:16  שׁשׁ־הנה שׂנא יהוה ושׁבע תועבות נפשׁו׃
Pro 6:17  עינים רמות לשׁון שׁקר וידים שׁפכות דם־נקי׃
Pro 6:18  לב חרשׁ מחשׁבות און רגלים ממהרות לרוץ לרעה׃
Pro 6:19  יפיח כזבים עד שׁקר ומשׁלח מדנים בין אחים׃
Pro 6:20  נצר בני מצות אביך ואל־תטשׁ תורת אמך׃
Pro 6:21  קשׁרם על־לבך תמיד ענדם על־גרגרתך׃
Pro 6:22  בהתהלכך תנחה אתך בשׁכבך תשׁמר עליך והקיצות היא תשׂיחך׃
Pro 6:23  כי נר מצוה ותורה אור ודרך חיים תוכחות מוסר׃
Pro 6:24  לשׁמרך מאשׁת רע מחלקת לשׁון נכריה׃
Pro 6:25  אל־תחמד יפיה בלבבך ואל־תקחך בעפעפיה׃
Pro 6:26  כי בעד־אשׁה זונה עד־ככר לחם ואשׁת אישׁ נפשׁ יקרה תצוד׃
Pro 6:27  היחתה אישׁ אשׁ בחיקו ובגדיו לא תשׂרפנה׃
Pro 6:28  אם־יהלך אישׁ על־הגחלים ורגליו לא תכוינה׃
Pro 6:29  כן הבא אל־אשׁת רעהו לא ינקה כל־הנגע בה׃
Pro 6:30  לא־יבוזו לגנב כי יגנוב למלא נפשׁו כי ירעב׃
Pro 6:31  ונמצא ישׁלם שׁבעתים את־כל־הון ביתו יתן׃
Pro 6:32  נאף אשׁה חסר־לב משׁחית נפשׁו הוא יעשׂנה׃
Pro 6:33  נגע־וקלון ימצא וחרפתו לא תמחה׃
Pro 6:34  כי־קנאה חמת־גבר ולא־יחמול ביום נקם׃
Pro 6:35  לא־ישׂא פני כל־כפר ולא־יאבה כי תרבה־שׁחד׃
Pro 7:1  בני שׁמר אמרי ומצותי תצפן אתך׃
Pro 7:2  שׁמר מצותי וחיה ותורתי כאישׁון עיניך׃
Pro 7:3  קשׁרם על־אצבעתיך כתבם על־לוח לבך׃
Pro 7:4  אמר לחכמה אחתי את ומדע לבינה תקרא׃
Pro 7:5  לשׁמרך מאשׁה זרה מנכריה אמריה החליקה׃
Pro 7:6  כי בחלון ביתי בעד אשׁנבי נשׁקפתי׃
Pro 7:7  וארא בפתאים אבינה בבנים נער חסר־לב׃
Pro 7:8  עבר בשׁוק אצל פנה ודרך ביתה יצעד׃
Pro 7:9  בנשׁף־בערב יום באישׁון לילה ואפלה׃
Pro 7:10  והנה אשׁה לקראתו שׁית זונה ונצרת לב׃
Pro 7:11  המיה היא וסררת בביתה לא־ישׁכנו רגליה׃
Pro 7:12  פעם בחוץ פעם ברחבות ואצל כל־פנה תארב׃
Pro 7:13  והחזיקה בו ונשׁקה־לו העזה פניה ותאמר לו׃
Pro 7:14  זבחי שׁלמים עלי היום שׁלמתי נדרי׃
Pro 7:15  על־כן יצאתי לקראתך לשׁחר פניך ואמצאך׃
Pro 7:16  מרבדים רבדתי ערשׂי חטבות אטון מצרים׃
Pro 7:17  נפתי משׁכבי מר אהלים וקנמון׃
Pro 7:18  לכה נרוה דדים עד־הבקר נתעלסה באהבים׃
Pro 7:19  כי אין האישׁ בביתו הלך בדרך מרחוק׃
Pro 7:20  צרור־הכסף לקח בידו ליום הכסא יבא ביתו׃
Pro 7:21  הטתו ברב לקחה בחלק שׂפתיה תדיחנו׃
Pro 7:22  הולך אחריה פתאם כשׁור אל־טבח יבוא וכעכס אל־מוסר אויל׃
Pro 7:23  עד יפלח חץ כבדו כמהר צפור אל־פח ולא־ידע כי־בנפשׁו הוא׃
Pro 7:24  ועתה בנים שׁמעו־לי והקשׁיבו לאמרי־פי׃
Pro 7:25  אל־ישׂט אל־דרכיה לבך אל־תתע בנתיבותיה׃
Pro 7:26  כי־רבים חללים הפילה ועצמים כל־הרגיה׃
Pro 7:27  דרכי שׁאול ביתה ירדות אל־חדרי־מות׃
Pro 8:1  הלא־חכמה תקרא ותבונה תתן קולה׃
Pro 8:2  בראשׁ־מרומים עלי־דרך בית נתיבות נצבה׃
Pro 8:3  ליד־שׁערים לפי־קרת מבוא פתחים תרנה׃
Pro 8:4  אליכם אישׁים אקרא וקולי אל־בני אדם׃
Pro 8:5  הבינו פתאים ערמה וכסילים הבינו לב׃
Pro 8:6  שׁמעו כי־נגידים אדבר ומפתח שׂפתי מישׁרים׃
Pro 8:7  כי־אמת יהגה חכי ותועבת שׂפתי רשׁע׃
Pro 8:8  בצדק כל־אמרי־פי אין בהם נפתל ועקשׁ׃
Pro 8:9  כלם נכחים למבין וישׁרים למצאי דעת׃
Pro 8:10  קחו־מוסרי ואל־כסף ודעת מחרוץ נבחר׃
Pro 8:11  כי־טובה חכמה מפנינים וכל־חפצים לא ישׁוו־בה׃
Pro 8:12  אני־חכמה שׁכנתי ערמה ודעת מזמות אמצא׃
Pro 8:13  יראת יהוה שׂנאת רע גאה וגאון ודרך רע ופי תהפכות שׂנאתי׃
Pro 8:14  לי־עצה ותושׁיה אני בינה לי גבורה׃
Pro 8:15  בי מלכים ימלכו ורוזנים יחקקו צדק׃
Pro 8:16  בי שׂרים ישׂרו ונדיבים כל־שׁפטי צדק׃
Pro 8:17  אני אהביה אהב ומשׁחרי ימצאנני׃
Pro 8:18  עשׁר־וכבוד אתי הון עתק וצדקה׃
Pro 8:19  טוב פריי מחרוץ ומפז ותבואתי מכסף נבחר׃
Pro 8:20  בארח־צדקה אהלך בתוך נתיבות משׁפט׃
Pro 8:21  להנחיל אהבי ישׁ ואצרתיהם אמלא׃
Pro 8:22  יהוה קנני ראשׁית דרכו קדם מפעליו מאז׃
Pro 8:23  מעולם נסכתי מראשׁ מקדמי־ארץ׃
Pro 8:24  באין־תהמות חוללתי באין מעינות נכבדי־מים׃
Pro 8:25  בטרם הרים הטבעו לפני גבעות חוללתי׃
Pro 8:26  עד־לא עשׂה ארץ וחוצות וראשׁ עפרות תבל׃
Pro 8:27  בהכינו שׁמים שׁם אני בחוקו חוג על־פני תהום׃
Pro 8:28  באמצו שׁחקים ממעל בעזוז עינות תהום׃
Pro 8:29  בשׂומו לים חקו ומים לא יעברו־פיו בחוקו מוסדי ארץ׃
Pro 8:30  ואהיה אצלו אמון ואהיה שׁעשׁעים יום יום משׂחקת לפניו בכל־עת׃
Pro 8:31  משׂחקת בתבל ארצו ושׁעשׁעי את־בני אדם׃
Pro 8:32  ועתה בנים שׁמעו־לי ואשׁרי דרכי ישׁמרו׃
Pro 8:33  שׁמעו מוסר וחכמו ואל־תפרעו׃
Pro 8:34  אשׁרי אדם שׁמע לי לשׁקד על־דלתתי יום יום לשׁמר מזוזת פתחי׃
Pro 8:35  כי מצאי מצאי חיים ויפק רצון מיהוה׃
Pro 8:36  וחטאי חמס נפשׁו כל־משׂנאי אהבו מות׃
Pro 9:1  חכמות בנתה ביתה חצבה עמודיה שׁבעה׃
Pro 9:2  טבחה טבחה מסכה יינה אף ערכה שׁלחנה׃
Pro 9:3  שׁלחה נערתיה תקרא על־גפי מרמי קרת׃
Pro 9:4  מי־פתי יסר הנה חסר־לב אמרה לו׃
Pro 9:5  לכו לחמו בלחמי ושׁתו ביין מסכתי׃
Pro 9:6  עזבו פתאים וחיו ואשׁרו בדרך בינה׃
Pro 9:7  יסר לץ לקח לו קלון ומוכיח לרשׁע מומו׃
Pro 9:8  אל־תוכח לץ פן־ישׂנאך הוכח לחכם ויאהבך׃
Pro 9:9  תן לחכם ויחכם־עוד הודע לצדיק ויוסף לקח׃
Pro 9:10  תחלת חכמה יראת יהוה ודעת קדשׁים בינה׃
Pro 9:11  כי־בי ירבו ימיך ויוסיפו לך שׁנות חיים׃
Pro 9:12  אם־חכמת חכמת לך ולצת לבדך תשׂא׃
Pro 9:13  אשׁת כסילות המיה פתיות ובל־ידעה מה׃
Pro 9:14  וישׁבה לפתח ביתה על־כסא מרמי קרת׃
Pro 9:15  לקרא לעברי־דרך המישׁרים ארחותם׃
Pro 9:16  מי־פתי יסר הנה וחסר־לב ואמרה לו׃
Pro 9:17  מים־גנובים ימתקו ולחם סתרים ינעם׃
Pro 9:18  ולא־ידע כי־רפאים שׁם בעמקי שׁאול קראיה׃
Pro 10:1  משׁלי שׁלמה בן חכם ישׂמח־אב ובן כסיל תוגת אמו׃
Pro 10:2  לא־יועילו אוצרות רשׁע וצדקה תציל ממות׃
Pro 10:3  לא־ירעיב יהוה נפשׁ צדיק והות רשׁעים יהדף׃
Pro 10:4  ראשׁ עשׂה כף־רמיה ויד חרוצים תעשׁיר׃
Pro 10:5  אגר בקיץ בן משׂכיל נרדם בקציר בן מבישׁ׃
Pro 10:6  ברכות לראשׁ צדיק ופי רשׁעים יכסה חמס׃
Pro 10:7  זכר צדיק לברכה ושׁם רשׁעים ירקב׃
Pro 10:8  חכם־לב יקח מצות ואויל שׂפתים ילבט׃
Pro 10:9  הולך בתם ילך בטח ומעקשׁ דרכיו יודע׃
Pro 10:10  קרץ עין יתן עצבת ואויל שׂפתים ילבט׃
Pro 10:11  מקור חיים פי צדיק ופי רשׁעים יכסה חמס׃
Pro 10:12  שׂנאה תעורר מדנים ועל כל־פשׁעים תכסה אהבה׃
Pro 10:13  בשׂפתי נבון תמצא חכמה ושׁבט לגו חסר־לב׃
Pro 10:14  חכמים יצפנו־דעת ופי־אויל מחתה קרבה׃
Pro 10:15  הון עשׁיר קרית עזו מחתת דלים רישׁם׃
Pro 10:16  פעלת צדיק לחיים תבואת רשׁע לחטאת׃
Pro 10:17  ארח לחיים שׁומר מוסר ועוזב תוכחת מתעה׃
Pro 10:18  מכסה שׂנאה שׂפתי־שׁקר ומוצא דבה הוא כסיל׃
Pro 10:19  ברב דברים לא יחדל־פשׁע וחשׂך שׂפתיו משׂכיל׃
Pro 10:20  כסף נבחר לשׁון צדיק לב רשׁעים כמעט׃
Pro 10:21  שׂפתי צדיק ירעו רבים ואוילים בחסר־לב ימותו׃
Pro 10:22  ברכת יהוה היא תעשׁיר ולא־יוסף עצב עמה׃
Pro 10:23  כשׂחוק לכסיל עשׂות זמה וחכמה לאישׁ תבונה׃
Pro 10:24  מגורת רשׁע היא תבואנו ותאות צדיקים יתן׃
Pro 10:25  כעבור סופה ואין רשׁע וצדיק יסוד עולם׃
Pro 10:26  כחמץ לשׁנים וכעשׁן לעינים כן העצל לשׁלחיו׃
Pro 10:27  יראת יהוה תוסיף ימים ושׁנות רשׁעים תקצרנה׃
Pro 10:28  תוחלת צדיקים שׂמחה ותקות רשׁעים תאבד׃
Pro 10:29  מעוז לתם דרך יהוה ומחתה לפעלי און׃
Pro 10:30  צדיק לעולם בל־ימוט ורשׁעים לא ישׁכנו־ארץ׃
Pro 10:31  פי־צדיק ינוב חכמה ולשׁון תהפכות תכרת׃
Pro 10:32  שׂפתי צדיק ידעון רצון ופי רשׁעים תהפכות׃
Pro 11:1  מאזני מרמה תועבת יהוה ואבן שׁלמה רצונו׃
Pro 11:2  בא־זדון ויבא קלון ואת־צנועים חכמה׃
Pro 11:3  תמת ישׁרים תנחם וסלף בוגדים ושׁדם׃
Pro 11:4  לא־יועיל הון ביום עברה וצדקה תציל ממות׃
Pro 11:5  צדקת תמים תישׁר דרכו וברשׁעתו יפל רשׁע׃
Pro 11:6  צדקת ישׁרים תצילם ובהות בגדים ילכדו׃
Pro 11:7  במות אדם רשׁע תאבד תקוה ותוחלת אונים אבדה׃
Pro 11:8  צדיק מצרה נחלץ ויבא רשׁע תחתיו׃
Pro 11:9  בפה חנף ישׁחת רעהו ובדעת צדיקים יחלצו׃
Pro 11:10  בטוב צדיקים תעלץ קריה ובאבד רשׁעים רנה׃
Pro 11:11  בברכת ישׁרים תרום קרת ובפי רשׁעים תהרס׃
Pro 11:12  בז־לרעהו חסר־לב ואישׁ תבונות יחרישׁ׃
Pro 11:13  הולך רכיל מגלה־סוד ונאמן־רוח מכסה דבר׃
Pro 11:14  באין תחבלות יפל־עם ותשׁועה ברב יועץ׃
Pro 11:15  רע־ירוע כי־ערב זר ושׂנא תקעים בוטח׃
Pro 11:16  אשׁת־חן תתמך כבוד ועריצים יתמכו־עשׁר׃
Pro 11:17  גמל נפשׁו אישׁ חסד ועכר שׁארו אכזרי׃
Pro 11:18  רשׁע עשׂה פעלת־שׁקר וזרע צדקה שׂכר אמת׃
Pro 11:19  כן־צדקה לחיים ומרדף רעה למותו׃
Pro 11:20  תועבת יהוה עקשׁי־לב ורצונו תמימי דרך׃
Pro 11:21  יד ליד לא־ינקה רע וזרע צדיקים נמלט׃
Pro 11:22  נזם זהב באף חזיר אשׁה יפה וסרת טעם׃
Pro 11:23  תאות צדיקים אך־טוב תקות רשׁעים עברה׃
Pro 11:24  ישׁ מפזר ונוסף עוד וחושׂך מישׁר אך־למחסור׃
Pro 11:25  נפשׁ־ברכה תדשׁן ומרוה גם־הוא יורא׃
Pro 11:26  מנע בר יקבהו לאום וברכה לראשׁ משׁביר׃
Pro 11:27  שׁחר טוב יבקשׁ רצון ודרשׁ רעה תבואנו׃
Pro 11:28  בוטח בעשׁרו הוא יפל וכעלה צדיקים יפרחו׃
Pro 11:29  עוכר ביתו ינחל־רוח ועבד אויל לחכם־לב׃
Pro 11:30  פרי־צדיק עץ חיים ולקח נפשׂות חכם׃
Pro 11:31  הן צדיק בארץ ישׁלם אף כי־רשׁע וחוטא׃
Pro 12:1  אהב מוסר אהב דעת ושׂנא תוכחת בער׃
Pro 12:2  טוב יפיק רצון מיהוה ואישׁ מזמות ירשׁיע׃
Pro 12:3  לא־יכון אדם ברשׁע ושׁרשׁ צדיקים בל־ימוט׃
Pro 12:4  אשׁת־חיל עטרת בעלה וכרקב בעצמותיו מבישׁה׃
Pro 12:5  מחשׁבות צדיקים משׁפט תחבלות רשׁעים מרמה׃
Pro 12:6  דברי רשׁעים ארב־דם ופי ישׁרים יצילם׃
Pro 12:7  הפוך רשׁעים ואינם ובית צדיקים יעמד׃
Pro 12:8  לפי־שׂכלו יהלל־אישׁ ונעוה־לב יהיה לבוז׃
Pro 12:9  טוב נקלה ועבד לו ממתכבד וחסר־לחם׃
Pro 12:10  יודע צדיק נפשׁ בהמתו ורחמי רשׁעים אכזרי׃
Pro 12:11  עבד אדמתו ישׂבע־לחם ומרדף ריקים חסר־לב׃
Pro 12:12  חמד רשׁע מצוד רעים ושׁרשׁ צדיקים יתן׃
Pro 12:13  בפשׁע שׂפתים מוקשׁ רע ויצא מצרה צדיק׃
Pro 12:14  מפרי פי־אישׁ ישׂבע־טוב וגמול ידי־אדם ישׁוב לו׃
Pro 12:15  דרך אויל ישׁר בעיניו ושׁמע לעצה חכם׃
Pro 12:16  אויל ביום יודע כעסו וכסה קלון ערום׃
Pro 12:17  יפיח אמונה יגיד צדק ועד שׁקרים מרמה׃
Pro 12:18  ישׁ בוטה כמדקרות חרב ולשׁון חכמים מרפא׃
Pro 12:19  שׂפת־אמת תכון לעד ועד־ארגיעה לשׁון שׁקר׃
Pro 12:20  מרמה בלב־חרשׁי רע וליעצי שׁלום שׂמחה׃
Pro 12:21  לא־יאנה לצדיק כל־און ורשׁעים מלאו רע׃
Pro 12:22  תועבת יהוה שׂפתי־שׁקר ועשׂי אמונה רצונו׃
Pro 12:23  אדם ערום כסה דעת ולב כסילים יקרא אולת׃
Pro 12:24  יד־חרוצים תמשׁול ורמיה תהיה למס׃
Pro 12:25  דאגה בלב־אישׁ ישׁחנה ודבר טוב ישׂמחנה׃
Pro 12:26  יתר מרעהו צדיק ודרך רשׁעים תתעם׃
Pro 12:27  לא־יחרך רמיה צידו והון־אדם יקר חרוץ׃
Pro 12:28  בארח־צדקה חיים ודרך נתיבה אל־מות׃
Pro 13:1  בן חכם מוסר אב ולץ לא־שׁמע גערה׃
Pro 13:2  מפרי פי־אישׁ יאכל טוב ונפשׁ בגדים חמס׃
Pro 13:3  נצר פיו שׁמר נפשׁו פשׂק שׂפתיו מחתה־לו׃
Pro 13:4  מתאוה ואין נפשׁו עצל ונפשׁ חרצים תדשׁן׃
Pro 13:5  דבר־שׁקר ישׂנא צדיק ורשׁע יבאישׁ ויחפיר׃
Pro 13:6  צדקה תצר תם־דרך ורשׁעה תסלף חטאת׃
Pro 13:7  ישׁ מתעשׁר ואין כל מתרושׁשׁ והון רב׃
Pro 13:8  כפר נפשׁ־אישׁ עשׁרו ורשׁ לא־שׁמע גערה׃
Pro 13:9  אור־צדיקים ישׂמח ונר רשׁעים ידעך׃
Pro 13:10  רק־בזדון יתן מצה ואת־נועצים חכמה׃
Pro 13:11  הון מהבל ימעט וקבץ על־יד ירבה׃
Pro 13:12  תוחלת ממשׁכה מחלה־לב ועץ חיים תאוה באה׃
Pro 13:13  בז לדבר יחבל לו וירא מצוה הוא ישׁלם׃
Pro 13:14  תורת חכם מקור חיים לסור ממקשׁי מות׃
Pro 13:15  שׂכל־טוב יתן־חן ודרך בגדים איתן׃
Pro 13:16  כל־ערום יעשׂה בדעת וכסיל יפרשׂ אולת׃
Pro 13:17  מלאך רשׁע יפל ברע וציר אמונים מרפא׃
Pro 13:18  רישׁ וקלון פורע מוסר ושׁומר תוכחת יכבד׃
Pro 13:19  תאוה נהיה תערב לנפשׁ ותועבת כסילים סור מרע׃
Pro 13:20  הלוך את־חכמים וחכם ורעה כסילים ירוע׃
Pro 13:21  חטאים תרדף רעה ואת־צדיקים ישׁלם־טוב׃
Pro 13:22  טוב ינחיל בני־בנים וצפון לצדיק חיל חוטא׃
Pro 13:23  רב־אכל ניר ראשׁים וישׁ נספה בלא משׁפט׃
Pro 13:24  חושׂך שׁבטו שׂונא בנו ואהבו שׁחרו מוסר׃
Pro 13:25  צדיק אכל לשׂבע נפשׁו ובטן רשׁעים תחסר׃
Pro 14:1  חכמות נשׁים בנתה ביתה ואולת בידיה תהרסנו׃
Pro 14:2  הולך בישׁרו ירא יהוה ונלוז דרכיו בוזהו׃
Pro 14:3  בפי־אויל חטר גאוה ושׂפתי חכמים תשׁמורם׃
Pro 14:4  באין אלפים אבוס בר ורב־תבואות בכח שׁור׃
Pro 14:5  עד אמונים לא יכזב ויפיח כזבים עד שׁקר׃
Pro 14:6  בקשׁ־לץ חכמה ואין ודעת לנבון נקל׃
Pro 14:7  לך מנגד לאישׁ כסיל ובל־ידעת שׂפתי־דעת׃
Pro 14:8  חכמת ערום הבין דרכו ואולת כסילים מרמה׃
Pro 14:9  אולים יליץ אשׁם ובין ישׁרים רצון׃
Pro 14:10  לב יודע מרת נפשׁו ובשׂמחתו לא־יתערב זר׃
Pro 14:11  בית רשׁעים ישׁמד ואהל ישׁרים יפריח׃
Pro 14:12  ישׁ דרך ישׁר לפני־אישׁ ואחריתה דרכי־מות׃
Pro 14:13  גם־בשׂחוק יכאב־לב ואחריתה שׂמחה תוגה׃
Pro 14:14  מדרכיו ישׂבע סוג לב ומעליו אישׁ טוב׃
Pro 14:15  פתי יאמין לכל־דבר וערום יבין לאשׁרו׃
Pro 14:16  חכם ירא וסר מרע וכסיל מתעבר ובוטח׃
Pro 14:17  קצר־אפים יעשׂה אולת ואישׁ מזמות ישׂנא׃
Pro 14:18  נחלו פתאים אולת וערומים יכתרו דעת׃
Pro 14:19  שׁחו רעים לפני טובים ורשׁעים על־שׁערי צדיק׃
Pro 14:20  גם־לרעהו ישׂנא רשׁ ואהבי עשׁיר רבים׃
Pro 14:21  בז־לרעהו חוטא ומחונן עניים אשׁריו׃
Pro 14:22  הלוא־יתעו חרשׁי רע וחסד ואמת חרשׁי טוב׃
Pro 14:23  בכל־עצב יהיה מותר ודבר־שׂפתים אך־למחסור׃
Pro 14:24  עטרת חכמים עשׁרם אולת כסילים אולת׃
Pro 14:25  מציל נפשׁות עד אמת ויפח כזבים מרמה׃
Pro 14:26  ביראת יהוה מבטח־עז ולבניו יהיה מחסה׃
Pro 14:27  יראת יהוה מקור חיים לסור ממקשׁי מות׃
Pro 14:28  ברב־עם הדרת־מלך ובאפס לאם מחתת רזון׃
Pro 14:29  ארך אפים רב־תבונה וקצר־רוח מרים אולת׃
Pro 14:30  חיי בשׂרים לב מרפא ורקב עצמות קנאה׃
Pro 14:31  עשׁק־דל חרף עשׂהו ומכבדו חנן אביון׃
Pro 14:32  ברעתו ידחה רשׁע וחסה במותו צדיק׃
Pro 14:33  בלב נבון תנוח חכמה ובקרב כסילים תודע׃
Pro 14:34  צדקה תרומם־גוי וחסד לאמים חטאת׃
Pro 14:35  רצון־מלך לעבד משׂכיל ועברתו תהיה מבישׁ׃
Pro 15:1  מענה־רך ישׁיב חמה ודבר־עצב יעלה־אף׃
Pro 15:2  לשׁון חכמים תיטיב דעת ופי כסילים יביע אולת׃
Pro 15:3  בכל־מקום עיני יהוה צפות רעים וטובים׃
Pro 15:4  מרפא לשׁון עץ חיים וסלף בה שׁבר ברוח׃
Pro 15:5  אויל ינאץ מוסר אביו ושׁמר תוכחת יערם׃
Pro 15:6  בית צדיק חסן רב ובתבואת רשׁע נעכרת׃
Pro 15:7  שׂפתי חכמים יזרו דעת ולב כסילים לא־כן׃
Pro 15:8  זבח רשׁעים תועבת יהוה ותפלת ישׁרים רצונו׃
Pro 15:9  תועבת יהוה דרך רשׁע ומרדף צדקה יאהב׃
Pro 15:10  מוסר רע לעזב ארח שׂונא תוכחת ימות׃
Pro 15:11  שׁאול ואבדון נגד יהוה אף כי־לבות בני־אדם׃
Pro 15:12  לא יאהב־לץ הוכח לו אל־חכמים לא ילך׃
Pro 15:13  לב שׂמח ייטב פנים ובעצבת־לב רוח נכאה׃
Pro 15:14  לב נבון יבקשׁ־דעת ופני כסילים ירעה אולת׃
Pro 15:15  כל־ימי עני רעים וטוב־לב משׁתה תמיד׃
Pro 15:16  טוב־מעט ביראת יהוה מאוצר רב ומהומה בו׃
Pro 15:17  טוב ארחת ירק ואהבה־שׁם משׁור אבוס ושׂנאה־בו׃
Pro 15:18  אישׁ חמה יגרה מדון וארך אפים ישׁקיט ריב׃
Pro 15:19  דרך עצל כמשׂכת חדק וארח ישׁרים סללה׃
Pro 15:20  בן חכם ישׂמח־אב וכסיל אדם בוזה אמו׃
Pro 15:21  אולת שׂמחה לחסר־לב ואישׁ תבונה יישׁר־לכת׃
Pro 15:22  הפר מחשׁבות באין סוד וברב יועצים תקום׃
Pro 15:23  שׂמחה לאישׁ במענה־פיו ודבר בעתו מה־טוב׃
Pro 15:24  ארח חיים למעלה למשׂכיל למען סור משׁאול מטה׃
Pro 15:25  בית גאים יסח יהוה ויצב גבול אלמנה׃
Pro 15:26  תועבת יהוה מחשׁבות רע וטהרים אמרי־נעם׃
Pro 15:27  עכר ביתו בוצע בצע ושׂונא מתנת יחיה׃
Pro 15:28  לב צדיק יהגה לענות ופי רשׁעים יביע רעות׃
Pro 15:29  רחוק יהוה מרשׁעים ותפלת צדיקים ישׁמע׃
Pro 15:30  מאור־עינים ישׂמח־לב שׁמועה טובה תדשׁן־עצם׃
Pro 15:31  אזן שׁמעת תוכחת חיים בקרב חכמים תלין׃
Pro 15:32  פורע מוסר מואס נפשׁו ושׁומע תוכחת קונה לב׃
Pro 15:33  יראת יהוה מוסר חכמה ולפני כבוד ענוה׃
Pro 16:1  לאדם מערכי־לב ומיהוה מענה לשׁון׃
Pro 16:2  כל־דרכי־אישׁ זך בעיניו ותכן רוחות יהוה׃
Pro 16:3  גל אל־יהוה מעשׂיך ויכנו מחשׁבתיך׃
Pro 16:4  כל פעל יהוה למענהו וגם־רשׁע ליום רעה׃
Pro 16:5  תועבת יהוה כל־גבה־לב יד ליד לא ינקה׃
Pro 16:6  בחסד ואמת יכפר עון וביראת יהוה סור מרע׃
Pro 16:7  ברצות יהוה דרכי־אישׁ גם־אויביו ישׁלם אתו׃
Pro 16:8  טוב־מעט בצדקה מרב תבואות בלא משׁפט׃
Pro 16:9  לב אדם יחשׁב דרכו ויהוה יכין צעדו׃
Pro 16:10  קסם על־שׂפתי־מלך במשׁפט לא ימעל־פיו׃
Pro 16:11  פלס ומאזני משׁפט ליהוה מעשׂהו כל־אבני־כיס׃
Pro 16:12  תועבת מלכים עשׂות רשׁע כי בצדקה יכון כסא׃
Pro 16:13  רצון מלכים שׂפתי־צדק ודבר ישׁרים יאהב׃
Pro 16:14  חמת־מלך מלאכי־מות ואישׁ חכם יכפרנה׃
Pro 16:15  באור־פני־מלך חיים ורצונו כעב מלקושׁ׃
Pro 16:16  קנה־חכמה מה־טוב מחרוץ וקנות בינה נבחר מכסף׃
Pro 16:17  מסלת ישׁרים סור מרע שׁמר נפשׁו נצר דרכו׃
Pro 16:18  לפני־שׁבר גאון ולפני כשׁלון גבה רוח׃
Pro 16:19  טוב שׁפל־רוח את־עניים מחלק שׁלל את־גאים׃
Pro 16:20  משׂכיל על־דבר ימצא־טוב ובוטח ביהוה אשׁריו׃
Pro 16:21  לחכם־לב יקרא נבון ומתק שׂפתים יסיף לקח׃
Pro 16:22  מקור חיים שׂכל בעליו ומוסר אולים אולת׃
Pro 16:23  לב חכם ישׂכיל פיהו ועל־שׂפתיו יסיף לקח׃
Pro 16:24  צוף־דבשׁ אמרי־נעם מתוק לנפשׁ ומרפא לעצם׃
Pro 16:25  ישׁ דרך ישׁר לפני־אישׁ ואחריתה דרכי־מות׃
Pro 16:26  נפשׁ עמל עמלה לו כי־אכף עליו פיהו׃
Pro 16:27  אישׁ בליעל כרה רעה ועל־שׂפתיו כאשׁ צרבת׃
Pro 16:28  אישׁ תהפכות ישׁלח מדון ונרגן מפריד אלוף׃
Pro 16:29  אישׁ חמס יפתה רעהו והוליכו בדרך לא־טוב׃
Pro 16:30  עצה עיניו לחשׁב תהפכות קרץ שׂפתיו כלה רעה׃
Pro 16:31  עטרת תפארת שׂיבה בדרך צדקה תמצא׃
Pro 16:32  טוב ארך אפים מגבור ומשׁל ברוחו מלכד עיר׃
Pro 16:33  בחיק יוטל את־הגורל ומיהוה כל־משׁפטו׃
Pro 17:1  טוב פת חרבה ושׁלוה־בה מבית מלא זבחי־ריב׃
Pro 17:2  עבד־משׂכיל ימשׁל בבן מבישׁ ובתוך אחים יחלק נחלה׃
Pro 17:3  מצרף לכסף וכור לזהב ובחן לבות יהוה׃
Pro 17:4  מרע מקשׁיב על־שׂפת־און שׁקר מזין על־לשׁון הות׃
Pro 17:5  לעג לרשׁ חרף עשׂהו שׂמח לאיד לא ינקה׃
Pro 17:6  עטרת זקנים בני בנים ותפארת בנים אבותם׃
Pro 17:7  לא־נאוה לנבל שׂפת־יתר אף כי־לנדיב שׂפת־שׁקר׃
Pro 17:8  אבן־חן השׁחד בעיני בעליו אל־כל־אשׁר יפנה ישׂכיל׃
Pro 17:9  מכסה־פשׁע מבקשׁ אהבה ושׁנה בדבר מפריד אלוף׃
Pro 17:10  תחת גערה במבין מהכות כסיל מאה׃
Pro 17:11  אך־מרי יבקשׁ־רע ומלאך אכזרי ישׁלח־בו׃
Pro 17:12  פגושׁ דב שׁכול באישׁ ואל־כסיל באולתו׃
Pro 17:13  משׁיב רעה תחת טובה לא־תמישׁ רעה מביתו׃
Pro 17:14  פוטר מים ראשׁית מדון ולפני התגלע הריב נטושׁ׃
Pro 17:15  מצדיק רשׁע ומרשׁיע צדיק תועבת יהוה גם־שׁניהם׃
Pro 17:16  למה־זה מחיר ביד־כסיל לקנות חכמה ולב־אין׃
Pro 17:17  בכל־עת אהב הרע ואח לצרה יולד׃
Pro 17:18  אדם חסר־לב תוקע כף ערב ערבה לפני רעהו׃
Pro 17:19  אהב פשׁע אהב מצה מגביה פתחו מבקשׁ־שׁבר׃
Pro 17:20  עקשׁ־לב לא ימצא־טוב ונהפך בלשׁונו יפול ברעה׃
Pro 17:21  ילד כסיל לתוגה לו ולא־ישׂמח אבי נבל׃
Pro 17:22  לב שׂמח ייטב גהה ורוח נכאה תיבשׁ־גרם׃
Pro 17:23  שׁחד מחיק רשׁע יקח להטות ארחות משׁפט׃
Pro 17:24  את־פני מבין חכמה ועיני כסיל בקצה־ארץ׃
Pro 17:25  כעס לאביו בן כסיל וממר ליולדתו׃
Pro 17:26  גם ענושׁ לצדיק לא־טוב להכות נדיבים על־ישׁר׃
Pro 17:27  חושׂך אמריו יודע דעת וקר־רוח אישׁ תבונה׃
Pro 17:28  גם אויל מחרישׁ חכם יחשׁב אטם שׂפתיו נבון׃
Pro 18:1  לתאוה יבקשׁ נפרד בכל־תושׁיה יתגלע׃
Pro 18:2  לא־יחפץ כסיל בתבונה כי אם־בהתגלות לבו׃
Pro 18:3  בבוא־רשׁע בא גם־בוז ועם־קלון חרפה׃
Pro 18:4  מים עמקים דברי פי־אישׁ נחל נבע מקור חכמה׃
Pro 18:5  שׂאת פני־רשׁע לא־טוב להטות צדיק במשׁפט׃
Pro 18:6  שׂפתי כסיל יבאו בריב ופיו למהלמות יקרא׃
Pro 18:7  פי־כסיל מחתה־לו ושׂפתיו מוקשׁ נפשׁו׃
Pro 18:8  דברי נרגן כמתלהמים והם ירדו חדרי־בטן׃
Pro 18:9  גם מתרפה במלאכתו אח הוא לבעל משׁחית׃
Pro 18:10  מגדל־עז שׁם יהוה בו־ירוץ צדיק ונשׂגב׃
Pro 18:11  הון עשׁיר קרית עזו וכחומה נשׂגבה במשׂכיתו׃
Pro 18:12  לפני־שׁבר יגבה לב־אישׁ ולפני כבוד ענוה׃
Pro 18:13  משׁיב דבר בטרם ישׁמע אולת היא־לו וכלמה׃
Pro 18:14  רוח־אישׁ יכלכל מחלהו ורוח נכאה מי ישׂאנה׃
Pro 18:15  לב נבון יקנה־דעת ואזן חכמים תבקשׁ־דעת׃
Pro 18:16  מתן אדם ירחיב לו ולפני גדלים ינחנו׃
Pro 18:17  צדיק הראשׁון בריבו יבא־רעהו וחקרו׃
Pro 18:18  מדינים ישׁבית הגורל ובין עצומים יפריד׃
Pro 18:19  אח נפשׁע מקרית־עז ומדונים כבריח ארמון׃
Pro 18:20  מפרי פי־אישׁ תשׂבע בטנו תבואת שׂפתיו ישׂבע׃
Pro 18:21  מות וחיים ביד־לשׁון ואהביה יאכל פריה׃
Pro 18:22  מצא אשׁה מצא טוב ויפק רצון מיהוה׃
Pro 18:23  תחנונים ידבר־רשׁ ועשׁיר יענה עזות׃
Pro 18:24  אישׁ רעים להתרעע וישׁ אהב דבק מאח׃
Pro 19:1  טוב־רשׁ הולך בתמו מעקשׁ שׂפתיו והוא כסיל׃
Pro 19:2  גם בלא־דעת נפשׁ לא־טוב ואץ ברגלים חוטא׃
Pro 19:3  אולת אדם תסלף דרכו ועל־יהוה יזעף לבו׃
Pro 19:4  הון יסיף רעים רבים ודל מרעהו יפרד׃
Pro 19:5  עד שׁקרים לא ינקה ויפיח כזבים לא ימלט׃
Pro 19:6  רבים יחלו פני־נדיב וכל־הרע לאישׁ מתן׃
Pro 19:7  כל אחי־רשׁ שׂנאהו אף כי מרעהו רחקו ממנו מרדף אמרים לא־המה׃
Pro 19:8  קנה־לב אהב נפשׁו שׁמר תבונה למצא־טוב׃
Pro 19:9  עד שׁקרים לא ינקה ויפיח כזבים יאבד׃
Pro 19:10  לא־נאוה לכסיל תענוג אף כי־לעבד משׁל בשׂרים׃
Pro 19:11  שׂכל אדם האריך אפו ותפארתו עבר על־פשׁע׃
Pro 19:12  נהם ככפיר זעף מלך וכטל על־עשׂב רצונו׃
Pro 19:13  הות לאביו בן כסיל ודלף טרד מדיני אשׁה׃
Pro 19:14  בית והון נחלת אבות ומיהוה אשׁה משׂכלת׃
Pro 19:15  עצלה תפיל תרדמה ונפשׁ רמיה תרעב׃
Pro 19:16  שׁמר מצוה שׁמר נפשׁו בוזה דרכיו יומת׃
Pro 19:17  מלוה יהוה חונן דל וגמלו ישׁלם־לו׃
Pro 19:18  יסר בנך כי־ישׁ תקוה ואל־המיתו אל־תשׂא נפשׁך׃
Pro 19:19  גרל־חמה נשׂא ענשׁ כי אם־תציל ועוד תוסף׃
Pro 19:20  שׁמע עצה וקבל מוסר למען תחכם באחריתך׃
Pro 19:21  רבות מחשׁבות בלב־אישׁ ועצת יהוה היא תקום׃
Pro 19:22  תאות אדם חסדו וטוב־רשׁ מאישׁ כזב׃
Pro 19:23  יראת יהוה לחיים ושׂבע ילין בל־יפקד רע׃
Pro 19:24  טמן עצל ידו בצלחת גם־אל־פיהו לא ישׁיבנה׃
Pro 19:25  לץ תכה ופתי יערם והוכיח לנבון יבין דעת׃
Pro 19:26  משׁדד־אב יבריח אם בן מבישׁ ומחפיר׃
Pro 19:27  חדל־בני לשׁמע מוסר לשׁגות מאמרי־דעת׃
Pro 19:28  עד בליעל יליץ משׁפט ופי רשׁעים יבלע־און׃
Pro 19:29  נכונו ללצים שׁפטים ומהלמות לגו כסילים׃
Pro 20:1  לץ היין המה שׁכר וכל־שׁגה בו לא יחכם׃
Pro 20:2  נהם ככפיר אימת מלך מתעברו חוטא נפשׁו׃
Pro 20:3  כבוד לאישׁ שׁבת מריב וכל־אויל יתגלע׃
Pro 20:4  מחרף עצל לא־יחרשׁ ישׁאל בקציר ואין׃
Pro 20:5  מים עמקים עצה בלב־אישׁ ואישׁ תבונה ידלנה׃
Pro 20:6  רב־אדם יקרא אישׁ חסדו ואישׁ אמונים מי ימצא׃
Pro 20:7  מתהלך בתמו צדיק אשׁרי בניו אחריו׃
Pro 20:8  מלך יושׁב על־כסא־דין מזרה בעיניו כל־רע׃
Pro 20:9  מי־יאמר זכיתי לבי טהרתי מחטאתי׃
Pro 20:10  אבן ואבן איפה ואיפה תועבת יהוה גם־שׁניהם׃
Pro 20:11  גם במעלליו יתנכר־נער אם־זך ואם־ישׁר פעלו׃
Pro 20:12  אזן שׁמעת ועין ראה יהוה עשׂה גם־שׁניהם׃
Pro 20:13  אל־תאהב שׁנה פן־תורשׁ פקח עיניך שׂבע־לחם׃
Pro 20:14  רע רע יאמר הקונה ואזל לו אז יתהלל׃
Pro 20:15  ישׁ זהב ורב־פנינים וכלי יקר שׂפתי־דעת׃
Pro 20:16  לקח־בגדו כי־ערב זר ובעד נכרים חבלהו׃
Pro 20:17  ערב לאישׁ לחם שׁקר ואחר ימלא־פיהו חצץ׃
Pro 20:18  מחשׁבות בעצה תכון ובתחבלות עשׂה מלחמה׃
Pro 20:19  גולה־סוד הולך רכיל ולפתה שׂפתיו לא תתערב׃
Pro 20:20  מקלל אביו ואמו ידעך נרו באישׁון חשׁך׃
Pro 20:21  נחלה מבחלת בראשׁנה ואחריתה לא תברך׃
Pro 20:22  אל־תאמר אשׁלמה־רע קוה ליהוה וישׁע לך׃
Pro 20:23  תועבת יהוה אבן ואבן ומאזני מרמה לא־טוב׃
Pro 20:24  מיהוה מצעדי־גבר ואדם מה־יבין דרכו׃
Pro 20:25  מוקשׁ אדם ילע קדשׁ ואחר נדרים לבקר׃
Pro 20:26  מזרה רשׁעים מלך חכם וישׁב עליהם אופן׃
Pro 20:27  נר יהוה נשׁמת אדם חפשׂ כל־חדרי־בטן׃
Pro 20:28  חסד ואמת יצרו־מלך וסעד בחסד כסאו׃
Pro 20:29  תפארת בחורים כחם והדר זקנים שׂיבה׃
Pro 20:30  חברות פצע תמריק ברע ומכות חדרי־בטן׃
Pro 21:1  פלגי־מים לב־מלך ביד־יהוה על־כל־אשׁר יחפץ יטנו׃
Pro 21:2  כל־דרך־אישׁ ישׁר בעיניו ותכן לבות יהוה׃
Pro 21:3  עשׂה צדקה ומשׁפט נבחר ליהוה מזבח׃
Pro 21:4  רום־עינים ורחב־לב נר רשׁעים חטאת׃
Pro 21:5  מחשׁבות חרוץ אך־למותר וכל־אץ אך־למחסור׃
Pro 21:6  פעל אוצרות בלשׁון שׁקר הבל נדף מבקשׁי־מות׃
Pro 21:7  שׁד־רשׁעים יגורם כי מאנו לעשׂות משׁפט׃
Pro 21:8  הפכפך דרך אישׁ וזר וזך ישׁר פעלו׃
Pro 21:9  טוב לשׁבת על־פנת־גג מאשׁת מדינים ובית חבר׃
Pro 21:10  נפשׁ רשׁע אותה־רע לא־יחן בעיניו רעהו׃
Pro 21:11  בענשׁ־לץ יחכם־פתי ובהשׂכיל לחכם יקח־דעת׃
Pro 21:12  משׂכיל צדיק לבית רשׁע מסלף רשׁעים לרע׃
Pro 21:13  אטם אזנו מזעקת־דל גם־הוא יקרא ולא יענה׃
Pro 21:14  מתן בסתר יכפה־אף ושׁחד בחק חמה עזה׃
Pro 21:15  שׂמחה לצדיק עשׂות משׁפט ומחתה לפעלי און׃
Pro 21:16  אדם תועה מדרך השׂכל בקהל רפאים ינוח׃
Pro 21:17  אישׁ מחסור אהב שׂמחה אהב יין־ושׁמן לא יעשׁיר׃
Pro 21:18  כפר לצדיק רשׁע ותחת ישׁרים בוגד׃
Pro 21:19  טוב שׁבת בארץ־מדבר מאשׁת מדונים וכעס׃
Pro 21:20  אוצר נחמד ושׁמן בנוה חכם וכסיל אדם יבלענו׃
Pro 21:21  רדף צדקה וחסד ימצא חיים צדקה וכבוד׃
Pro 21:22  עיר גברים עלה חכם וירד עז מבטחה׃
Pro 21:23  שׁמר פיו ולשׁונו שׁמר מצרות נפשׁו׃
Pro 21:24  זד יהיר לץ שׁמו עושׂה בעברת זדון׃
Pro 21:25  תאות עצל תמיתנו כי־מאנו ידיו לעשׂות׃
Pro 21:26  כל־היום התאוה תאוה וצדיק יתן ולא יחשׂך׃
Pro 21:27  זבח רשׁעים תועבה אף כי־בזמה יביאנו׃
Pro 21:28  עד־כזבים יאבד ואישׁ שׁומע לנצח ידבר׃
Pro 21:29  העז אישׁ רשׁע בפניו וישׁר הוא יכין דרכיו׃
Pro 21:30  אין חכמה ואין תבונה ואין עצה לנגד יהוה׃
Pro 21:31  סוס מוכן ליום מלחמה וליהוה התשׁועה׃
Pro 22:1  נבחר שׁם מעשׁר רב מכסף ומזהב חן טוב׃
Pro 22:2  עשׁיר ורשׁ נפגשׁו עשׂה כלם יהוה׃
Pro 22:3  ערום ראה רעה ויסתר ופתיים עברו ונענשׁו׃
Pro 22:4  עקב ענוה יראת יהוה עשׁר וכבוד וחיים׃
Pro 22:5  צנים פחים בדרך עקשׁ שׁומר נפשׁו ירחק מהם׃
Pro 22:6  חנך לנער על־פי דרכו גם כי־יזקין לא־יסור ממנה׃
Pro 22:7  עשׁיר ברשׁים ימשׁול ועבד לוה לאישׁ מלוה׃
Pro 22:8  זורע עולה יקצור־און ושׁבט עברתו יכלה׃
Pro 22:9  טוב־עין הוא יברך כי־נתן מלחמו לדל׃
Pro 22:10  גרשׁ לץ ויצא מדון וישׁבת דין וקלון׃
Pro 22:11  אהב טהור־לב חן שׂפתיו רעהו מלך׃
Pro 22:12  עיני יהוה נצרו דעת ויסלף דברי בגד׃
Pro 22:13  אמר עצל ארי בחוץ בתוך רחבות ארצח׃
Pro 22:14  שׁוחה עמקה פי זרות זעום יהוה יפול־שׁם׃
Pro 22:15  אולת קשׁורה בלב־נער שׁבט מוסר ירחיקנה ממנו׃
Pro 22:16  עשׁק דל להרבות לו נתן לעשׁיר אך־למחסור׃
Pro 22:17  הט אזנך ושׁמע דברי חכמים ולבך תשׁית לדעתי׃
Pro 22:18  כי־נעים כי־תשׁמרם בבטנך יכנו יחדו על־שׂפתיך׃
Pro 22:19  להיות ביהוה מבטחך הודעתיך היום אף־אתה׃
Pro 22:20  הלא כתבתי לך שׁלשׁום במעצות ודעת׃
Pro 22:21  להודיעך קשׁט אמרי אמת להשׁיב אמרים אמת לשׁלחיך׃
Pro 22:22  אל־תגזל־דל כי דל־הוא ואל־תדכא עני בשׁער׃
Pro 22:23  כי־יהוה יריב ריבם וקבע את־קבעיהם נפשׁ׃
Pro 22:24  אל־תתרע את־בעל אף ואת־אישׁ חמות לא תבוא׃
Pro 22:25  פן־תאלף ארחתו ולקחת מוקשׁ לנפשׁך׃
Pro 22:26  אל־תהי בתקעי־כף בערבים משׁאות׃
Pro 22:27  אם־אין־לך לשׁלם למה יקח משׁכבך מתחתיך׃
Pro 22:28  אל־תסג גבול עולם אשׁר עשׂו אבותיך׃
Pro 22:29  חזית אישׁ מהיר במלאכתו לפני־מלכים יתיצב בל־יתיצב לפני חשׁכים׃
Pro 23:1  כי־תשׁב ללחום את־מושׁל בין תבין את־אשׁר לפניך׃
Pro 23:2  ושׂמת שׂכין בלעך אם־בעל נפשׁ אתה׃
Pro 23:3  אל־תתאו למטעמותיו והוא לחם כזבים׃
Pro 23:4  אל־תיגע להעשׁיר מבינתך חדל׃
Pro 23:5  התעוף עיניך בו ואיננו כי עשׂה יעשׂה־לו כנפים כנשׁר ועיף השׁמים׃
Pro 23:6  אל־תלחם את־לחם רע עין ואל־תתאו למטעמתיו׃
Pro 23:7  כי כמו־שׁער בנפשׁו כן־הוא אכל ושׁתה יאמר לך ולבו בל־עמך׃
Pro 23:8  פתך־אכלת תקיאנה ושׁחת דבריך הנעימים׃
Pro 23:9  באזני כסיל אל־תדבר כי־יבוז לשׂכל מליך׃
Pro 23:10  אל־תסג גבול עולם ובשׂדי יתומים אל־תבא׃
Pro 23:11  כי־גאלם חזק הוא־יריב את־ריבם אתך׃
Pro 23:12  הביאה למוסר לבך ואזנך לאמרי־דעת׃
Pro 23:13  אל־תמנע מנער מוסר כי־תכנו בשׁבט לא ימות׃
Pro 23:14  אתה בשׁבט תכנו ונפשׁו משׁאול תציל׃
Pro 23:15  בני אם־חכם לבך ישׂמח לבי גם־אני׃
Pro 23:16  ותעלזנה כליותי בדבר שׂפתיך מישׁרים׃
Pro 23:17  אל־יקנא לבך בחטאים כי אם־ביראת־יהוה כל־היום׃
Pro 23:18  כי אם־ישׁ אחרית ותקותך לא תכרת׃
Pro 23:19  שׁמע־אתה בני וחכם ואשׁר בדרך לבך׃
Pro 23:20  אל־תהי בסבאי־יין בזללי בשׂר למו׃
Pro 23:21  כי־סבא וזולל יורשׁ וקרעים תלבישׁ נומה׃
Pro 23:22  שׁמע לאביך זה ילדך ואל־תבוז כי־זקנה אמך׃
Pro 23:23  אמת קנה ואל־תמכר חכמה ומוסר ובינה׃
Pro 23:24  גול יגול אבי צדיק יולד חכם וישׂמח בו׃
Pro 23:25  ישׂמח־אביך ואמך ותגל יולדתך׃
Pro 23:26  תנה־בני לבך לי ועיניך דרכי תרצנה׃
Pro 23:27  כי־שׁוחה עמקה זונה ובאר צרה נכריה׃
Pro 23:28  אף־היא כחתף תארב ובוגדים באדם תוסף׃
Pro 23:29  למי אוי למי אבוי למי מדונים למי שׂיח למי פצעים חנם למי חכללות עינים׃
Pro 23:30  למאחרים על־היין לבאים לחקר ממסך׃
Pro 23:31  אל־תרא יין כי יתאדם כי־יתן בכיס עינו יתהלך במישׁרים׃
Pro 23:32  אחריתו כנחשׁ ישׁך וכצפעני יפרשׁ׃
Pro 23:33  עיניך יראו זרות ולבך ידבר תהפכות׃
Pro 23:34  והיית כשׁכב בלב־ים וכשׁכב בראשׁ חבל׃
Pro 23:35  הכוני בל־חליתי הלמוני בל־ידעתי מתי אקיץ אוסיף אבקשׁנו עוד׃
Pro 24:1  אל־תקנא באנשׁי רעה ואל־תתאו להיות אתם׃
Pro 24:2  כי־שׁד יהגה לבם ועמל שׂפתיהם תדברנה׃
Pro 24:3  בחכמה יבנה בית ובתבונה יתכונן׃
Pro 24:4  ובדעת חדרים ימלאו כל־הון יקר ונעים׃
Pro 24:5  גבר־חכם בעוז ואישׁ־דעת מאמץ־כח׃
Pro 24:6  כי בתחבלות תעשׂה־לך מלחמה ותשׁועה ברב יועץ׃
Pro 24:7  ראמות לאויל חכמות בשׁער לא יפתח־פיהו׃
Pro 24:8  מחשׁב להרע לו בעל־מזמות יקראו׃
Pro 24:9  זמת אולת חטאת ותועבת לאדם לץ׃
Pro 24:10  התרפית ביום צרה צר כחכה׃
Pro 24:11  הצל לקחים למות ומטים להרג אם־תחשׂוך׃
Pro 24:12  כי־תאמר הן לא־ידענו זה הלא־תכן לבות הוא־יבין ונצר נפשׁך הוא ידע והשׁיב לאדם כפעלו׃
Pro 24:13  אכל־בני דבשׁ כי־טוב ונפת מתוק על־חכך׃
Pro 24:14  כן דעה חכמה לנפשׁך אם־מצאת וישׁ אחרית ותקותך לא תכרת׃
Pro 24:15  אל־תארב רשׁע לנוה צדיק אל־תשׁדד רבצו׃
Pro 24:16  כי שׁבע יפול צדיק וקם ורשׁעים יכשׁלו ברעה׃
Pro 24:17  בנפל אויביך אל־תשׂמח ובכשׁלו אל־יגל לבך׃
Pro 24:18  פן־יראה יהוה ורע בעיניו והשׁיב מעליו אפו׃
Pro 24:19  אל־תתחר במרעים אל־תקנא ברשׁעים׃
Pro 24:20  כי לא־תהיה אחרית לרע נר רשׁעים ידעך׃
Pro 24:21  ירא־את־יהוה בני ומלך עם־שׁונים אל־תתערב׃
Pro 24:22  כי־פתאם יקום אידם ופיד שׁניהם מי יודע׃
Pro 24:23  גם־אלה לחכמים הכר־פנים במשׁפט בל־טוב׃
Pro 24:24  אמר לרשׁע צדיק אתה יקבהו עמים יזעמוהו לאמים׃
Pro 24:25  ולמוכיחים ינעם ועליהם תבוא ברכת־טוב׃
Pro 24:26  שׂפתים ישׁק משׁיב דברים נכחים׃
Pro 24:27  הכן בחוץ מלאכתך ועתדה בשׂדה לך אחר ובנית ביתך׃
Pro 24:28  אל־תהי עד־חנם ברעך והפתית בשׂפתיך׃
Pro 24:29  אל־תאמר כאשׁר עשׂה־לי כן אעשׂה־לו אשׁיב לאישׁ כפעלו׃
Pro 24:30  על־שׂדה אישׁ־עצל עברתי ועל־כרם אדם חסר־לב׃
Pro 24:31  והנה עלה כלו קמשׂנים כסו פניו חרלים וגדר אבניו נהרסה׃
Pro 24:32  ואחזה אנכי אשׁית לבי ראיתי לקחתי מוסר׃
Pro 24:33  מעט שׁנות מעט תנומות מעט חבק ידים לשׁכב׃
Pro 24:34  ובא־מתהלך רישׁך ומחסריך כאישׁ מגן׃
Pro 25:1  גם־אלה משׁלי שׁלמה אשׁר העתיקו אנשׁי חזקיה מלך־יהודה׃
Pro 25:2  כבד אלהים הסתר דבר וכבד מלכים חקר דבר׃
Pro 25:3  שׁמים לרום וארץ לעמק ולב מלכים אין חקר׃
Pro 25:4  הגו סיגים מכסף ויצא לצרף כלי׃
Pro 25:5  הגו רשׁע לפני־מלך ויכון בצדק כסאו׃
Pro 25:6  אל־תתהדר לפני־מלך ובמקום גדלים אל־תעמד׃
Pro 25:7  כי טוב אמר־לך עלה הנה מהשׁפילך לפני נדיב אשׁר ראו עיניך׃
Pro 25:8  אל־תצא לרב מהר פן מה־תעשׂה באחריתה בהכלים אתך רעך׃
Pro 25:9  ריבך ריב את־רעך וסוד אחר אל־תגל׃
Pro 25:10  פן־יחסדך שׁמע ודבתך לא תשׁוב׃
Pro 25:11  תפוחי זהב במשׂכיות כסף דבר דבר על־אפניו׃
Pro 25:12  נזם זהב וחלי־כתם מוכיח חכם על־אזן שׁמעת׃
Pro 25:13  כצנת־שׁלג ביום קציר ציר נאמן לשׁלחיו ונפשׁ אדניו ישׁיב׃
Pro 25:14  נשׂיאים ורוח וגשׁם אין אישׁ מתהלל במתת־שׁקר׃
Pro 25:15  בארך אפים יפתה קצין ולשׁון רכה תשׁבר־גרם׃
Pro 25:16  דבשׁ מצאת אכל דיך פן־תשׂבענו והקאתו׃
Pro 25:17  הקר רגלך מבית רעך פן־ישׂבעך ושׂנאך׃
Pro 25:18  מפיץ וחרב וחץ שׁנון אישׁ ענה ברעהו עד שׁקר׃
Pro 25:19  שׁן רעה ורגל מועדת מבטח בוגד ביום צרה׃
Pro 25:20  מעדה בגד ביום קרה חמץ על־נתר ושׁר בשׁרים על לב־רע׃
Pro 25:21  אם־רעב שׂנאך האכלהו לחם ואם־צמא השׁקהו מים׃
Pro 25:22  כי גחלים אתה חתה על־ראשׁו ויהוה ישׁלם־לך׃
Pro 25:23  רוח צפון תחולל גשׁם ופנים נזעמים לשׁון סתר׃
Pro 25:24  טוב שׁבת על־פנת־גג מאשׁת מדונים ובית חבר׃
Pro 25:25  מים קרים על־נפשׁ עיפה ושׁמועה טובה מארץ מרחק׃
Pro 25:26  מעין נרפשׂ ומקור משׁחת צדיק מט לפני־רשׁע׃
Pro 25:27  אכל דבשׁ הרבות לא־טוב וחקר כבדם כבוד׃
Pro 25:28  עיר פרוצה אין חומה אישׁ אשׁר אין מעצר לרוחו׃
Pro 26:1  כשׁלג בקיץ וכמטר בקציר כן לא־נאוה לכסיל כבוד׃
Pro 26:2  כצפור לנוד כדרור לעוף כן קללת חנם לא תבא׃
Pro 26:3  שׁוט לסוס מתג לחמור ושׁבט לגו כסילים׃
Pro 26:4  אל־תען כסיל כאולתו פן־תשׁוה־לו גם־אתה׃
Pro 26:5  ענה כסיל כאולתו פן־יהיה חכם בעיניו׃
Pro 26:6  מקצה רגלים חמס שׁתה שׁלח דברים ביד־כסיל׃
Pro 26:7  דליו שׁקים מפסח ומשׁל בפי כסילים׃
Pro 26:8  כצרור אבן במרגמה כן־נותן לכסיל כבוד׃
Pro 26:9  חוח עלה ביד־שׁכור ומשׁל בפי כסילים׃
Pro 26:10  רב מחולל־כל ושׂכר כסיל ושׂכר עברים׃
Pro 26:11  ככלב שׁב על־קאו כסיל שׁונה באולתו׃
Pro 26:12  ראית אישׁ חכם בעיניו תקוה לכסיל ממנו׃
Pro 26:13  אמר עצל שׁחל בדרך ארי בין הרחבות׃
Pro 26:14  הדלת תסוב על־צירה ועצל על־מטתו׃
Pro 26:15  טמן עצל ידו בצלחת נלאה להשׁיבה אל־פיו׃
Pro 26:16  חכם עצל בעיניו משׁבעה משׁיבי טעם׃
Pro 26:17  מחזיק באזני־כלב עבר מתעבר על־ריב לא־לו׃
Pro 26:18  כמתלהלה הירה זקים חצים ומות׃
Pro 26:19  כן־אישׁ רמה את־רעהו ואמר הלא־משׂחק אני׃
Pro 26:20  באפס עצים תכבה־אשׁ ובאין נרגן ישׁתק מדון׃
Pro 26:21  פחם לגחלים ועצים לאשׁ ואישׁ מדונים לחרחר־ריב׃
Pro 26:22  דברי נרגן כמתלהמים והם ירדו חדרי־בטן׃
Pro 26:23  כסף סיגים מצפה על־חרשׂ שׂפתים דלקים ולב־רע׃
Pro 26:24  בשׂפתו ינכר שׂונא ובקרבו ישׁית מרמה׃
Pro 26:25  כי־יחנן קולו אל־תאמן־בו כי שׁבע תועבות בלבו׃
Pro 26:26  תכסה שׂנאה במשׁאון תגלה רעתו בקהל׃
Pro 26:27  כרה־שׁחת בה יפל וגלל אבן אליו תשׁוב׃
Pro 26:28  לשׁון־שׁקר ישׂנא דכיו ופה חלק יעשׂה מדחה׃
Pro 27:1  אל־תתהלל ביום מחר כי לא־תדע מה־ילד יום׃
Pro 27:2  יהללך זר ולא־פיך נכרי ואל־שׂפתיך׃
Pro 27:3  כבד־אבן ונטל החול וכעס אויל כבד משׁניהם׃
Pro 27:4  אכזריות חמה ושׁטף אף ומי יעמד לפני קנאה׃
Pro 27:5  טובה תוכחת מגלה מאהבה מסתרת׃
Pro 27:6  נאמנים פצעי אוהב ונעתרות נשׁיקות שׂונא׃
Pro 27:7  נפשׁ שׂבעה תבוס נפת ונפשׁ רעבה כל־מר מתוק׃
Pro 27:8  כצפור נודדת מן־קנה כן־אישׁ נודד ממקומו׃
Pro 27:9  שׁמן וקטרת ישׂמח־לב ומתק רעהו מעצת־נפשׁ׃
Pro 27:10  רעך ורעה אביך אל־תעזב ובית אחיך אל־תבוא ביום אידך טוב שׁכן קרוב מאח רחוק׃
Pro 27:11  חכם בני ושׂמח לבי ואשׁיבה חרפי דבר׃
Pro 27:12  ערום ראה רעה נסתר פתאים עברו נענשׁו׃
Pro 27:13  קח־בגדו כי־ערב זר ובעד נכריה חבלהו׃
Pro 27:14  מברך רעהו בקול גדול בבקר השׁכים קללה תחשׁב לו׃
Pro 27:15  דלף טורד ביום סגריר ואשׁת מדונים נשׁתוה׃
Pro 27:16  צפניה צפן־רוח ושׁמן ימינו יקרא׃
Pro 27:17  ברזל בברזל יחד ואישׁ יחד פני־רעהו׃
Pro 27:18  נצר תאנה יאכל פריה ושׁמר אדניו יכבד׃
Pro 27:19  כמים הפנים לפנים כן לב־האדם לאדם׃
Pro 27:20  שׁאול ואבדה לא תשׂבענה ועיני האדם לא תשׂבענה׃
Pro 27:21  מצרף לכסף וכור לזהב ואישׁ לפי מהללו׃
Pro 27:22  אם תכתושׁ־את־האויל במכתשׁ בתוך הריפות בעלי לא־תסור מעליו אולתו׃
Pro 27:23  ידע תדע פני צאנך שׁית לבך לעדרים׃
Pro 27:24  כי לא לעולם חסן ואם־נזר לדור דור׃
Pro 27:25  גלה חציר ונראה־דשׁא ונאספו עשׂבות הרים׃
Pro 27:26  כבשׂים ללבושׁך ומחיר שׂדה עתודים׃
Pro 27:27  ודי חלב עזים ללחמך ללחם ביתך וחיים לנערותיך׃
Pro 28:1  נסו ואין־רדף רשׁע וצדיקים ככפיר יבטח׃
Pro 28:2  בפשׁע ארץ רבים שׂריה ובאדם מבין ידע כן יאריך׃
Pro 28:3  גבר רשׁ ועשׁק דלים מטר סחף ואין לחם׃
Pro 28:4  עזבי תורה יהללו רשׁע ושׁמרי תורה יתגרו בם׃
Pro 28:5  אנשׁי־רע לא־יבינו משׁפט ומבקשׁי יהוה יבינו כל׃
Pro 28:6  טוב־רשׁ הולך בתמו מעקשׁ דרכים והוא עשׁיר׃
Pro 28:7  נוצר תורה בן מבין ורעה זוללים יכלים אביו׃
Pro 28:8  מרבה הונו בנשׁך ובתרבית לחונן דלים יקבצנו׃
Pro 28:9  מסיר אזנו משׁמע תורה גם־תפלתו תועבה׃
Pro 28:10  משׁגה ישׁרים בדרך רע בשׁחותו הוא־יפול ותמימים ינחלו־טוב׃
Pro 28:11  חכם בעיניו אישׁ עשׁיר ודל מבין יחקרנו׃
Pro 28:12  בעלץ צדיקים רבה תפארת ובקום רשׁעים יחפשׂ אדם׃
Pro 28:13  מכסה פשׁעיו לא יצליח ומודה ועזב ירחם׃
Pro 28:14  אשׁרי אדם מפחד תמיד ומקשׁה לבו יפול ברעה׃
Pro 28:15  ארי־נהם ודב שׁוקק משׁל רשׁע על עם־דל׃
Pro 28:16  נגיד חסר תבונות ורב מעשׁקות שׂנאי בצע יאריך ימים׃
Pro 28:17  אדם עשׁק בדם־נפשׁ עד־בור ינוס אל־יתמכו־בו׃
Pro 28:18  הולך תמים יושׁע ונעקשׁ דרכים יפול באחת׃
Pro 28:19  עבד אדמתו ישׂבע־לחם ומרדף רקים ישׂבע־רישׁ׃
Pro 28:20  אישׁ אמונות רב־ברכות ואץ להעשׁיר לא ינקה׃
Pro 28:21  הכר־פנים לא־טוב ועל־פת־לחם יפשׁע־גבר׃
Pro 28:22  נבהל להון אישׁ רע עין ולא־ידע כי־חסר יבאנו׃
Pro 28:23  מוכיח אדם אחרי חן ימצא ממחליק לשׁון׃
Pro 28:24  גוזל אביו ואמו ואמר אין־פשׁע חבר הוא לאישׁ משׁחית׃
Pro 28:25  רחב־נפשׁ יגרה מדון ובוטח על־יהוה ידשׁן׃
Pro 28:26  בוטח בלבו הוא כסיל והולך בחכמה הוא ימלט׃
Pro 28:27  נותן לרשׁ אין מחסור ומעלים עיניו רב־מארות׃
Pro 28:28  בקום רשׁעים יסתר אדם ובאבדם ירבו צדיקים׃
Pro 29:1  אישׁ תוכחות מקשׁה־ערף פתע ישׁבר ואין מרפא׃
Pro 29:2  ברבות צדיקים ישׂמח העם ובמשׁל רשׁע יאנח עם׃
Pro 29:3  אישׁ־אהב חכמה ישׂמח אביו ורעה זונות יאבד־הון׃
Pro 29:4  מלך במשׁפט יעמיד ארץ ואישׁ תרומות יהרסנה׃
Pro 29:5  גבר מחליק על־רעהו רשׁת פורשׂ על־פעמיו׃
Pro 29:6  בפשׁע אישׁ רע מוקשׁ וצדיק ירון ושׂמח׃
Pro 29:7  ידע צדיק דין דלים רשׁע לא־יבין דעת׃
Pro 29:8  אנשׁי לצון יפיחו קריה וחכמים ישׁיבו אף׃
Pro 29:9  אישׁ־חכם נשׁפט את־אישׁ אויל ורגז ושׂחק ואין נחת׃
Pro 29:10  אנשׁי דמים ישׂנאו־תם וישׁרים יבקשׁו נפשׁו׃
Pro 29:11  כל־רוחו יוציא כסיל וחכם באחור ישׁבחנה׃
Pro 29:12  משׁל מקשׁיב על־דבר־שׁקר כל־משׁרתיו רשׁעים׃
Pro 29:13  רשׁ ואישׁ תככים נפגשׁו מאיר־עיני שׁניהם יהוה׃
Pro 29:14  מלך שׁופט באמת דלים כסאו לעד יכון׃
Pro 29:15  שׁבט ותוכחת יתן חכמה ונער משׁלח מבישׁ אמו׃
Pro 29:16  ברבות רשׁעים ירבה־פשׁע וצדיקים במפלתם יראו׃
Pro 29:17  יסר בנך ויניחך ויתן מעדנים לנפשׁך׃
Pro 29:18  באין חזון יפרע עם ושׁמר תורה אשׁרהו׃
Pro 29:19  בדברים לא־יוסר עבד כי־יבין ואין מענה׃
Pro 29:20  חזית אישׁ אץ בדבריו תקוה לכסיל ממנו׃
Pro 29:21  מפנק מנער עבדו ואחריתו יהיה מנון׃
Pro 29:22  אישׁ־אף יגרה מדון ובעל חמה רב־פשׁע׃
Pro 29:23  גאות אדם תשׁפילנו ושׁפל־רוח יתמך כבוד׃
Pro 29:24  חולק עם־גנב שׂונא נפשׁו אלה ישׁמע ולא יגיד׃
Pro 29:25  חרדת אדם יתן מוקשׁ ובוטח ביהוה ישׂגב׃
Pro 29:26  רבים מבקשׁים פני־מושׁל ומיהוה משׁפט־אישׁ׃
Pro 29:27  תועבת צדיקים אישׁ עול ותועבת רשׁע ישׁר־דרך׃
Pro 30:1  דברי אגור בן־יקה המשׂא נאם הגבר לאיתיאל לאיתיאל ואכל׃
Pro 30:2  כי בער אנכי מאישׁ ולא־בינת אדם לי׃
Pro 30:3  ולא־למדתי חכמה ודעת קדשׁים אדע׃
Pro 30:4  מי עלה־שׁמים וירד מי אסף־רוח בחפניו מי צרר־מים בשׂמלה מי הקים כל־אפסי־ארץ מה־שׁמו ומה־שׁם־בנו כי תדע׃
Pro 30:5  כל־אמרת אלוה צרופה מגן הוא לחסים בו׃
Pro 30:6  אל־תוסף על־דבריו פן־יוכיח בך ונכזבת׃
Pro 30:7  שׁתים שׁאלתי מאתך אל־תמנע ממני בטרם אמות׃
Pro 30:8  שׁוא ודבר־כזב הרחק ממני ראשׁ ועשׁר אל־תתן־לי הטריפני לחם חקי׃
Pro 30:9  פן אשׂבע וכחשׁתי ואמרתי מי יהוה ופן־אורשׁ וגנבתי ותפשׂתי שׁם אלהי׃
Pro 30:10  אל־תלשׁן עבד אל־אדנו פן־יקללך ואשׁמת׃
Pro 30:11  דור אביו יקלל ואת־אמו לא יברך׃
Pro 30:12  דור טהור בעיניו ומצאתו לא רחץ׃
Pro 30:13  דור מה־רמו עיניו ועפעפיו ינשׂאו׃
Pro 30:14  דור חרבות שׁניו ומאכלות מתלעתיו לאכל עניים מארץ ואביונים מאדם׃
Pro 30:15  לעלוקה שׁתי בנות הב הב שׁלושׁ הנה לא תשׂבענה ארבע לא־אמרו הון׃
Pro 30:16  שׁאול ועצר רחם ארץ לא־שׂבעה מים ואשׁ לא־אמרה הון׃
Pro 30:17  עין תלעג לאב ותבוז ליקהת־אם יקרוה ערבי־נחל ויאכלוה בני־נשׁר׃
Pro 30:18  שׁלשׁה המה נפלאו ממני וארבע לא ידעתים׃
Pro 30:19  דרך הנשׁר בשׁמים דרך נחשׁ עלי צור דרך־אניה בלב־ים ודרך גבר בעלמה׃
Pro 30:20  כן דרך אשׁה מנאפת אכלה ומחתה פיה ואמרה לא־פעלתי און׃
Pro 30:21  תחת שׁלושׁ רגזה ארץ ותחת ארבע לא־תוכל שׂאת׃
Pro 30:22  תחת־עבד כי ימלוך ונבל כי ישׂבע־לחם׃
Pro 30:23  תחת שׂנואה כי תבעל ושׁפחה כי־תירשׁ גברתה׃
Pro 30:24  ארבעה הם קטני־ארץ והמה חכמים מחכמים׃
Pro 30:25  הנמלים עם לא־עז ויכינו בקיץ לחמם׃
Pro 30:26  שׁפנים עם לא־עצום וישׂימו בסלע ביתם׃
Pro 30:27  מלך אין לארבה ויצא חצץ כלו׃
Pro 30:28  שׂממית בידים תתפשׂ והיא בהיכלי מלך׃
Pro 30:29  שׁלשׁה המה מיטיבי צעד וארבעה מיטבי לכת׃
Pro 30:30  לישׁ גבור בבהמה ולא־ישׁוב מפני־כל׃
Pro 30:31  זרזיר מתנים או־תישׁ ומלך אלקום עמו׃
Pro 30:32  אם־נבלת בהתנשׂא ואם־זמות יד לפה׃
Pro 30:33  כי מיץ חלב יוציא חמאה ומיץ־אף יוציא דם ומיץ אפים יוציא ריב׃
Pro 31:1  דברי למואל מלך משׂא אשׁר־יסרתו אמו׃
Pro 31:2  מה־ברי ומה־בר־בטני ומה בר־נדרי׃
Pro 31:3  אל־תתן לנשׁים חילך ודרכיך למחות מלכין׃
Pro 31:4  אל למלכים למואל אל למלכים שׁתו־יין ולרוזנים או שׁכר׃
Pro 31:5  פן־ישׁתה וישׁכח מחקק וישׁנה דין כל־בני־עני׃
Pro 31:6  תנו־שׁכר לאובד ויין למרי נפשׁ׃
Pro 31:7  ישׁתה וישׁכח רישׁו ועמלו לא יזכר־עוד׃
Pro 31:8  פתח־פיך לאלם אל־דין כל־בני חלוף׃
Pro 31:9  פתח־פיך שׁפט־צדק ודין עני ואביון׃
Pro 31:10  אשׁת־חיל מי ימצא ורחק מפנינים מכרה׃
Pro 31:11  בטח בה לב בעלה ושׁלל לא יחסר׃
Pro 31:12  גמלתהו טוב ולא־רע כל ימי חייה׃
Pro 31:13  דרשׁה צמר ופשׁתים ותעשׂ בחפץ כפיה׃
Pro 31:14  היתה כאניות סוחר ממרחק תביא לחמה׃
Pro 31:15  ותקם בעוד לילה ותתן טרף לביתה וחק לנערתיה׃
Pro 31:16  זממה שׂדה ותקחהו מפרי כפיה נטע כרם׃
Pro 31:17  חגרה בעוז מתניה ותאמץ זרעותיה׃
Pro 31:18  טעמה כי־טוב סחרה לא־יכבה בליל נרה׃
Pro 31:19  ידיה שׁלחה בכישׁור וכפיה תמכו פלך׃
Pro 31:20  כפה פרשׂה לעני וידיה שׁלחה לאביון׃
Pro 31:21  לא־תירא לביתה משׁלג כי כל־ביתה לבשׁ שׁנים׃
Pro 31:22  מרבדים עשׂתה־לה שׁשׁ וארגמן לבושׁה׃
Pro 31:23  נודע בשׁערים בעלה בשׁבתו עם־זקני־ארץ׃
Pro 31:24  סדין עשׂתה ותמכר וחגור נתנה לכנעני׃
Pro 31:25  עז־והדר לבושׁה ותשׂחק ליום אחרון׃
Pro 31:26  פיה פתחה בחכמה ותורת־חסד על־לשׁונה׃
Pro 31:27  צופיה הליכות ביתה ולחם עצלות לא תאכל׃
Pro 31:28  קמו בניה ויאשׁרוה בעלה ויהללה׃
Pro 31:29  רבות בנות עשׂו חיל ואת עלית על־כלנה׃
Pro 31:30  שׁקר החן והבל היפי אשׁה יראת־יהוה היא תתהלל׃
Pro 31:31  תנו־לה מפרי ידיה ויהללוה בשׁערים מעשׂיה׃


\end{document}