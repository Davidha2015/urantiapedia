\begin{document}

\title{משלי}


\chapter{1}

\par 1 משׁלי שׁלמה בן־דוד מלך ישׂראל׃
\par 2 לדעת חכמה ומוסר להבין אמרי בינה׃
\par 3 לקחת מוסר השׂכל צדק ומשׁפט ומישׁרים׃
\par 4 לתת לפתאים ערמה לנער דעת ומזמה׃
\par 5 ישׁמע חכם ויוסף לקח ונבון תחבלות יקנה׃
\par 6 להבין משׁל ומליצה דברי חכמים וחידתם׃
\par 7 יראת יהוה ראשׁית דעת חכמה ומוסר אוילים בזו׃
\par 8 שׁמע בני מוסר אביך ואל־תטשׁ תורת אמך׃
\par 9 כי לוית חן הם לראשׁך וענקים לגרגרתיך׃
\par 10 בני אם־יפתוך חטאים אל־תבא׃
\par 11 אם־יאמרו לכה אתנו נארבה לדם נצפנה לנקי חנם׃
\par 12 נבלעם כשׁאול חיים ותמימים כיורדי בור׃
\par 13 כל־הון יקר נמצא נמלא בתינו שׁלל׃
\par 14 גורלך תפיל בתוכנו כיס אחד יהיה לכלנו׃
\par 15 בני אל־תלך בדרך אתם מנע רגלך מנתיבתם׃
\par 16 כי רגליהם לרע ירוצו וימהרו לשׁפך־דם׃
\par 17 כי־חנם מזרה הרשׁת בעיני כל־בעל כנף׃
\par 18 והם לדמם יארבו יצפנו לנפשׁתם׃
\par 19 כן ארחות כל־בצע בצע את־נפשׁ בעליו יקח׃
\par 20 חכמות בחוץ תרנה ברחבות תתן קולה׃
\par 21 בראשׁ המיות תקרא בפתחי שׁערים בעיר אמריה תאמר׃
\par 22 עד־מתי פתים תאהבו פתי ולצים לצון חמדו להם וכסילים ישׂנאו־דעת׃
\par 23 תשׁובו לתוכחתי הנה אביעה לכם רוחי אודיעה דברי אתכם׃
\par 24 יען קראתי ותמאנו נטיתי ידי ואין מקשׁיב׃
\par 25 ותפרעו כל־עצתי ותוכחתי לא אביתם׃
\par 26 גם־אני באידכם אשׂחק אלעג בבא פחדכם׃
\par 27 בבא כשׁאוה פחדכם ואידכם כסופה יאתה בבא עליכם צרה וצוקה׃
\par 28 אז יקראנני ולא אענה ישׁחרנני ולא ימצאנני׃
\par 29 תחת כי־שׂנאו דעת ויראת יהוה לא בחרו׃
\par 30 לא־אבו לעצתי נאצו כל־תוכחתי׃
\par 31 ויאכלו מפרי דרכם וממעצתיהם ישׂבעו׃
\par 32 כי משׁובת פתים תהרגם ושׁלות כסילים תאבדם׃
\par 33 ושׁמע לי ישׁכן־בטח ושׁאנן מפחד רעה׃

\chapter{2}

\par 1 בני אם־תקח אמרי ומצותי תצפן אתך׃
\par 2 להקשׁיב לחכמה אזנך תטה לבך לתבונה׃
\par 3 כי אם לבינה תקרא לתבונה תתן קולך׃
\par 4 אם־תבקשׁנה ככסף וכמטמונים תחפשׂנה׃
\par 5 אז תבין יראת יהוה ודעת אלהים תמצא׃
\par 6 כי־יהוה יתן חכמה מפיו דעת ותבונה׃
\par 7 וצפן לישׁרים תושׁיה מגן להלכי תם׃
\par 8 לנצר ארחות משׁפט ודרך חסידו ישׁמר׃
\par 9 אז תבין צדק ומשׁפט ומישׁרים כל־מעגל־טוב׃
\par 10 כי־תבוא חכמה בלבך ודעת לנפשׁך ינעם׃
\par 11 מזמה תשׁמר עליך תבונה תנצרכה׃
\par 12 להצילך מדרך רע מאישׁ מדבר תהפכות׃
\par 13 העזבים ארחות ישׁר ללכת בדרכי־חשׁך׃
\par 14 השׂמחים לעשׂות רע יגילו בתהפכות רע׃
\par 15 אשׁר ארחתיהם עקשׁים ונלוזים במעגלותם׃
\par 16 להצילך מאשׁה זרה מנכריה אמריה החליקה׃
\par 17 העזבת אלוף נעוריה ואת־ברית אלהיה שׁכחה׃
\par 18 כי שׁחה אל־מות ביתה ואל־רפאים מעגלתיה׃
\par 19 כל־באיה לא ישׁובון ולא־ישׂיגו ארחות חיים׃
\par 20 למען תלך בדרך טובים וארחות צדיקים תשׁמר׃
\par 21 כי־ישׁרים ישׁכנו־ארץ ותמימים יותרו בה׃
\par 22 ורשׁעים מארץ יכרתו ובוגדים יסחו ממנה׃

\chapter{3}

\par 1 בני תורתי אל־תשׁכח ומצותי יצר לבך׃
\par 2 כי ארך ימים ושׁנות חיים ושׁלום יוסיפו לך׃
\par 3 חסד ואמת אל־יעזבך קשׁרם על־גרגרותיך כתבם על־לוח לבך׃
\par 4 ומצא־חן ושׂכל־טוב בעיני אלהים ואדם׃
\par 5 בטח אל־יהוה בכל־לבך ואל־בינתך אל־תשׁען׃
\par 6 בכל־דרכיך דעהו והוא יישׁר ארחתיך׃
\par 7 אל־תהי חכם בעיניך ירא את־יהוה וסור מרע׃
\par 8 רפאות תהי לשׁרך ושׁקוי לעצמותיך׃
\par 9 כבד את־יהוה מהונך ומראשׁית כל־תבואתך׃
\par 10 וימלאו אסמיך שׂבע ותירושׁ יקביך יפרצו׃
\par 11 מוסר יהוה בני אל־תמאס ואל־תקץ בתוכחתו׃
\par 12 כי את אשׁר יאהב יהוה יוכיח וכאב את־בן ירצה׃
\par 13 אשׁרי אדם מצא חכמה ואדם יפיק תבונה׃
\par 14 כי טוב סחרה מסחר־כסף ומחרוץ תבואתה׃
\par 15 יקרה היא מפניים וכל־חפציך לא ישׁוו־בה׃
\par 16 ארך ימים בימינה בשׂמאולה עשׁר וכבוד׃
\par 17 דרכיה דרכי־נעם וכל־נתיבותיה שׁלום׃
\par 18 עץ־חיים היא למחזיקים בה ותמכיה מאשׁר׃
\par 19 יהוה בחכמה יסד־ארץ כונן שׁמים בתבונה׃
\par 20 בדעתו תהומות נבקעו ושׁחקים ירעפו־טל׃
\par 21 בני אל־ילזו מעיניך נצר תשׁיה ומזמה׃
\par 22 ויהיו חיים לנפשׁך וחן לגרגרתיך׃
\par 23 אז תלך לבטח דרכך ורגלך לא תגוף׃
\par 24 אם־תשׁכב לא־תפחד ושׁכבת וערבה שׁנתך׃
\par 25 אל־תירא מפחד פתאם ומשׁאת רשׁעים כי תבא׃
\par 26 כי־יהוה יהיה בכסלך ושׁמר רגלך מלכד׃
\par 27 אל־תמנע־טוב מבעליו בהיות לאל ידיך לעשׂות׃
\par 28 אל־תאמר לרעיך לך ושׁוב ומחר אתן וישׁ אתך׃
\par 29 אל־תחרשׁ על־רעך רעה והוא־יושׁב לבטח אתך׃
\par 30 אל־תרוב עם־אדם חנם אם־לא גמלך רעה׃
\par 31 אל־תקנא באישׁ חמס ואל־תבחר בכל־דרכיו׃
\par 32 כי תועבת יהוה נלוז ואת־ישׁרים סודו׃
\par 33 מארת יהוה בבית רשׁע ונוה צדיקים יברך׃
\par 34 אם־ללצים הוא־יליץ ולעניים יתן־חן׃
\par 35 כבוד חכמים ינחלו וכסילים מרים קלון׃

\chapter{4}

\par 1 שׁמעו בנים מוסר אב והקשׁיבו לדעת בינה׃
\par 2 כי לקח טוב נתתי לכם תורתי אל־תעזבו׃
\par 3 כי־בן הייתי לאבי רך ויחיד לפני אמי׃
\par 4 וירני ויאמר לי יתמך־דברי לבך שׁמר מצותי וחיה׃
\par 5 קנה חכמה קנה בינה אל־תשׁכח ואל־תט מאמרי־פי׃
\par 6 אל־תעזבה ותשׁמרך אהבה ותצרך׃
\par 7 ראשׁית חכמה קנה חכמה ובכל־קנינך קנה בינה׃
\par 8 סלסלה ותרוממך תכבדך כי תחבקנה׃
\par 9 תתן לראשׁך לוית־חן עטרת תפארת תמגנך׃
\par 10 שׁמע בני וקח אמרי וירבו לך שׁנות חיים׃
\par 11 בדרך חכמה הרתיך הדרכתיך במעגלי־ישׁר׃
\par 12 בלכתך לא־יצר צעדך ואם־תרוץ לא תכשׁל׃
\par 13 החזק במוסר אל־תרף נצרה כי־היא חייך׃
\par 14 בארח רשׁעים אל־תבא ואל־תאשׁר בדרך רעים׃
\par 15 פרעהו אל־תעבר־בו שׂטה מעליו ועבור׃
\par 16 כי לא ישׁנו אם־לא ירעו ונגזלה שׁנתם אם־לא יכשׁולו׃
\par 17 כי לחמו לחם רשׁע ויין חמסים ישׁתו׃
\par 18 וארח צדיקים כאור נגה הולך ואור עד־נכון היום׃
\par 19 דרך רשׁעים כאפלה לא ידעו במה יכשׁלו׃
\par 20 בני לדברי הקשׁיבה לאמרי הט־אזנך׃
\par 21 אל־יליזו מעיניך שׁמרם בתוך לבבך׃
\par 22 כי־חיים הם למצאיהם ולכל־בשׂרו מרפא׃
\par 23 מכל־משׁמר נצר לבך כי־ממנו תוצאות חיים׃
\par 24 הסר ממך עקשׁות פה ולזות שׂפתים הרחק ממך׃
\par 25 עיניך לנכח יביטו ועפעפיך יישׁרו נגדך׃
\par 26 פלס מעגל רגלך וכל־דרכיך יכנו׃
\par 27 אל־תט־ימין ושׂמאול הסר רגלך מרע׃

\chapter{5}

\par 1 בני לחכמתי הקשׁיבה לתבונתי הט־אזנך׃
\par 2 לשׁמר מזמות ודעת שׂפתיך ינצרו׃
\par 3 כי נפת תטפנה שׂפתי זרה וחלק משׁמן חכה׃
\par 4 ואחריתה מרה כלענה חדה כחרב פיות׃
\par 5 רגליה ירדות מות שׁאול צעדיה יתמכו׃
\par 6 ארח חיים פן־תפלס נעו מעגלתיה לא תדע׃
\par 7 ועתה בנים שׁמעו־לי ואל־תסורו מאמרי־פי׃
\par 8 הרחק מעליה דרכך ואל־תקרב אל־פתח ביתה׃
\par 9 פן־תתן לאחרים הודך ושׁנתיך לאכזרי׃
\par 10 פן־ישׂבעו זרים כחך ועצביך בבית נכרי׃
\par 11 ונהמת באחריתך בכלות בשׂרך ושׁארך׃
\par 12 ואמרת איך שׂנאתי מוסר ותוכחת נאץ לבי׃
\par 13 ולא־שׁמעתי בקול מורי ולמלמדי לא־הטיתי אזני׃
\par 14 כמעט הייתי בכל־רע בתוך קהל ועדה׃
\par 15 שׁתה־מים מבורך ונזלים מתוך בארך׃
\par 16 יפוצו מעינתיך חוצה ברחבות פלגי־מים׃
\par 17 יהיו־לך לבדך ואין לזרים אתך׃
\par 18 יהי־מקורך ברוך ושׂמח מאשׁת נעורך׃
\par 19 אילת אהבים ויעלת־חן דדיה ירוך בכל־עת באהבתה תשׁגה תמיד׃
\par 20 ולמה תשׁגה בני בזרה ותחבק חק נכריה׃
\par 21 כי נכח עיני יהוה דרכי־אישׁ וכל־מעגלתיו מפלס׃
\par 22 עוונותיו ילכדנו את־הרשׁע ובחבלי חטאתו יתמך׃
\par 23 הוא ימות באין מוסר וברב אולתו ישׁגה׃

\chapter{6}

\par 1 בני אם־ערבת לרעך תקעת לזר כפיך׃
\par 2 נוקשׁת באמרי־פיך נלכדת באמרי־פיך׃
\par 3 עשׂה זאת אפוא בני והנצל כי באת בכף־רעך לך התרפס ורהב רעיך׃
\par 4 אל־תתן שׁנה לעיניך ותנומה לעפעפיך׃
\par 5 הנצל כצבי מיד וכצפור מיד יקושׁ׃
\par 6 לך־אל־נמלה עצל ראה דרכיה וחכם׃
\par 7 אשׁר אין־לה קצין שׁטר ומשׁל׃
\par 8 תכין בקיץ לחמה אגרה בקציר מאכלה׃
\par 9 עד־מתי עצל תשׁכב מתי תקום משׁנתך׃
\par 10 מעט שׁנות מעט תנומות מעט חבק ידים לשׁכב׃
\par 11 ובא־כמהלך ראשׁך ומחסרך כאישׁ מגן׃
\par 12 אדם בליעל אישׁ און הולך עקשׁות פה׃
\par 13 קרץ בעינו מלל ברגלו מרה באצבעתיו׃
\par 14 תהפכות בלבו חרשׁ רע בכל־עת מדנים ישׁלח׃
\par 15 על־כן פתאם יבוא אידו פתע ישׁבר ואין מרפא׃
\par 16 שׁשׁ־הנה שׂנא יהוה ושׁבע תועבות נפשׁו׃
\par 17 עינים רמות לשׁון שׁקר וידים שׁפכות דם־נקי׃
\par 18 לב חרשׁ מחשׁבות און רגלים ממהרות לרוץ לרעה׃
\par 19 יפיח כזבים עד שׁקר ומשׁלח מדנים בין אחים׃
\par 20 נצר בני מצות אביך ואל־תטשׁ תורת אמך׃
\par 21 קשׁרם על־לבך תמיד ענדם על־גרגרתך׃
\par 22 בהתהלכך תנחה אתך בשׁכבך תשׁמר עליך והקיצות היא תשׂיחך׃
\par 23 כי נר מצוה ותורה אור ודרך חיים תוכחות מוסר׃
\par 24 לשׁמרך מאשׁת רע מחלקת לשׁון נכריה׃
\par 25 אל־תחמד יפיה בלבבך ואל־תקחך בעפעפיה׃
\par 26 כי בעד־אשׁה זונה עד־ככר לחם ואשׁת אישׁ נפשׁ יקרה תצוד׃
\par 27 היחתה אישׁ אשׁ בחיקו ובגדיו לא תשׂרפנה׃
\par 28 אם־יהלך אישׁ על־הגחלים ורגליו לא תכוינה׃
\par 29 כן הבא אל־אשׁת רעהו לא ינקה כל־הנגע בה׃
\par 30 לא־יבוזו לגנב כי יגנוב למלא נפשׁו כי ירעב׃
\par 31 ונמצא ישׁלם שׁבעתים את־כל־הון ביתו יתן׃
\par 32 נאף אשׁה חסר־לב משׁחית נפשׁו הוא יעשׂנה׃
\par 33 נגע־וקלון ימצא וחרפתו לא תמחה׃
\par 34 כי־קנאה חמת־גבר ולא־יחמול ביום נקם׃
\par 35 לא־ישׂא פני כל־כפר ולא־יאבה כי תרבה־שׁחד׃

\chapter{7}

\par 1 בני שׁמר אמרי ומצותי תצפן אתך׃
\par 2 שׁמר מצותי וחיה ותורתי כאישׁון עיניך׃
\par 3 קשׁרם על־אצבעתיך כתבם על־לוח לבך׃
\par 4 אמר לחכמה אחתי את ומדע לבינה תקרא׃
\par 5 לשׁמרך מאשׁה זרה מנכריה אמריה החליקה׃
\par 6 כי בחלון ביתי בעד אשׁנבי נשׁקפתי׃
\par 7 וארא בפתאים אבינה בבנים נער חסר־לב׃
\par 8 עבר בשׁוק אצל פנה ודרך ביתה יצעד׃
\par 9 בנשׁף־בערב יום באישׁון לילה ואפלה׃
\par 10 והנה אשׁה לקראתו שׁית זונה ונצרת לב׃
\par 11 המיה היא וסררת בביתה לא־ישׁכנו רגליה׃
\par 12 פעם בחוץ פעם ברחבות ואצל כל־פנה תארב׃
\par 13 והחזיקה בו ונשׁקה־לו העזה פניה ותאמר לו׃
\par 14 זבחי שׁלמים עלי היום שׁלמתי נדרי׃
\par 15 על־כן יצאתי לקראתך לשׁחר פניך ואמצאך׃
\par 16 מרבדים רבדתי ערשׂי חטבות אטון מצרים׃
\par 17 נפתי משׁכבי מר אהלים וקנמון׃
\par 18 לכה נרוה דדים עד־הבקר נתעלסה באהבים׃
\par 19 כי אין האישׁ בביתו הלך בדרך מרחוק׃
\par 20 צרור־הכסף לקח בידו ליום הכסא יבא ביתו׃
\par 21 הטתו ברב לקחה בחלק שׂפתיה תדיחנו׃
\par 22 הולך אחריה פתאם כשׁור אל־טבח יבוא וכעכס אל־מוסר אויל׃
\par 23 עד יפלח חץ כבדו כמהר צפור אל־פח ולא־ידע כי־בנפשׁו הוא׃
\par 24 ועתה בנים שׁמעו־לי והקשׁיבו לאמרי־פי׃
\par 25 אל־ישׂט אל־דרכיה לבך אל־תתע בנתיבותיה׃
\par 26 כי־רבים חללים הפילה ועצמים כל־הרגיה׃
\par 27 דרכי שׁאול ביתה ירדות אל־חדרי־מות׃

\chapter{8}

\par 1 הלא־חכמה תקרא ותבונה תתן קולה׃
\par 2 בראשׁ־מרומים עלי־דרך בית נתיבות נצבה׃
\par 3 ליד־שׁערים לפי־קרת מבוא פתחים תרנה׃
\par 4 אליכם אישׁים אקרא וקולי אל־בני אדם׃
\par 5 הבינו פתאים ערמה וכסילים הבינו לב׃
\par 6 שׁמעו כי־נגידים אדבר ומפתח שׂפתי מישׁרים׃
\par 7 כי־אמת יהגה חכי ותועבת שׂפתי רשׁע׃
\par 8 בצדק כל־אמרי־פי אין בהם נפתל ועקשׁ׃
\par 9 כלם נכחים למבין וישׁרים למצאי דעת׃
\par 10 קחו־מוסרי ואל־כסף ודעת מחרוץ נבחר׃
\par 11 כי־טובה חכמה מפנינים וכל־חפצים לא ישׁוו־בה׃
\par 12 אני־חכמה שׁכנתי ערמה ודעת מזמות אמצא׃
\par 13 יראת יהוה שׂנאת רע גאה וגאון ודרך רע ופי תהפכות שׂנאתי׃
\par 14 לי־עצה ותושׁיה אני בינה לי גבורה׃
\par 15 בי מלכים ימלכו ורוזנים יחקקו צדק׃
\par 16 בי שׂרים ישׂרו ונדיבים כל־שׁפטי צדק׃
\par 17 אני אהביה אהב ומשׁחרי ימצאנני׃
\par 18 עשׁר־וכבוד אתי הון עתק וצדקה׃
\par 19 טוב פריי מחרוץ ומפז ותבואתי מכסף נבחר׃
\par 20 בארח־צדקה אהלך בתוך נתיבות משׁפט׃
\par 21 להנחיל אהבי ישׁ ואצרתיהם אמלא׃
\par 22 יהוה קנני ראשׁית דרכו קדם מפעליו מאז׃
\par 23 מעולם נסכתי מראשׁ מקדמי־ארץ׃
\par 24 באין־תהמות חוללתי באין מעינות נכבדי־מים׃
\par 25 בטרם הרים הטבעו לפני גבעות חוללתי׃
\par 26 עד־לא עשׂה ארץ וחוצות וראשׁ עפרות תבל׃
\par 27 בהכינו שׁמים שׁם אני בחוקו חוג על־פני תהום׃
\par 28 באמצו שׁחקים ממעל בעזוז עינות תהום׃
\par 29 בשׂומו לים חקו ומים לא יעברו־פיו בחוקו מוסדי ארץ׃
\par 30 ואהיה אצלו אמון ואהיה שׁעשׁעים יום יום משׂחקת לפניו בכל־עת׃
\par 31 משׂחקת בתבל ארצו ושׁעשׁעי את־בני אדם׃
\par 32 ועתה בנים שׁמעו־לי ואשׁרי דרכי ישׁמרו׃
\par 33 שׁמעו מוסר וחכמו ואל־תפרעו׃
\par 34 אשׁרי אדם שׁמע לי לשׁקד על־דלתתי יום יום לשׁמר מזוזת פתחי׃
\par 35 כי מצאי מצאי חיים ויפק רצון מיהוה׃
\par 36 וחטאי חמס נפשׁו כל־משׂנאי אהבו מות׃

\chapter{9}

\par 1 חכמות בנתה ביתה חצבה עמודיה שׁבעה׃
\par 2 טבחה טבחה מסכה יינה אף ערכה שׁלחנה׃
\par 3 שׁלחה נערתיה תקרא על־גפי מרמי קרת׃
\par 4 מי־פתי יסר הנה חסר־לב אמרה לו׃
\par 5 לכו לחמו בלחמי ושׁתו ביין מסכתי׃
\par 6 עזבו פתאים וחיו ואשׁרו בדרך בינה׃
\par 7 יסר לץ לקח לו קלון ומוכיח לרשׁע מומו׃
\par 8 אל־תוכח לץ פן־ישׂנאך הוכח לחכם ויאהבך׃
\par 9 תן לחכם ויחכם־עוד הודע לצדיק ויוסף לקח׃
\par 10 תחלת חכמה יראת יהוה ודעת קדשׁים בינה׃
\par 11 כי־בי ירבו ימיך ויוסיפו לך שׁנות חיים׃
\par 12 אם־חכמת חכמת לך ולצת לבדך תשׂא׃
\par 13 אשׁת כסילות המיה פתיות ובל־ידעה מה׃
\par 14 וישׁבה לפתח ביתה על־כסא מרמי קרת׃
\par 15 לקרא לעברי־דרך המישׁרים ארחותם׃
\par 16 מי־פתי יסר הנה וחסר־לב ואמרה לו׃
\par 17 מים־גנובים ימתקו ולחם סתרים ינעם׃
\par 18 ולא־ידע כי־רפאים שׁם בעמקי שׁאול קראיה׃

\chapter{10}

\par 1 משׁלי שׁלמה בן חכם ישׂמח־אב ובן כסיל תוגת אמו׃
\par 2 לא־יועילו אוצרות רשׁע וצדקה תציל ממות׃
\par 3 לא־ירעיב יהוה נפשׁ צדיק והות רשׁעים יהדף׃
\par 4 ראשׁ עשׂה כף־רמיה ויד חרוצים תעשׁיר׃
\par 5 אגר בקיץ בן משׂכיל נרדם בקציר בן מבישׁ׃
\par 6 ברכות לראשׁ צדיק ופי רשׁעים יכסה חמס׃
\par 7 זכר צדיק לברכה ושׁם רשׁעים ירקב׃
\par 8 חכם־לב יקח מצות ואויל שׂפתים ילבט׃
\par 9 הולך בתם ילך בטח ומעקשׁ דרכיו יודע׃
\par 10 קרץ עין יתן עצבת ואויל שׂפתים ילבט׃
\par 11 מקור חיים פי צדיק ופי רשׁעים יכסה חמס׃
\par 12 שׂנאה תעורר מדנים ועל כל־פשׁעים תכסה אהבה׃
\par 13 בשׂפתי נבון תמצא חכמה ושׁבט לגו חסר־לב׃
\par 14 חכמים יצפנו־דעת ופי־אויל מחתה קרבה׃
\par 15 הון עשׁיר קרית עזו מחתת דלים רישׁם׃
\par 16 פעלת צדיק לחיים תבואת רשׁע לחטאת׃
\par 17 ארח לחיים שׁומר מוסר ועוזב תוכחת מתעה׃
\par 18 מכסה שׂנאה שׂפתי־שׁקר ומוצא דבה הוא כסיל׃
\par 19 ברב דברים לא יחדל־פשׁע וחשׂך שׂפתיו משׂכיל׃
\par 20 כסף נבחר לשׁון צדיק לב רשׁעים כמעט׃
\par 21 שׂפתי צדיק ירעו רבים ואוילים בחסר־לב ימותו׃
\par 22 ברכת יהוה היא תעשׁיר ולא־יוסף עצב עמה׃
\par 23 כשׂחוק לכסיל עשׂות זמה וחכמה לאישׁ תבונה׃
\par 24 מגורת רשׁע היא תבואנו ותאות צדיקים יתן׃
\par 25 כעבור סופה ואין רשׁע וצדיק יסוד עולם׃
\par 26 כחמץ לשׁנים וכעשׁן לעינים כן העצל לשׁלחיו׃
\par 27 יראת יהוה תוסיף ימים ושׁנות רשׁעים תקצרנה׃
\par 28 תוחלת צדיקים שׂמחה ותקות רשׁעים תאבד׃
\par 29 מעוז לתם דרך יהוה ומחתה לפעלי און׃
\par 30 צדיק לעולם בל־ימוט ורשׁעים לא ישׁכנו־ארץ׃
\par 31 פי־צדיק ינוב חכמה ולשׁון תהפכות תכרת׃
\par 32 שׂפתי צדיק ידעון רצון ופי רשׁעים תהפכות׃

\chapter{11}

\par 1 מאזני מרמה תועבת יהוה ואבן שׁלמה רצונו׃
\par 2 בא־זדון ויבא קלון ואת־צנועים חכמה׃
\par 3 תמת ישׁרים תנחם וסלף בוגדים ושׁדם׃
\par 4 לא־יועיל הון ביום עברה וצדקה תציל ממות׃
\par 5 צדקת תמים תישׁר דרכו וברשׁעתו יפל רשׁע׃
\par 6 צדקת ישׁרים תצילם ובהות בגדים ילכדו׃
\par 7 במות אדם רשׁע תאבד תקוה ותוחלת אונים אבדה׃
\par 8 צדיק מצרה נחלץ ויבא רשׁע תחתיו׃
\par 9 בפה חנף ישׁחת רעהו ובדעת צדיקים יחלצו׃
\par 10 בטוב צדיקים תעלץ קריה ובאבד רשׁעים רנה׃
\par 11 בברכת ישׁרים תרום קרת ובפי רשׁעים תהרס׃
\par 12 בז־לרעהו חסר־לב ואישׁ תבונות יחרישׁ׃
\par 13 הולך רכיל מגלה־סוד ונאמן־רוח מכסה דבר׃
\par 14 באין תחבלות יפל־עם ותשׁועה ברב יועץ׃
\par 15 רע־ירוע כי־ערב זר ושׂנא תקעים בוטח׃
\par 16 אשׁת־חן תתמך כבוד ועריצים יתמכו־עשׁר׃
\par 17 גמל נפשׁו אישׁ חסד ועכר שׁארו אכזרי׃
\par 18 רשׁע עשׂה פעלת־שׁקר וזרע צדקה שׂכר אמת׃
\par 19 כן־צדקה לחיים ומרדף רעה למותו׃
\par 20 תועבת יהוה עקשׁי־לב ורצונו תמימי דרך׃
\par 21 יד ליד לא־ינקה רע וזרע צדיקים נמלט׃
\par 22 נזם זהב באף חזיר אשׁה יפה וסרת טעם׃
\par 23 תאות צדיקים אך־טוב תקות רשׁעים עברה׃
\par 24 ישׁ מפזר ונוסף עוד וחושׂך מישׁר אך־למחסור׃
\par 25 נפשׁ־ברכה תדשׁן ומרוה גם־הוא יורא׃
\par 26 מנע בר יקבהו לאום וברכה לראשׁ משׁביר׃
\par 27 שׁחר טוב יבקשׁ רצון ודרשׁ רעה תבואנו׃
\par 28 בוטח בעשׁרו הוא יפל וכעלה צדיקים יפרחו׃
\par 29 עוכר ביתו ינחל־רוח ועבד אויל לחכם־לב׃
\par 30 פרי־צדיק עץ חיים ולקח נפשׂות חכם׃
\par 31 הן צדיק בארץ ישׁלם אף כי־רשׁע וחוטא׃

\chapter{12}

\par 1 אהב מוסר אהב דעת ושׂנא תוכחת בער׃
\par 2 טוב יפיק רצון מיהוה ואישׁ מזמות ירשׁיע׃
\par 3 לא־יכון אדם ברשׁע ושׁרשׁ צדיקים בל־ימוט׃
\par 4 אשׁת־חיל עטרת בעלה וכרקב בעצמותיו מבישׁה׃
\par 5 מחשׁבות צדיקים משׁפט תחבלות רשׁעים מרמה׃
\par 6 דברי רשׁעים ארב־דם ופי ישׁרים יצילם׃
\par 7 הפוך רשׁעים ואינם ובית צדיקים יעמד׃
\par 8 לפי־שׂכלו יהלל־אישׁ ונעוה־לב יהיה לבוז׃
\par 9 טוב נקלה ועבד לו ממתכבד וחסר־לחם׃
\par 10 יודע צדיק נפשׁ בהמתו ורחמי רשׁעים אכזרי׃
\par 11 עבד אדמתו ישׂבע־לחם ומרדף ריקים חסר־לב׃
\par 12 חמד רשׁע מצוד רעים ושׁרשׁ צדיקים יתן׃
\par 13 בפשׁע שׂפתים מוקשׁ רע ויצא מצרה צדיק׃
\par 14 מפרי פי־אישׁ ישׂבע־טוב וגמול ידי־אדם ישׁוב לו׃
\par 15 דרך אויל ישׁר בעיניו ושׁמע לעצה חכם׃
\par 16 אויל ביום יודע כעסו וכסה קלון ערום׃
\par 17 יפיח אמונה יגיד צדק ועד שׁקרים מרמה׃
\par 18 ישׁ בוטה כמדקרות חרב ולשׁון חכמים מרפא׃
\par 19 שׂפת־אמת תכון לעד ועד־ארגיעה לשׁון שׁקר׃
\par 20 מרמה בלב־חרשׁי רע וליעצי שׁלום שׂמחה׃
\par 21 לא־יאנה לצדיק כל־און ורשׁעים מלאו רע׃
\par 22 תועבת יהוה שׂפתי־שׁקר ועשׂי אמונה רצונו׃
\par 23 אדם ערום כסה דעת ולב כסילים יקרא אולת׃
\par 24 יד־חרוצים תמשׁול ורמיה תהיה למס׃
\par 25 דאגה בלב־אישׁ ישׁחנה ודבר טוב ישׂמחנה׃
\par 26 יתר מרעהו צדיק ודרך רשׁעים תתעם׃
\par 27 לא־יחרך רמיה צידו והון־אדם יקר חרוץ׃
\par 28 בארח־צדקה חיים ודרך נתיבה אל־מות׃

\chapter{13}

\par 1 בן חכם מוסר אב ולץ לא־שׁמע גערה׃
\par 2 מפרי פי־אישׁ יאכל טוב ונפשׁ בגדים חמס׃
\par 3 נצר פיו שׁמר נפשׁו פשׂק שׂפתיו מחתה־לו׃
\par 4 מתאוה ואין נפשׁו עצל ונפשׁ חרצים תדשׁן׃
\par 5 דבר־שׁקר ישׂנא צדיק ורשׁע יבאישׁ ויחפיר׃
\par 6 צדקה תצר תם־דרך ורשׁעה תסלף חטאת׃
\par 7 ישׁ מתעשׁר ואין כל מתרושׁשׁ והון רב׃
\par 8 כפר נפשׁ־אישׁ עשׁרו ורשׁ לא־שׁמע גערה׃
\par 9 אור־צדיקים ישׂמח ונר רשׁעים ידעך׃
\par 10 רק־בזדון יתן מצה ואת־נועצים חכמה׃
\par 11 הון מהבל ימעט וקבץ על־יד ירבה׃
\par 12 תוחלת ממשׁכה מחלה־לב ועץ חיים תאוה באה׃
\par 13 בז לדבר יחבל לו וירא מצוה הוא ישׁלם׃
\par 14 תורת חכם מקור חיים לסור ממקשׁי מות׃
\par 15 שׂכל־טוב יתן־חן ודרך בגדים איתן׃
\par 16 כל־ערום יעשׂה בדעת וכסיל יפרשׂ אולת׃
\par 17 מלאך רשׁע יפל ברע וציר אמונים מרפא׃
\par 18 רישׁ וקלון פורע מוסר ושׁומר תוכחת יכבד׃
\par 19 תאוה נהיה תערב לנפשׁ ותועבת כסילים סור מרע׃
\par 20 הלוך את־חכמים וחכם ורעה כסילים ירוע׃
\par 21 חטאים תרדף רעה ואת־צדיקים ישׁלם־טוב׃
\par 22 טוב ינחיל בני־בנים וצפון לצדיק חיל חוטא׃
\par 23 רב־אכל ניר ראשׁים וישׁ נספה בלא משׁפט׃
\par 24 חושׂך שׁבטו שׂונא בנו ואהבו שׁחרו מוסר׃
\par 25 צדיק אכל לשׂבע נפשׁו ובטן רשׁעים תחסר׃

\chapter{14}

\par 1 חכמות נשׁים בנתה ביתה ואולת בידיה תהרסנו׃
\par 2 הולך בישׁרו ירא יהוה ונלוז דרכיו בוזהו׃
\par 3 בפי־אויל חטר גאוה ושׂפתי חכמים תשׁמורם׃
\par 4 באין אלפים אבוס בר ורב־תבואות בכח שׁור׃
\par 5 עד אמונים לא יכזב ויפיח כזבים עד שׁקר׃
\par 6 בקשׁ־לץ חכמה ואין ודעת לנבון נקל׃
\par 7 לך מנגד לאישׁ כסיל ובל־ידעת שׂפתי־דעת׃
\par 8 חכמת ערום הבין דרכו ואולת כסילים מרמה׃
\par 9 אולים יליץ אשׁם ובין ישׁרים רצון׃
\par 10 לב יודע מרת נפשׁו ובשׂמחתו לא־יתערב זר׃
\par 11 בית רשׁעים ישׁמד ואהל ישׁרים יפריח׃
\par 12 ישׁ דרך ישׁר לפני־אישׁ ואחריתה דרכי־מות׃
\par 13 גם־בשׂחוק יכאב־לב ואחריתה שׂמחה תוגה׃
\par 14 מדרכיו ישׂבע סוג לב ומעליו אישׁ טוב׃
\par 15 פתי יאמין לכל־דבר וערום יבין לאשׁרו׃
\par 16 חכם ירא וסר מרע וכסיל מתעבר ובוטח׃
\par 17 קצר־אפים יעשׂה אולת ואישׁ מזמות ישׂנא׃
\par 18 נחלו פתאים אולת וערומים יכתרו דעת׃
\par 19 שׁחו רעים לפני טובים ורשׁעים על־שׁערי צדיק׃
\par 20 גם־לרעהו ישׂנא רשׁ ואהבי עשׁיר רבים׃
\par 21 בז־לרעהו חוטא ומחונן עניים אשׁריו׃
\par 22 הלוא־יתעו חרשׁי רע וחסד ואמת חרשׁי טוב׃
\par 23 בכל־עצב יהיה מותר ודבר־שׂפתים אך־למחסור׃
\par 24 עטרת חכמים עשׁרם אולת כסילים אולת׃
\par 25 מציל נפשׁות עד אמת ויפח כזבים מרמה׃
\par 26 ביראת יהוה מבטח־עז ולבניו יהיה מחסה׃
\par 27 יראת יהוה מקור חיים לסור ממקשׁי מות׃
\par 28 ברב־עם הדרת־מלך ובאפס לאם מחתת רזון׃
\par 29 ארך אפים רב־תבונה וקצר־רוח מרים אולת׃
\par 30 חיי בשׂרים לב מרפא ורקב עצמות קנאה׃
\par 31 עשׁק־דל חרף עשׂהו ומכבדו חנן אביון׃
\par 32 ברעתו ידחה רשׁע וחסה במותו צדיק׃
\par 33 בלב נבון תנוח חכמה ובקרב כסילים תודע׃
\par 34 צדקה תרומם־גוי וחסד לאמים חטאת׃
\par 35 רצון־מלך לעבד משׂכיל ועברתו תהיה מבישׁ׃

\chapter{15}

\par 1 מענה־רך ישׁיב חמה ודבר־עצב יעלה־אף׃
\par 2 לשׁון חכמים תיטיב דעת ופי כסילים יביע אולת׃
\par 3 בכל־מקום עיני יהוה צפות רעים וטובים׃
\par 4 מרפא לשׁון עץ חיים וסלף בה שׁבר ברוח׃
\par 5 אויל ינאץ מוסר אביו ושׁמר תוכחת יערם׃
\par 6 בית צדיק חסן רב ובתבואת רשׁע נעכרת׃
\par 7 שׂפתי חכמים יזרו דעת ולב כסילים לא־כן׃
\par 8 זבח רשׁעים תועבת יהוה ותפלת ישׁרים רצונו׃
\par 9 תועבת יהוה דרך רשׁע ומרדף צדקה יאהב׃
\par 10 מוסר רע לעזב ארח שׂונא תוכחת ימות׃
\par 11 שׁאול ואבדון נגד יהוה אף כי־לבות בני־אדם׃
\par 12 לא יאהב־לץ הוכח לו אל־חכמים לא ילך׃
\par 13 לב שׂמח ייטב פנים ובעצבת־לב רוח נכאה׃
\par 14 לב נבון יבקשׁ־דעת ופני כסילים ירעה אולת׃
\par 15 כל־ימי עני רעים וטוב־לב משׁתה תמיד׃
\par 16 טוב־מעט ביראת יהוה מאוצר רב ומהומה בו׃
\par 17 טוב ארחת ירק ואהבה־שׁם משׁור אבוס ושׂנאה־בו׃
\par 18 אישׁ חמה יגרה מדון וארך אפים ישׁקיט ריב׃
\par 19 דרך עצל כמשׂכת חדק וארח ישׁרים סללה׃
\par 20 בן חכם ישׂמח־אב וכסיל אדם בוזה אמו׃
\par 21 אולת שׂמחה לחסר־לב ואישׁ תבונה יישׁר־לכת׃
\par 22 הפר מחשׁבות באין סוד וברב יועצים תקום׃
\par 23 שׂמחה לאישׁ במענה־פיו ודבר בעתו מה־טוב׃
\par 24 ארח חיים למעלה למשׂכיל למען סור משׁאול מטה׃
\par 25 בית גאים יסח יהוה ויצב גבול אלמנה׃
\par 26 תועבת יהוה מחשׁבות רע וטהרים אמרי־נעם׃
\par 27 עכר ביתו בוצע בצע ושׂונא מתנת יחיה׃
\par 28 לב צדיק יהגה לענות ופי רשׁעים יביע רעות׃
\par 29 רחוק יהוה מרשׁעים ותפלת צדיקים ישׁמע׃
\par 30 מאור־עינים ישׂמח־לב שׁמועה טובה תדשׁן־עצם׃
\par 31 אזן שׁמעת תוכחת חיים בקרב חכמים תלין׃
\par 32 פורע מוסר מואס נפשׁו ושׁומע תוכחת קונה לב׃
\par 33 יראת יהוה מוסר חכמה ולפני כבוד ענוה׃

\chapter{16}

\par 1 לאדם מערכי־לב ומיהוה מענה לשׁון׃
\par 2 כל־דרכי־אישׁ זך בעיניו ותכן רוחות יהוה׃
\par 3 גל אל־יהוה מעשׂיך ויכנו מחשׁבתיך׃
\par 4 כל פעל יהוה למענהו וגם־רשׁע ליום רעה׃
\par 5 תועבת יהוה כל־גבה־לב יד ליד לא ינקה׃
\par 6 בחסד ואמת יכפר עון וביראת יהוה סור מרע׃
\par 7 ברצות יהוה דרכי־אישׁ גם־אויביו ישׁלם אתו׃
\par 8 טוב־מעט בצדקה מרב תבואות בלא משׁפט׃
\par 9 לב אדם יחשׁב דרכו ויהוה יכין צעדו׃
\par 10 קסם על־שׂפתי־מלך במשׁפט לא ימעל־פיו׃
\par 11 פלס ומאזני משׁפט ליהוה מעשׂהו כל־אבני־כיס׃
\par 12 תועבת מלכים עשׂות רשׁע כי בצדקה יכון כסא׃
\par 13 רצון מלכים שׂפתי־צדק ודבר ישׁרים יאהב׃
\par 14 חמת־מלך מלאכי־מות ואישׁ חכם יכפרנה׃
\par 15 באור־פני־מלך חיים ורצונו כעב מלקושׁ׃
\par 16 קנה־חכמה מה־טוב מחרוץ וקנות בינה נבחר מכסף׃
\par 17 מסלת ישׁרים סור מרע שׁמר נפשׁו נצר דרכו׃
\par 18 לפני־שׁבר גאון ולפני כשׁלון גבה רוח׃
\par 19 טוב שׁפל־רוח את־עניים מחלק שׁלל את־גאים׃
\par 20 משׂכיל על־דבר ימצא־טוב ובוטח ביהוה אשׁריו׃
\par 21 לחכם־לב יקרא נבון ומתק שׂפתים יסיף לקח׃
\par 22 מקור חיים שׂכל בעליו ומוסר אולים אולת׃
\par 23 לב חכם ישׂכיל פיהו ועל־שׂפתיו יסיף לקח׃
\par 24 צוף־דבשׁ אמרי־נעם מתוק לנפשׁ ומרפא לעצם׃
\par 25 ישׁ דרך ישׁר לפני־אישׁ ואחריתה דרכי־מות׃
\par 26 נפשׁ עמל עמלה לו כי־אכף עליו פיהו׃
\par 27 אישׁ בליעל כרה רעה ועל־שׂפתיו כאשׁ צרבת׃
\par 28 אישׁ תהפכות ישׁלח מדון ונרגן מפריד אלוף׃
\par 29 אישׁ חמס יפתה רעהו והוליכו בדרך לא־טוב׃
\par 30 עצה עיניו לחשׁב תהפכות קרץ שׂפתיו כלה רעה׃
\par 31 עטרת תפארת שׂיבה בדרך צדקה תמצא׃
\par 32 טוב ארך אפים מגבור ומשׁל ברוחו מלכד עיר׃
\par 33 בחיק יוטל את־הגורל ומיהוה כל־משׁפטו׃

\chapter{17}

\par 1 טוב פת חרבה ושׁלוה־בה מבית מלא זבחי־ריב׃
\par 2 עבד־משׂכיל ימשׁל בבן מבישׁ ובתוך אחים יחלק נחלה׃
\par 3 מצרף לכסף וכור לזהב ובחן לבות יהוה׃
\par 4 מרע מקשׁיב על־שׂפת־און שׁקר מזין על־לשׁון הות׃
\par 5 לעג לרשׁ חרף עשׂהו שׂמח לאיד לא ינקה׃
\par 6 עטרת זקנים בני בנים ותפארת בנים אבותם׃
\par 7 לא־נאוה לנבל שׂפת־יתר אף כי־לנדיב שׂפת־שׁקר׃
\par 8 אבן־חן השׁחד בעיני בעליו אל־כל־אשׁר יפנה ישׂכיל׃
\par 9 מכסה־פשׁע מבקשׁ אהבה ושׁנה בדבר מפריד אלוף׃
\par 10 תחת גערה במבין מהכות כסיל מאה׃
\par 11 אך־מרי יבקשׁ־רע ומלאך אכזרי ישׁלח־בו׃
\par 12 פגושׁ דב שׁכול באישׁ ואל־כסיל באולתו׃
\par 13 משׁיב רעה תחת טובה לא־תמישׁ רעה מביתו׃
\par 14 פוטר מים ראשׁית מדון ולפני התגלע הריב נטושׁ׃
\par 15 מצדיק רשׁע ומרשׁיע צדיק תועבת יהוה גם־שׁניהם׃
\par 16 למה־זה מחיר ביד־כסיל לקנות חכמה ולב־אין׃
\par 17 בכל־עת אהב הרע ואח לצרה יולד׃
\par 18 אדם חסר־לב תוקע כף ערב ערבה לפני רעהו׃
\par 19 אהב פשׁע אהב מצה מגביה פתחו מבקשׁ־שׁבר׃
\par 20 עקשׁ־לב לא ימצא־טוב ונהפך בלשׁונו יפול ברעה׃
\par 21 ילד כסיל לתוגה לו ולא־ישׂמח אבי נבל׃
\par 22 לב שׂמח ייטב גהה ורוח נכאה תיבשׁ־גרם׃
\par 23 שׁחד מחיק רשׁע יקח להטות ארחות משׁפט׃
\par 24 את־פני מבין חכמה ועיני כסיל בקצה־ארץ׃
\par 25 כעס לאביו בן כסיל וממר ליולדתו׃
\par 26 גם ענושׁ לצדיק לא־טוב להכות נדיבים על־ישׁר׃
\par 27 חושׂך אמריו יודע דעת וקר־רוח אישׁ תבונה׃
\par 28 גם אויל מחרישׁ חכם יחשׁב אטם שׂפתיו נבון׃

\chapter{18}

\par 1 לתאוה יבקשׁ נפרד בכל־תושׁיה יתגלע׃
\par 2 לא־יחפץ כסיל בתבונה כי אם־בהתגלות לבו׃
\par 3 בבוא־רשׁע בא גם־בוז ועם־קלון חרפה׃
\par 4 מים עמקים דברי פי־אישׁ נחל נבע מקור חכמה׃
\par 5 שׂאת פני־רשׁע לא־טוב להטות צדיק במשׁפט׃
\par 6 שׂפתי כסיל יבאו בריב ופיו למהלמות יקרא׃
\par 7 פי־כסיל מחתה־לו ושׂפתיו מוקשׁ נפשׁו׃
\par 8 דברי נרגן כמתלהמים והם ירדו חדרי־בטן׃
\par 9 גם מתרפה במלאכתו אח הוא לבעל משׁחית׃
\par 10 מגדל־עז שׁם יהוה בו־ירוץ צדיק ונשׂגב׃
\par 11 הון עשׁיר קרית עזו וכחומה נשׂגבה במשׂכיתו׃
\par 12 לפני־שׁבר יגבה לב־אישׁ ולפני כבוד ענוה׃
\par 13 משׁיב דבר בטרם ישׁמע אולת היא־לו וכלמה׃
\par 14 רוח־אישׁ יכלכל מחלהו ורוח נכאה מי ישׂאנה׃
\par 15 לב נבון יקנה־דעת ואזן חכמים תבקשׁ־דעת׃
\par 16 מתן אדם ירחיב לו ולפני גדלים ינחנו׃
\par 17 צדיק הראשׁון בריבו יבא־רעהו וחקרו׃
\par 18 מדינים ישׁבית הגורל ובין עצומים יפריד׃
\par 19 אח נפשׁע מקרית־עז ומדונים כבריח ארמון׃
\par 20 מפרי פי־אישׁ תשׂבע בטנו תבואת שׂפתיו ישׂבע׃
\par 21 מות וחיים ביד־לשׁון ואהביה יאכל פריה׃
\par 22 מצא אשׁה מצא טוב ויפק רצון מיהוה׃
\par 23 תחנונים ידבר־רשׁ ועשׁיר יענה עזות׃
\par 24 אישׁ רעים להתרעע וישׁ אהב דבק מאח׃

\chapter{19}

\par 1 טוב־רשׁ הולך בתמו מעקשׁ שׂפתיו והוא כסיל׃
\par 2 גם בלא־דעת נפשׁ לא־טוב ואץ ברגלים חוטא׃
\par 3 אולת אדם תסלף דרכו ועל־יהוה יזעף לבו׃
\par 4 הון יסיף רעים רבים ודל מרעהו יפרד׃
\par 5 עד שׁקרים לא ינקה ויפיח כזבים לא ימלט׃
\par 6 רבים יחלו פני־נדיב וכל־הרע לאישׁ מתן׃
\par 7 כל אחי־רשׁ שׂנאהו אף כי מרעהו רחקו ממנו מרדף אמרים לא־המה׃
\par 8 קנה־לב אהב נפשׁו שׁמר תבונה למצא־טוב׃
\par 9 עד שׁקרים לא ינקה ויפיח כזבים יאבד׃
\par 10 לא־נאוה לכסיל תענוג אף כי־לעבד משׁל בשׂרים׃
\par 11 שׂכל אדם האריך אפו ותפארתו עבר על־פשׁע׃
\par 12 נהם ככפיר זעף מלך וכטל על־עשׂב רצונו׃
\par 13 הות לאביו בן כסיל ודלף טרד מדיני אשׁה׃
\par 14 בית והון נחלת אבות ומיהוה אשׁה משׂכלת׃
\par 15 עצלה תפיל תרדמה ונפשׁ רמיה תרעב׃
\par 16 שׁמר מצוה שׁמר נפשׁו בוזה דרכיו יומת׃
\par 17 מלוה יהוה חונן דל וגמלו ישׁלם־לו׃
\par 18 יסר בנך כי־ישׁ תקוה ואל־המיתו אל־תשׂא נפשׁך׃
\par 19 גרל־חמה נשׂא ענשׁ כי אם־תציל ועוד תוסף׃
\par 20 שׁמע עצה וקבל מוסר למען תחכם באחריתך׃
\par 21 רבות מחשׁבות בלב־אישׁ ועצת יהוה היא תקום׃
\par 22 תאות אדם חסדו וטוב־רשׁ מאישׁ כזב׃
\par 23 יראת יהוה לחיים ושׂבע ילין בל־יפקד רע׃
\par 24 טמן עצל ידו בצלחת גם־אל־פיהו לא ישׁיבנה׃
\par 25 לץ תכה ופתי יערם והוכיח לנבון יבין דעת׃
\par 26 משׁדד־אב יבריח אם בן מבישׁ ומחפיר׃
\par 27 חדל־בני לשׁמע מוסר לשׁגות מאמרי־דעת׃
\par 28 עד בליעל יליץ משׁפט ופי רשׁעים יבלע־און׃
\par 29 נכונו ללצים שׁפטים ומהלמות לגו כסילים׃

\chapter{20}

\par 1 לץ היין המה שׁכר וכל־שׁגה בו לא יחכם׃
\par 2 נהם ככפיר אימת מלך מתעברו חוטא נפשׁו׃
\par 3 כבוד לאישׁ שׁבת מריב וכל־אויל יתגלע׃
\par 4 מחרף עצל לא־יחרשׁ ישׁאל בקציר ואין׃
\par 5 מים עמקים עצה בלב־אישׁ ואישׁ תבונה ידלנה׃
\par 6 רב־אדם יקרא אישׁ חסדו ואישׁ אמונים מי ימצא׃
\par 7 מתהלך בתמו צדיק אשׁרי בניו אחריו׃
\par 8 מלך יושׁב על־כסא־דין מזרה בעיניו כל־רע׃
\par 9 מי־יאמר זכיתי לבי טהרתי מחטאתי׃
\par 10 אבן ואבן איפה ואיפה תועבת יהוה גם־שׁניהם׃
\par 11 גם במעלליו יתנכר־נער אם־זך ואם־ישׁר פעלו׃
\par 12 אזן שׁמעת ועין ראה יהוה עשׂה גם־שׁניהם׃
\par 13 אל־תאהב שׁנה פן־תורשׁ פקח עיניך שׂבע־לחם׃
\par 14 רע רע יאמר הקונה ואזל לו אז יתהלל׃
\par 15 ישׁ זהב ורב־פנינים וכלי יקר שׂפתי־דעת׃
\par 16 לקח־בגדו כי־ערב זר ובעד נכרים חבלהו׃
\par 17 ערב לאישׁ לחם שׁקר ואחר ימלא־פיהו חצץ׃
\par 18 מחשׁבות בעצה תכון ובתחבלות עשׂה מלחמה׃
\par 19 גולה־סוד הולך רכיל ולפתה שׂפתיו לא תתערב׃
\par 20 מקלל אביו ואמו ידעך נרו באישׁון חשׁך׃
\par 21 נחלה מבחלת בראשׁנה ואחריתה לא תברך׃
\par 22 אל־תאמר אשׁלמה־רע קוה ליהוה וישׁע לך׃
\par 23 תועבת יהוה אבן ואבן ומאזני מרמה לא־טוב׃
\par 24 מיהוה מצעדי־גבר ואדם מה־יבין דרכו׃
\par 25 מוקשׁ אדם ילע קדשׁ ואחר נדרים לבקר׃
\par 26 מזרה רשׁעים מלך חכם וישׁב עליהם אופן׃
\par 27 נר יהוה נשׁמת אדם חפשׂ כל־חדרי־בטן׃
\par 28 חסד ואמת יצרו־מלך וסעד בחסד כסאו׃
\par 29 תפארת בחורים כחם והדר זקנים שׂיבה׃
\par 30 חברות פצע תמריק ברע ומכות חדרי־בטן׃

\chapter{21}

\par 1 פלגי־מים לב־מלך ביד־יהוה על־כל־אשׁר יחפץ יטנו׃
\par 2 כל־דרך־אישׁ ישׁר בעיניו ותכן לבות יהוה׃
\par 3 עשׂה צדקה ומשׁפט נבחר ליהוה מזבח׃
\par 4 רום־עינים ורחב־לב נר רשׁעים חטאת׃
\par 5 מחשׁבות חרוץ אך־למותר וכל־אץ אך־למחסור׃
\par 6 פעל אוצרות בלשׁון שׁקר הבל נדף מבקשׁי־מות׃
\par 7 שׁד־רשׁעים יגורם כי מאנו לעשׂות משׁפט׃
\par 8 הפכפך דרך אישׁ וזר וזך ישׁר פעלו׃
\par 9 טוב לשׁבת על־פנת־גג מאשׁת מדינים ובית חבר׃
\par 10 נפשׁ רשׁע אותה־רע לא־יחן בעיניו רעהו׃
\par 11 בענשׁ־לץ יחכם־פתי ובהשׂכיל לחכם יקח־דעת׃
\par 12 משׂכיל צדיק לבית רשׁע מסלף רשׁעים לרע׃
\par 13 אטם אזנו מזעקת־דל גם־הוא יקרא ולא יענה׃
\par 14 מתן בסתר יכפה־אף ושׁחד בחק חמה עזה׃
\par 15 שׂמחה לצדיק עשׂות משׁפט ומחתה לפעלי און׃
\par 16 אדם תועה מדרך השׂכל בקהל רפאים ינוח׃
\par 17 אישׁ מחסור אהב שׂמחה אהב יין־ושׁמן לא יעשׁיר׃
\par 18 כפר לצדיק רשׁע ותחת ישׁרים בוגד׃
\par 19 טוב שׁבת בארץ־מדבר מאשׁת מדונים וכעס׃
\par 20 אוצר נחמד ושׁמן בנוה חכם וכסיל אדם יבלענו׃
\par 21 רדף צדקה וחסד ימצא חיים צדקה וכבוד׃
\par 22 עיר גברים עלה חכם וירד עז מבטחה׃
\par 23 שׁמר פיו ולשׁונו שׁמר מצרות נפשׁו׃
\par 24 זד יהיר לץ שׁמו עושׂה בעברת זדון׃
\par 25 תאות עצל תמיתנו כי־מאנו ידיו לעשׂות׃
\par 26 כל־היום התאוה תאוה וצדיק יתן ולא יחשׂך׃
\par 27 זבח רשׁעים תועבה אף כי־בזמה יביאנו׃
\par 28 עד־כזבים יאבד ואישׁ שׁומע לנצח ידבר׃
\par 29 העז אישׁ רשׁע בפניו וישׁר הוא יכין דרכיו׃
\par 30 אין חכמה ואין תבונה ואין עצה לנגד יהוה׃
\par 31 סוס מוכן ליום מלחמה וליהוה התשׁועה׃

\chapter{22}

\par 1 נבחר שׁם מעשׁר רב מכסף ומזהב חן טוב׃
\par 2 עשׁיר ורשׁ נפגשׁו עשׂה כלם יהוה׃
\par 3 ערום ראה רעה ויסתר ופתיים עברו ונענשׁו׃
\par 4 עקב ענוה יראת יהוה עשׁר וכבוד וחיים׃
\par 5 צנים פחים בדרך עקשׁ שׁומר נפשׁו ירחק מהם׃
\par 6 חנך לנער על־פי דרכו גם כי־יזקין לא־יסור ממנה׃
\par 7 עשׁיר ברשׁים ימשׁול ועבד לוה לאישׁ מלוה׃
\par 8 זורע עולה יקצור־און ושׁבט עברתו יכלה׃
\par 9 טוב־עין הוא יברך כי־נתן מלחמו לדל׃
\par 10 גרשׁ לץ ויצא מדון וישׁבת דין וקלון׃
\par 11 אהב טהור־לב חן שׂפתיו רעהו מלך׃
\par 12 עיני יהוה נצרו דעת ויסלף דברי בגד׃
\par 13 אמר עצל ארי בחוץ בתוך רחבות ארצח׃
\par 14 שׁוחה עמקה פי זרות זעום יהוה יפול־שׁם׃
\par 15 אולת קשׁורה בלב־נער שׁבט מוסר ירחיקנה ממנו׃
\par 16 עשׁק דל להרבות לו נתן לעשׁיר אך־למחסור׃
\par 17 הט אזנך ושׁמע דברי חכמים ולבך תשׁית לדעתי׃
\par 18 כי־נעים כי־תשׁמרם בבטנך יכנו יחדו על־שׂפתיך׃
\par 19 להיות ביהוה מבטחך הודעתיך היום אף־אתה׃
\par 20 הלא כתבתי לך שׁלשׁום במעצות ודעת׃
\par 21 להודיעך קשׁט אמרי אמת להשׁיב אמרים אמת לשׁלחיך׃
\par 22 אל־תגזל־דל כי דל־הוא ואל־תדכא עני בשׁער׃
\par 23 כי־יהוה יריב ריבם וקבע את־קבעיהם נפשׁ׃
\par 24 אל־תתרע את־בעל אף ואת־אישׁ חמות לא תבוא׃
\par 25 פן־תאלף ארחתו ולקחת מוקשׁ לנפשׁך׃
\par 26 אל־תהי בתקעי־כף בערבים משׁאות׃
\par 27 אם־אין־לך לשׁלם למה יקח משׁכבך מתחתיך׃
\par 28 אל־תסג גבול עולם אשׁר עשׂו אבותיך׃
\par 29 חזית אישׁ מהיר במלאכתו לפני־מלכים יתיצב בל־יתיצב לפני חשׁכים׃

\chapter{23}

\par 1 כי־תשׁב ללחום את־מושׁל בין תבין את־אשׁר לפניך׃
\par 2 ושׂמת שׂכין בלעך אם־בעל נפשׁ אתה׃
\par 3 אל־תתאו למטעמותיו והוא לחם כזבים׃
\par 4 אל־תיגע להעשׁיר מבינתך חדל׃
\par 5 התעוף עיניך בו ואיננו כי עשׂה יעשׂה־לו כנפים כנשׁר ועיף השׁמים׃
\par 6 אל־תלחם את־לחם רע עין ואל־תתאו למטעמתיו׃
\par 7 כי כמו־שׁער בנפשׁו כן־הוא אכל ושׁתה יאמר לך ולבו בל־עמך׃
\par 8 פתך־אכלת תקיאנה ושׁחת דבריך הנעימים׃
\par 9 באזני כסיל אל־תדבר כי־יבוז לשׂכל מליך׃
\par 10 אל־תסג גבול עולם ובשׂדי יתומים אל־תבא׃
\par 11 כי־גאלם חזק הוא־יריב את־ריבם אתך׃
\par 12 הביאה למוסר לבך ואזנך לאמרי־דעת׃
\par 13 אל־תמנע מנער מוסר כי־תכנו בשׁבט לא ימות׃
\par 14 אתה בשׁבט תכנו ונפשׁו משׁאול תציל׃
\par 15 בני אם־חכם לבך ישׂמח לבי גם־אני׃
\par 16 ותעלזנה כליותי בדבר שׂפתיך מישׁרים׃
\par 17 אל־יקנא לבך בחטאים כי אם־ביראת־יהוה כל־היום׃
\par 18 כי אם־ישׁ אחרית ותקותך לא תכרת׃
\par 19 שׁמע־אתה בני וחכם ואשׁר בדרך לבך׃
\par 20 אל־תהי בסבאי־יין בזללי בשׂר למו׃
\par 21 כי־סבא וזולל יורשׁ וקרעים תלבישׁ נומה׃
\par 22 שׁמע לאביך זה ילדך ואל־תבוז כי־זקנה אמך׃
\par 23 אמת קנה ואל־תמכר חכמה ומוסר ובינה׃
\par 24 גול יגול אבי צדיק יולד חכם וישׂמח בו׃
\par 25 ישׂמח־אביך ואמך ותגל יולדתך׃
\par 26 תנה־בני לבך לי ועיניך דרכי תרצנה׃
\par 27 כי־שׁוחה עמקה זונה ובאר צרה נכריה׃
\par 28 אף־היא כחתף תארב ובוגדים באדם תוסף׃
\par 29 למי אוי למי אבוי למי מדונים למי שׂיח למי פצעים חנם למי חכללות עינים׃
\par 30 למאחרים על־היין לבאים לחקר ממסך׃
\par 31 אל־תרא יין כי יתאדם כי־יתן בכיס עינו יתהלך במישׁרים׃
\par 32 אחריתו כנחשׁ ישׁך וכצפעני יפרשׁ׃
\par 33 עיניך יראו זרות ולבך ידבר תהפכות׃
\par 34 והיית כשׁכב בלב־ים וכשׁכב בראשׁ חבל׃
\par 35 הכוני בל־חליתי הלמוני בל־ידעתי מתי אקיץ אוסיף אבקשׁנו עוד׃

\chapter{24}

\par 1 אל־תקנא באנשׁי רעה ואל־תתאו להיות אתם׃
\par 2 כי־שׁד יהגה לבם ועמל שׂפתיהם תדברנה׃
\par 3 בחכמה יבנה בית ובתבונה יתכונן׃
\par 4 ובדעת חדרים ימלאו כל־הון יקר ונעים׃
\par 5 גבר־חכם בעוז ואישׁ־דעת מאמץ־כח׃
\par 6 כי בתחבלות תעשׂה־לך מלחמה ותשׁועה ברב יועץ׃
\par 7 ראמות לאויל חכמות בשׁער לא יפתח־פיהו׃
\par 8 מחשׁב להרע לו בעל־מזמות יקראו׃
\par 9 זמת אולת חטאת ותועבת לאדם לץ׃
\par 10 התרפית ביום צרה צר כחכה׃
\par 11 הצל לקחים למות ומטים להרג אם־תחשׂוך׃
\par 12 כי־תאמר הן לא־ידענו זה הלא־תכן לבות הוא־יבין ונצר נפשׁך הוא ידע והשׁיב לאדם כפעלו׃
\par 13 אכל־בני דבשׁ כי־טוב ונפת מתוק על־חכך׃
\par 14 כן דעה חכמה לנפשׁך אם־מצאת וישׁ אחרית ותקותך לא תכרת׃
\par 15 אל־תארב רשׁע לנוה צדיק אל־תשׁדד רבצו׃
\par 16 כי שׁבע יפול צדיק וקם ורשׁעים יכשׁלו ברעה׃
\par 17 בנפל אויביך אל־תשׂמח ובכשׁלו אל־יגל לבך׃
\par 18 פן־יראה יהוה ורע בעיניו והשׁיב מעליו אפו׃
\par 19 אל־תתחר במרעים אל־תקנא ברשׁעים׃
\par 20 כי לא־תהיה אחרית לרע נר רשׁעים ידעך׃
\par 21 ירא־את־יהוה בני ומלך עם־שׁונים אל־תתערב׃
\par 22 כי־פתאם יקום אידם ופיד שׁניהם מי יודע׃
\par 23 גם־אלה לחכמים הכר־פנים במשׁפט בל־טוב׃
\par 24 אמר לרשׁע צדיק אתה יקבהו עמים יזעמוהו לאמים׃
\par 25 ולמוכיחים ינעם ועליהם תבוא ברכת־טוב׃
\par 26 שׂפתים ישׁק משׁיב דברים נכחים׃
\par 27 הכן בחוץ מלאכתך ועתדה בשׂדה לך אחר ובנית ביתך׃
\par 28 אל־תהי עד־חנם ברעך והפתית בשׂפתיך׃
\par 29 אל־תאמר כאשׁר עשׂה־לי כן אעשׂה־לו אשׁיב לאישׁ כפעלו׃
\par 30 על־שׂדה אישׁ־עצל עברתי ועל־כרם אדם חסר־לב׃
\par 31 והנה עלה כלו קמשׂנים כסו פניו חרלים וגדר אבניו נהרסה׃
\par 32 ואחזה אנכי אשׁית לבי ראיתי לקחתי מוסר׃
\par 33 מעט שׁנות מעט תנומות מעט חבק ידים לשׁכב׃
\par 34 ובא־מתהלך רישׁך ומחסריך כאישׁ מגן׃

\chapter{25}

\par 1 גם־אלה משׁלי שׁלמה אשׁר העתיקו אנשׁי חזקיה מלך־יהודה׃
\par 2 כבד אלהים הסתר דבר וכבד מלכים חקר דבר׃
\par 3 שׁמים לרום וארץ לעמק ולב מלכים אין חקר׃
\par 4 הגו סיגים מכסף ויצא לצרף כלי׃
\par 5 הגו רשׁע לפני־מלך ויכון בצדק כסאו׃
\par 6 אל־תתהדר לפני־מלך ובמקום גדלים אל־תעמד׃
\par 7 כי טוב אמר־לך עלה הנה מהשׁפילך לפני נדיב אשׁר ראו עיניך׃
\par 8 אל־תצא לרב מהר פן מה־תעשׂה באחריתה בהכלים אתך רעך׃
\par 9 ריבך ריב את־רעך וסוד אחר אל־תגל׃
\par 10 פן־יחסדך שׁמע ודבתך לא תשׁוב׃
\par 11 תפוחי זהב במשׂכיות כסף דבר דבר על־אפניו׃
\par 12 נזם זהב וחלי־כתם מוכיח חכם על־אזן שׁמעת׃
\par 13 כצנת־שׁלג ביום קציר ציר נאמן לשׁלחיו ונפשׁ אדניו ישׁיב׃
\par 14 נשׂיאים ורוח וגשׁם אין אישׁ מתהלל במתת־שׁקר׃
\par 15 בארך אפים יפתה קצין ולשׁון רכה תשׁבר־גרם׃
\par 16 דבשׁ מצאת אכל דיך פן־תשׂבענו והקאתו׃
\par 17 הקר רגלך מבית רעך פן־ישׂבעך ושׂנאך׃
\par 18 מפיץ וחרב וחץ שׁנון אישׁ ענה ברעהו עד שׁקר׃
\par 19 שׁן רעה ורגל מועדת מבטח בוגד ביום צרה׃
\par 20 מעדה בגד ביום קרה חמץ על־נתר ושׁר בשׁרים על לב־רע׃
\par 21 אם־רעב שׂנאך האכלהו לחם ואם־צמא השׁקהו מים׃
\par 22 כי גחלים אתה חתה על־ראשׁו ויהוה ישׁלם־לך׃
\par 23 רוח צפון תחולל גשׁם ופנים נזעמים לשׁון סתר׃
\par 24 טוב שׁבת על־פנת־גג מאשׁת מדונים ובית חבר׃
\par 25 מים קרים על־נפשׁ עיפה ושׁמועה טובה מארץ מרחק׃
\par 26 מעין נרפשׂ ומקור משׁחת צדיק מט לפני־רשׁע׃
\par 27 אכל דבשׁ הרבות לא־טוב וחקר כבדם כבוד׃
\par 28 עיר פרוצה אין חומה אישׁ אשׁר אין מעצר לרוחו׃

\chapter{26}

\par 1 כשׁלג בקיץ וכמטר בקציר כן לא־נאוה לכסיל כבוד׃
\par 2 כצפור לנוד כדרור לעוף כן קללת חנם לא תבא׃
\par 3 שׁוט לסוס מתג לחמור ושׁבט לגו כסילים׃
\par 4 אל־תען כסיל כאולתו פן־תשׁוה־לו גם־אתה׃
\par 5 ענה כסיל כאולתו פן־יהיה חכם בעיניו׃
\par 6 מקצה רגלים חמס שׁתה שׁלח דברים ביד־כסיל׃
\par 7 דליו שׁקים מפסח ומשׁל בפי כסילים׃
\par 8 כצרור אבן במרגמה כן־נותן לכסיל כבוד׃
\par 9 חוח עלה ביד־שׁכור ומשׁל בפי כסילים׃
\par 10 רב מחולל־כל ושׂכר כסיל ושׂכר עברים׃
\par 11 ככלב שׁב על־קאו כסיל שׁונה באולתו׃
\par 12 ראית אישׁ חכם בעיניו תקוה לכסיל ממנו׃
\par 13 אמר עצל שׁחל בדרך ארי בין הרחבות׃
\par 14 הדלת תסוב על־צירה ועצל על־מטתו׃
\par 15 טמן עצל ידו בצלחת נלאה להשׁיבה אל־פיו׃
\par 16 חכם עצל בעיניו משׁבעה משׁיבי טעם׃
\par 17 מחזיק באזני־כלב עבר מתעבר על־ריב לא־לו׃
\par 18 כמתלהלה הירה זקים חצים ומות׃
\par 19 כן־אישׁ רמה את־רעהו ואמר הלא־משׂחק אני׃
\par 20 באפס עצים תכבה־אשׁ ובאין נרגן ישׁתק מדון׃
\par 21 פחם לגחלים ועצים לאשׁ ואישׁ מדונים לחרחר־ריב׃
\par 22 דברי נרגן כמתלהמים והם ירדו חדרי־בטן׃
\par 23 כסף סיגים מצפה על־חרשׂ שׂפתים דלקים ולב־רע׃
\par 24 בשׂפתו ינכר שׂונא ובקרבו ישׁית מרמה׃
\par 25 כי־יחנן קולו אל־תאמן־בו כי שׁבע תועבות בלבו׃
\par 26 תכסה שׂנאה במשׁאון תגלה רעתו בקהל׃
\par 27 כרה־שׁחת בה יפל וגלל אבן אליו תשׁוב׃
\par 28 לשׁון־שׁקר ישׂנא דכיו ופה חלק יעשׂה מדחה׃

\chapter{27}

\par 1 אל־תתהלל ביום מחר כי לא־תדע מה־ילד יום׃
\par 2 יהללך זר ולא־פיך נכרי ואל־שׂפתיך׃
\par 3 כבד־אבן ונטל החול וכעס אויל כבד משׁניהם׃
\par 4 אכזריות חמה ושׁטף אף ומי יעמד לפני קנאה׃
\par 5 טובה תוכחת מגלה מאהבה מסתרת׃
\par 6 נאמנים פצעי אוהב ונעתרות נשׁיקות שׂונא׃
\par 7 נפשׁ שׂבעה תבוס נפת ונפשׁ רעבה כל־מר מתוק׃
\par 8 כצפור נודדת מן־קנה כן־אישׁ נודד ממקומו׃
\par 9 שׁמן וקטרת ישׂמח־לב ומתק רעהו מעצת־נפשׁ׃
\par 10 רעך ורעה אביך אל־תעזב ובית אחיך אל־תבוא ביום אידך טוב שׁכן קרוב מאח רחוק׃
\par 11 חכם בני ושׂמח לבי ואשׁיבה חרפי דבר׃
\par 12 ערום ראה רעה נסתר פתאים עברו נענשׁו׃
\par 13 קח־בגדו כי־ערב זר ובעד נכריה חבלהו׃
\par 14 מברך רעהו בקול גדול בבקר השׁכים קללה תחשׁב לו׃
\par 15 דלף טורד ביום סגריר ואשׁת מדונים נשׁתוה׃
\par 16 צפניה צפן־רוח ושׁמן ימינו יקרא׃
\par 17 ברזל בברזל יחד ואישׁ יחד פני־רעהו׃
\par 18 נצר תאנה יאכל פריה ושׁמר אדניו יכבד׃
\par 19 כמים הפנים לפנים כן לב־האדם לאדם׃
\par 20 שׁאול ואבדה לא תשׂבענה ועיני האדם לא תשׂבענה׃
\par 21 מצרף לכסף וכור לזהב ואישׁ לפי מהללו׃
\par 22 אם תכתושׁ־את־האויל במכתשׁ בתוך הריפות בעלי לא־תסור מעליו אולתו׃
\par 23 ידע תדע פני צאנך שׁית לבך לעדרים׃
\par 24 כי לא לעולם חסן ואם־נזר לדור דור׃
\par 25 גלה חציר ונראה־דשׁא ונאספו עשׂבות הרים׃
\par 26 כבשׂים ללבושׁך ומחיר שׂדה עתודים׃
\par 27 ודי חלב עזים ללחמך ללחם ביתך וחיים לנערותיך׃

\chapter{28}

\par 1 נסו ואין־רדף רשׁע וצדיקים ככפיר יבטח׃
\par 2 בפשׁע ארץ רבים שׂריה ובאדם מבין ידע כן יאריך׃
\par 3 גבר רשׁ ועשׁק דלים מטר סחף ואין לחם׃
\par 4 עזבי תורה יהללו רשׁע ושׁמרי תורה יתגרו בם׃
\par 5 אנשׁי־רע לא־יבינו משׁפט ומבקשׁי יהוה יבינו כל׃
\par 6 טוב־רשׁ הולך בתמו מעקשׁ דרכים והוא עשׁיר׃
\par 7 נוצר תורה בן מבין ורעה זוללים יכלים אביו׃
\par 8 מרבה הונו בנשׁך ובתרבית לחונן דלים יקבצנו׃
\par 9 מסיר אזנו משׁמע תורה גם־תפלתו תועבה׃
\par 10 משׁגה ישׁרים בדרך רע בשׁחותו הוא־יפול ותמימים ינחלו־טוב׃
\par 11 חכם בעיניו אישׁ עשׁיר ודל מבין יחקרנו׃
\par 12 בעלץ צדיקים רבה תפארת ובקום רשׁעים יחפשׂ אדם׃
\par 13 מכסה פשׁעיו לא יצליח ומודה ועזב ירחם׃
\par 14 אשׁרי אדם מפחד תמיד ומקשׁה לבו יפול ברעה׃
\par 15 ארי־נהם ודב שׁוקק משׁל רשׁע על עם־דל׃
\par 16 נגיד חסר תבונות ורב מעשׁקות שׂנאי בצע יאריך ימים׃
\par 17 אדם עשׁק בדם־נפשׁ עד־בור ינוס אל־יתמכו־בו׃
\par 18 הולך תמים יושׁע ונעקשׁ דרכים יפול באחת׃
\par 19 עבד אדמתו ישׂבע־לחם ומרדף רקים ישׂבע־רישׁ׃
\par 20 אישׁ אמונות רב־ברכות ואץ להעשׁיר לא ינקה׃
\par 21 הכר־פנים לא־טוב ועל־פת־לחם יפשׁע־גבר׃
\par 22 נבהל להון אישׁ רע עין ולא־ידע כי־חסר יבאנו׃
\par 23 מוכיח אדם אחרי חן ימצא ממחליק לשׁון׃
\par 24 גוזל אביו ואמו ואמר אין־פשׁע חבר הוא לאישׁ משׁחית׃
\par 25 רחב־נפשׁ יגרה מדון ובוטח על־יהוה ידשׁן׃
\par 26 בוטח בלבו הוא כסיל והולך בחכמה הוא ימלט׃
\par 27 נותן לרשׁ אין מחסור ומעלים עיניו רב־מארות׃
\par 28 בקום רשׁעים יסתר אדם ובאבדם ירבו צדיקים׃

\chapter{29}

\par 1 אישׁ תוכחות מקשׁה־ערף פתע ישׁבר ואין מרפא׃
\par 2 ברבות צדיקים ישׂמח העם ובמשׁל רשׁע יאנח עם׃
\par 3 אישׁ־אהב חכמה ישׂמח אביו ורעה זונות יאבד־הון׃
\par 4 מלך במשׁפט יעמיד ארץ ואישׁ תרומות יהרסנה׃
\par 5 גבר מחליק על־רעהו רשׁת פורשׂ על־פעמיו׃
\par 6 בפשׁע אישׁ רע מוקשׁ וצדיק ירון ושׂמח׃
\par 7 ידע צדיק דין דלים רשׁע לא־יבין דעת׃
\par 8 אנשׁי לצון יפיחו קריה וחכמים ישׁיבו אף׃
\par 9 אישׁ־חכם נשׁפט את־אישׁ אויל ורגז ושׂחק ואין נחת׃
\par 10 אנשׁי דמים ישׂנאו־תם וישׁרים יבקשׁו נפשׁו׃
\par 11 כל־רוחו יוציא כסיל וחכם באחור ישׁבחנה׃
\par 12 משׁל מקשׁיב על־דבר־שׁקר כל־משׁרתיו רשׁעים׃
\par 13 רשׁ ואישׁ תככים נפגשׁו מאיר־עיני שׁניהם יהוה׃
\par 14 מלך שׁופט באמת דלים כסאו לעד יכון׃
\par 15 שׁבט ותוכחת יתן חכמה ונער משׁלח מבישׁ אמו׃
\par 16 ברבות רשׁעים ירבה־פשׁע וצדיקים במפלתם יראו׃
\par 17 יסר בנך ויניחך ויתן מעדנים לנפשׁך׃
\par 18 באין חזון יפרע עם ושׁמר תורה אשׁרהו׃
\par 19 בדברים לא־יוסר עבד כי־יבין ואין מענה׃
\par 20 חזית אישׁ אץ בדבריו תקוה לכסיל ממנו׃
\par 21 מפנק מנער עבדו ואחריתו יהיה מנון׃
\par 22 אישׁ־אף יגרה מדון ובעל חמה רב־פשׁע׃
\par 23 גאות אדם תשׁפילנו ושׁפל־רוח יתמך כבוד׃
\par 24 חולק עם־גנב שׂונא נפשׁו אלה ישׁמע ולא יגיד׃
\par 25 חרדת אדם יתן מוקשׁ ובוטח ביהוה ישׂגב׃
\par 26 רבים מבקשׁים פני־מושׁל ומיהוה משׁפט־אישׁ׃
\par 27 תועבת צדיקים אישׁ עול ותועבת רשׁע ישׁר־דרך׃

\chapter{30}

\par 1 דברי אגור בן־יקה המשׂא נאם הגבר לאיתיאל לאיתיאל ואכל׃
\par 2 כי בער אנכי מאישׁ ולא־בינת אדם לי׃
\par 3 ולא־למדתי חכמה ודעת קדשׁים אדע׃
\par 4 מי עלה־שׁמים וירד מי אסף־רוח בחפניו מי צרר־מים בשׂמלה מי הקים כל־אפסי־ארץ מה־שׁמו ומה־שׁם־בנו כי תדע׃
\par 5 כל־אמרת אלוה צרופה מגן הוא לחסים בו׃
\par 6 אל־תוסף על־דבריו פן־יוכיח בך ונכזבת׃
\par 7 שׁתים שׁאלתי מאתך אל־תמנע ממני בטרם אמות׃
\par 8 שׁוא ודבר־כזב הרחק ממני ראשׁ ועשׁר אל־תתן־לי הטריפני לחם חקי׃
\par 9 פן אשׂבע וכחשׁתי ואמרתי מי יהוה ופן־אורשׁ וגנבתי ותפשׂתי שׁם אלהי׃
\par 10 אל־תלשׁן עבד אל־אדנו פן־יקללך ואשׁמת׃
\par 11 דור אביו יקלל ואת־אמו לא יברך׃
\par 12 דור טהור בעיניו ומצאתו לא רחץ׃
\par 13 דור מה־רמו עיניו ועפעפיו ינשׂאו׃
\par 14 דור חרבות שׁניו ומאכלות מתלעתיו לאכל עניים מארץ ואביונים מאדם׃
\par 15 לעלוקה שׁתי בנות הב הב שׁלושׁ הנה לא תשׂבענה ארבע לא־אמרו הון׃
\par 16 שׁאול ועצר רחם ארץ לא־שׂבעה מים ואשׁ לא־אמרה הון׃
\par 17 עין תלעג לאב ותבוז ליקהת־אם יקרוה ערבי־נחל ויאכלוה בני־נשׁר׃
\par 18 שׁלשׁה המה נפלאו ממני וארבע לא ידעתים׃
\par 19 דרך הנשׁר בשׁמים דרך נחשׁ עלי צור דרך־אניה בלב־ים ודרך גבר בעלמה׃
\par 20 כן דרך אשׁה מנאפת אכלה ומחתה פיה ואמרה לא־פעלתי און׃
\par 21 תחת שׁלושׁ רגזה ארץ ותחת ארבע לא־תוכל שׂאת׃
\par 22 תחת־עבד כי ימלוך ונבל כי ישׂבע־לחם׃
\par 23 תחת שׂנואה כי תבעל ושׁפחה כי־תירשׁ גברתה׃
\par 24 ארבעה הם קטני־ארץ והמה חכמים מחכמים׃
\par 25 הנמלים עם לא־עז ויכינו בקיץ לחמם׃
\par 26 שׁפנים עם לא־עצום וישׂימו בסלע ביתם׃
\par 27 מלך אין לארבה ויצא חצץ כלו׃
\par 28 שׂממית בידים תתפשׂ והיא בהיכלי מלך׃
\par 29 שׁלשׁה המה מיטיבי צעד וארבעה מיטבי לכת׃
\par 30 לישׁ גבור בבהמה ולא־ישׁוב מפני־כל׃
\par 31 זרזיר מתנים או־תישׁ ומלך אלקום עמו׃
\par 32 אם־נבלת בהתנשׂא ואם־זמות יד לפה׃
\par 33 כי מיץ חלב יוציא חמאה ומיץ־אף יוציא דם ומיץ אפים יוציא ריב׃

\chapter{31}

\par 1 דברי למואל מלך משׂא אשׁר־יסרתו אמו׃
\par 2 מה־ברי ומה־בר־בטני ומה בר־נדרי׃
\par 3 אל־תתן לנשׁים חילך ודרכיך למחות מלכין׃
\par 4 אל למלכים למואל אל למלכים שׁתו־יין ולרוזנים או שׁכר׃
\par 5 פן־ישׁתה וישׁכח מחקק וישׁנה דין כל־בני־עני׃
\par 6 תנו־שׁכר לאובד ויין למרי נפשׁ׃
\par 7 ישׁתה וישׁכח רישׁו ועמלו לא יזכר־עוד׃
\par 8 פתח־פיך לאלם אל־דין כל־בני חלוף׃
\par 9 פתח־פיך שׁפט־צדק ודין עני ואביון׃
\par 10 אשׁת־חיל מי ימצא ורחק מפנינים מכרה׃
\par 11 בטח בה לב בעלה ושׁלל לא יחסר׃
\par 12 גמלתהו טוב ולא־רע כל ימי חייה׃
\par 13 דרשׁה צמר ופשׁתים ותעשׂ בחפץ כפיה׃
\par 14 היתה כאניות סוחר ממרחק תביא לחמה׃
\par 15 ותקם בעוד לילה ותתן טרף לביתה וחק לנערתיה׃
\par 16 זממה שׂדה ותקחהו מפרי כפיה נטע כרם׃
\par 17 חגרה בעוז מתניה ותאמץ זרעותיה׃
\par 18 טעמה כי־טוב סחרה לא־יכבה בליל נרה׃
\par 19 ידיה שׁלחה בכישׁור וכפיה תמכו פלך׃
\par 20 כפה פרשׂה לעני וידיה שׁלחה לאביון׃
\par 21 לא־תירא לביתה משׁלג כי כל־ביתה לבשׁ שׁנים׃
\par 22 מרבדים עשׂתה־לה שׁשׁ וארגמן לבושׁה׃
\par 23 נודע בשׁערים בעלה בשׁבתו עם־זקני־ארץ׃
\par 24 סדין עשׂתה ותמכר וחגור נתנה לכנעני׃
\par 25 עז־והדר לבושׁה ותשׂחק ליום אחרון׃
\par 26 פיה פתחה בחכמה ותורת־חסד על־לשׁונה׃
\par 27 צופיה הליכות ביתה ולחם עצלות לא תאכל׃
\par 28 קמו בניה ויאשׁרוה בעלה ויהללה׃
\par 29 רבות בנות עשׂו חיל ואת עלית על־כלנה׃
\par 30 שׁקר החן והבל היפי אשׁה יראת־יהוה היא תתהלל׃
\par 31 תנו־לה מפרי ידיה ויהללוה בשׁערים מעשׂיה׃


\end{document}