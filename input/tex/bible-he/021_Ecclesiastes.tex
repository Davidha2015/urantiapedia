\begin{document}

\title{Ecclesiastes}

Ecc 1:1  דברי קהלת בן־דוד מלך בירושׁלם׃
Ecc 1:2  הבל הבלים אמר קהלת הבל הבלים הכל הבל׃
Ecc 1:3  מה־יתרון לאדם בכל־עמלו שׁיעמל תחת השׁמשׁ׃
Ecc 1:4  דור הלך ודור בא והארץ לעולם עמדת׃
Ecc 1:5  וזרח השׁמשׁ ובא השׁמשׁ ואל־מקומו שׁואף זורח הוא שׁם׃
Ecc 1:6  הולך אל־דרום וסובב אל־צפון סובב סבב הולך הרוח ועל־סביבתיו שׁב הרוח׃
Ecc 1:7  כל־הנחלים הלכים אל־הים והים איננו מלא אל־מקום שׁהנחלים הלכים שׁם הם שׁבים ללכת׃
Ecc 1:8  כל־הדברים יגעים לא־יוכל אישׁ לדבר לא־תשׂבע עין לראות ולא־תמלא אזן משׁמע׃
Ecc 1:9  מה־שׁהיה הוא שׁיהיה ומה־שׁנעשׂה הוא שׁיעשׂה ואין כל־חדשׁ תחת השׁמשׁ׃
Ecc 1:10  ישׁ דבר שׁיאמר ראה־זה חדשׁ הוא כבר היה לעלמים אשׁר היה מלפננו׃
Ecc 1:11  אין זכרון לראשׁנים וגם לאחרנים שׁיהיו לא־יהיה להם זכרון עם שׁיהיו לאחרנה׃
Ecc 1:12  אני קהלת הייתי מלך על־ישׂראל בירושׁלם׃
Ecc 1:13  ונתתי את־לבי לדרושׁ ולתור בחכמה על כל־אשׁר נעשׂה תחת השׁמים הוא ענין רע נתן אלהים לבני האדם לענות בו׃
Ecc 1:14  ראיתי את־כל־המעשׂים שׁנעשׂו תחת השׁמשׁ והנה הכל הבל ורעות רוח׃
Ecc 1:15  מעות לא־יוכל לתקן וחסרון לא־יוכל להמנות׃
Ecc 1:16  דברתי אני עם־לבי לאמר אני הנה הגדלתי והוספתי חכמה על כל־אשׁר־היה לפני על־ירושׁלם ולבי ראה הרבה חכמה ודעת׃
Ecc 1:17  ואתנה לבי לדעת חכמה ודעת הוללות ושׂכלות ידעתי שׁגם־זה הוא רעיון רוח׃
Ecc 1:18  כי ברב חכמה רב־כעס ויוסיף דעת יוסיף מכאוב׃
Ecc 2:1  אמרתי אני בלבי לכה־נא אנסכה בשׂמחה וראה בטוב והנה גם־הוא הבל׃
Ecc 2:2  לשׂחוק אמרתי מהולל ולשׂמחה מה־זה עשׂה׃
Ecc 2:3  תרתי בלבי למשׁוך ביין את־בשׂרי ולבי נהג בחכמה ולאחז בסכלות עד אשׁר־אראה אי־זה טוב לבני האדם אשׁר יעשׂו תחת השׁמים מספר ימי חייהם׃
Ecc 2:4  הגדלתי מעשׂי בניתי לי בתים נטעתי לי כרמים׃
Ecc 2:5  עשׂיתי לי גנות ופרדסים ונטעתי בהם עץ כל־פרי׃
Ecc 2:6  עשׂיתי לי ברכות מים להשׁקות מהם יער צומח עצים׃
Ecc 2:7  קניתי עבדים ושׁפחות ובני־בית היה לי גם מקנה בקר וצאן הרבה היה לי מכל שׁהיו לפני בירושׁלם׃
Ecc 2:8  כנסתי לי גם־כסף וזהב וסגלת מלכים והמדינות עשׂיתי לי שׁרים ושׁרות ותענוגת בני האדם שׁדה ושׁדות׃
Ecc 2:9  וגדלתי והוספתי מכל שׁהיה לפני בירושׁלם אף חכמתי עמדה לי׃
Ecc 2:10  וכל אשׁר שׁאלו עיני לא אצלתי מהם לא־מנעתי את־לבי מכל־שׂמחה כי־לבי שׂמח מכל־עמלי וזה־היה חלקי מכל־עמלי׃
Ecc 2:11  ופניתי אני בכל־מעשׂי שׁעשׂו ידי ובעמל שׁעמלתי לעשׂות והנה הכל הבל ורעות רוח ואין יתרון תחת השׁמשׁ׃
Ecc 2:12  ופניתי אני לראות חכמה והוללות וסכלות כי מה האדם שׁיבוא אחרי המלך את אשׁר־כבר עשׂוהו׃
Ecc 2:13  וראיתי אני שׁישׁ יתרון לחכמה מן־הסכלות כיתרון האור מן־החשׁך׃
Ecc 2:14  החכם עיניו בראשׁו והכסיל בחשׁך הולך וידעתי גם־אני שׁמקרה אחד יקרה את־כלם׃
Ecc 2:15  ואמרתי אני בלבי כמקרה הכסיל גם־אני יקרני ולמה חכמתי אני אז יותר ודברתי בלבי שׁגם־זה הבל׃
Ecc 2:16  כי אין זכרון לחכם עם־הכסיל לעולם בשׁכבר הימים הבאים הכל נשׁכח ואיך ימות החכם עם־הכסיל׃
Ecc 2:17  ושׂנאתי את־החיים כי רע עלי המעשׂה שׁנעשׂה תחת השׁמשׁ כי־הכל הבל ורעות רוח׃
Ecc 2:18  ושׂנאתי אני את־כל־עמלי שׁאני עמל תחת השׁמשׁ שׁאניחנו לאדם שׁיהיה אחרי׃
Ecc 2:19  ומי יודע החכם יהיה או סכל וישׁלט בכל־עמלי שׁעמלתי ושׁחכמתי תחת השׁמשׁ גם־זה הבל׃
Ecc 2:20  וסבותי אני ליאשׁ את־לבי על כל־העמל שׁעמלתי תחת השׁמשׁ׃
Ecc 2:21  כי־ישׁ אדם שׁעמלו בחכמה ובדעת ובכשׁרון ולאדם שׁלא עמל־בו יתננו חלקו גם־זה הבל ורעה רבה׃
Ecc 2:22  כי מה־הוה לאדם בכל־עמלו וברעיון לבו שׁהוא עמל תחת השׁמשׁ׃
Ecc 2:23  כי כל־ימיו מכאבים וכעס ענינו גם־בלילה לא־שׁכב לבו גם־זה הבל הוא׃
Ecc 2:24  אין־טוב באדם שׁיאכל ושׁתה והראה את־נפשׁו טוב בעמלו גם־זה ראיתי אני כי מיד האלהים היא׃
Ecc 2:25  כי מי יאכל ומי יחושׁ חוץ ממני׃
Ecc 2:26  כי לאדם שׁטוב לפניו נתן חכמה ודעת ושׂמחה ולחוטא נתן ענין לאסוף ולכנוס לתת לטוב לפני האלהים גם־זה הבל ורעות רוח׃
Ecc 3:1  לכל זמן ועת לכל־חפץ תחת השׁמים׃
Ecc 3:2  עת ללדת ועת למות עת לטעת ועת לעקור נטוע׃
Ecc 3:3  עת להרוג ועת לרפוא עת לפרוץ ועת לבנות׃
Ecc 3:4  עת לבכות ועת לשׂחוק עת ספוד ועת רקוד׃
Ecc 3:5  עת להשׁליך אבנים ועת כנוס אבנים עת לחבוק ועת לרחק מחבק׃
Ecc 3:6  עת לבקשׁ ועת לאבד עת לשׁמור ועת להשׁליך׃
Ecc 3:7  עת לקרוע ועת לתפור עת לחשׁות ועת לדבר׃
Ecc 3:8  עת לאהב ועת לשׂנא עת מלחמה ועת שׁלום׃
Ecc 3:9  מה־יתרון העושׂה באשׁר הוא עמל׃
Ecc 3:10  ראיתי את־הענין אשׁר נתן אלהים לבני האדם לענות בו׃
Ecc 3:11  את־הכל עשׂה יפה בעתו גם את־העלם נתן בלבם מבלי אשׁר לא־ימצא האדם את־המעשׂה אשׁר־עשׂה האלהים מראשׁ ועד־סוף׃
Ecc 3:12  ידעתי כי אין טוב בם כי אם־לשׂמוח ולעשׂות טוב בחייו׃
Ecc 3:13  וגם כל־האדם שׁיאכל ושׁתה וראה טוב בכל־עמלו מתת אלהים היא׃
Ecc 3:14  ידעתי כי כל־אשׁר יעשׂה האלהים הוא יהיה לעולם עליו אין להוסיף וממנו אין לגרע והאלהים עשׂה שׁיראו מלפניו׃
Ecc 3:15  מה־שׁהיה כבר הוא ואשׁר להיות כבר היה והאלהים יבקשׁ את־נרדף׃
Ecc 3:16  ועוד ראיתי תחת השׁמשׁ מקום המשׁפט שׁמה הרשׁע ומקום הצדק שׁמה הרשׁע׃
Ecc 3:17  אמרתי אני בלבי את־הצדיק ואת־הרשׁע ישׁפט האלהים כי־עת לכל־חפץ ועל כל־המעשׂה שׁם׃
Ecc 3:18  אמרתי אני בלבי על־דברת בני האדם לברם האלהים ולראות שׁהם־בהמה המה להם׃
Ecc 3:19  כי מקרה בני־האדם ומקרה הבהמה ומקרה אחד להם כמות זה כן מות זה ורוח אחד לכל ומותר האדם מן־הבהמה אין כי הכל הבל׃
Ecc 3:20  הכל הולך אל־מקום אחד הכל היה מן־העפר והכל שׁב אל־העפר׃
Ecc 3:21  מי יודע רוח בני האדם העלה היא למעלה ורוח הבהמה הירדת היא למטה לארץ׃
Ecc 3:22  וראיתי כי אין טוב מאשׁר ישׂמח האדם במעשׂיו כי־הוא חלקו כי מי יביאנו לראות במה שׁיהיה אחריו׃
Ecc 4:1  ושׁבתי אני ואראה את־כל־העשׁקים אשׁר נעשׂים תחת השׁמשׁ והנה דמעת העשׁקים ואין להם מנחם ומיד עשׁקיהם כח ואין להם מנחם׃
Ecc 4:2  ושׁבח אני את־המתים שׁכבר מתו מן־החיים אשׁר המה חיים עדנה׃
Ecc 4:3  וטוב משׁניהם את אשׁר־עדן לא היה אשׁר לא־ראה את־המעשׂה הרע אשׁר נעשׂה תחת השׁמשׁ׃
Ecc 4:4  וראיתי אני את־כל־עמל ואת כל־כשׁרון המעשׂה כי היא קנאת־אישׁ מרעהו גם־זה הבל ורעות רוח׃
Ecc 4:5  הכסיל חבק את־ידיו ואכל את־בשׂרו׃
Ecc 4:6  טוב מלא כף נחת ממלא חפנים עמל ורעות רוח׃
Ecc 4:7  ושׁבתי אני ואראה הבל תחת השׁמשׁ׃
Ecc 4:8  ישׁ אחד ואין שׁני גם בן ואח אין־לו ואין קץ לכל־עמלו גם־עיניו לא־תשׂבע עשׁר ולמי אני עמל ומחסר את־נפשׁי מטובה גם־זה הבל וענין רע הוא׃
Ecc 4:9  טובים השׁנים מן־האחד אשׁר ישׁ־להם שׂכר טוב בעמלם׃
Ecc 4:10  כי אם־יפלו האחד יקים את־חברו ואילו האחד שׁיפול ואין שׁני להקימו׃
Ecc 4:11  גם אם־ישׁכבו שׁנים וחם להם ולאחד איך יחם׃
Ecc 4:12  ואם־יתקפו האחד השׁנים יעמדו נגדו והחוט המשׁלשׁ לא במהרה ינתק׃
Ecc 4:13  טוב ילד מסכן וחכם ממלך זקן וכסיל אשׁר לא־ידע להזהר עוד׃
Ecc 4:14  כי־מבית הסורים יצא למלך כי גם במלכותו נולד רשׁ׃
Ecc 4:15  ראיתי את־כל־החיים המהלכים תחת השׁמשׁ עם הילד השׁני אשׁר יעמד תחתיו׃
Ecc 4:16  אין־קץ לכל־העם לכל אשׁר־היה לפניהם גם האחרונים לא ישׂמחו־בו כי־גם־זה הבל ורעיון רוח׃
Ecc 4:17  שׁמר רגליך כאשׁר תלך אל־בית האלהים וקרוב לשׁמע מתת הכסילים זבח כי־אינם יודעים לעשׂות רע׃
Ecc 5:1  אל־תבהל על־פיך ולבך אל־ימהר להוציא דבר לפני האלהים כי האלהים בשׁמים ואתה על־הארץ על־כן יהיו דבריך מעטים׃
Ecc 5:2  כי בא החלום ברב ענין וקול כסיל ברב דברים׃
Ecc 5:3  כאשׁר תדר נדר לאלהים אל־תאחר לשׁלמו כי אין חפץ בכסילים את אשׁר־תדר שׁלם׃
Ecc 5:4  טוב אשׁר לא־תדר משׁתדור ולא תשׁלם׃
Ecc 5:5  אל־תתן את־פיך לחטיא את־בשׂרך ואל־תאמר לפני המלאך כי שׁגגה היא למה יקצף האלהים על־קולך וחבל את־מעשׂה ידיך׃
Ecc 5:6  כי ברב חלמות והבלים ודברים הרבה כי את־האלהים ירא׃
Ecc 5:7  אם־עשׁק רשׁ וגזל משׁפט וצדק תראה במדינה אל־תתמה על־החפץ כי גבה מעל גבה שׁמר וגבהים עליהם׃
Ecc 5:8  ויתרון ארץ בכל היא מלך לשׂדה נעבד׃
Ecc 5:9  אהב כסף לא־ישׂבע כסף ומי־אהב בהמון לא תבואה גם־זה הבל׃
Ecc 5:10  ברבות הטובה רבו אוכליה ומה־כשׁרון לבעליה כי אם־ראית עיניו׃
Ecc 5:11  מתוקה שׁנת העבד אם־מעט ואם־הרבה יאכל והשׂבע לעשׁיר איננו מניח לו לישׁון׃
Ecc 5:12  ישׁ רעה חולה ראיתי תחת השׁמשׁ עשׁר שׁמור לבעליו לרעתו׃
Ecc 5:13  ואבד העשׁר ההוא בענין רע והוליד בן ואין בידו מאומה׃
Ecc 5:14  כאשׁר יצא מבטן אמו ערום ישׁוב ללכת כשׁבא ומאומה לא־ישׂא בעמלו שׁילך בידו׃
Ecc 5:15  וגם־זה רעה חולה כל־עמת שׁבא כן ילך ומה־יתרון לו שׁיעמל לרוח׃
Ecc 5:16  גם כל־ימיו בחשׁך יאכל וכעס הרבה וחליו וקצף׃
Ecc 5:17  הנה אשׁר־ראיתי אני טוב אשׁר־יפה לאכול־ולשׁתות ולראות טובה בכל־עמלו שׁיעמל תחת־השׁמשׁ מספר ימי־חיו אשׁר־נתן־לו האלהים כי־הוא חלקו׃
Ecc 5:18  גם כל־האדם אשׁר נתן־לו האלהים עשׁר ונכסים והשׁליטו לאכל ממנו ולשׂאת את־חלקו ולשׂמח בעמלו זה מתת אלהים היא׃
Ecc 5:19  כי לא הרבה יזכר את־ימי חייו כי האלהים מענה בשׂמחת לבו׃
Ecc 6:1  ישׁ רעה אשׁר ראיתי תחת השׁמשׁ ורבה היא על־האדם׃
Ecc 6:2  אישׁ אשׁר יתן־לו האלהים עשׁר ונכסים וכבוד ואיננו חסר לנפשׁו מכל אשׁר־יתאוה ולא־ישׁליטנו האלהים לאכל ממנו כי אישׁ נכרי יאכלנו זה הבל וחלי רע הוא׃
Ecc 6:3  אם־יוליד אישׁ מאה ושׁנים רבות יחיה ורב שׁיהיו ימי־שׁניו ונפשׁו לא־תשׂבע מן־הטובה וגם־קבורה לא־היתה לו אמרתי טוב ממנו הנפל׃
Ecc 6:4  כי־בהבל בא ובחשׁך ילך ובחשׁך שׁמו יכסה׃
Ecc 6:5  גם־שׁמשׁ לא־ראה ולא ידע נחת לזה מזה׃
Ecc 6:6  ואלו חיה אלף שׁנים פעמים וטובה לא ראה הלא אל־מקום אחד הכל הולך׃
Ecc 6:7  כל־עמל האדם לפיהו וגם־הנפשׁ לא תמלא׃
Ecc 6:8  כי מה־יותר לחכם מן־הכסיל מה־לעני יודע להלך נגד החיים׃
Ecc 6:9  טוב מראה עינים מהלך־נפשׁ גם־זה הבל ורעות רוח׃
Ecc 6:10  מה־שׁהיה כבר נקרא שׁמו ונודע אשׁר־הוא אדם ולא־יוכל לדין עם שׁהתקיף ממנו׃
Ecc 6:11  כי ישׁ־דברים הרבה מרבים הבל מה־יתר לאדם׃
Ecc 6:12  כי מי־יודע מה־טוב לאדם בחיים מספר ימי־חיי הבלו ויעשׂם כצל אשׁר מי־יגיד לאדם מה־יהיה אחריו תחת השׁמשׁ׃
Ecc 7:1  טוב שׁם משׁמן טוב ויום המות מיום הולדו׃
Ecc 7:2  טוב ללכת אל־בית־אבל מלכת אל־בית משׁתה באשׁר הוא סוף כל־האדם והחי יתן אל־לבו׃
Ecc 7:3  טוב כעס משׂחק כי־ברע פנים ייטב לב׃
Ecc 7:4  לב חכמים בבית אבל ולב כסילים בבית שׂמחה׃
Ecc 7:5  טוב לשׁמע גערת חכם מאישׁ שׁמע שׁיר כסילים׃
Ecc 7:6  כי כקול הסירים תחת הסיר כן שׂחק הכסיל וגם־זה הבל׃
Ecc 7:7  כי העשׁק יהולל חכם ויאבד את־לב מתנה׃
Ecc 7:8  טוב אחרית דבר מראשׁיתו טוב ארך־רוח מגבה־רוח׃
Ecc 7:9  אל־תבהל ברוחך לכעוס כי כעס בחיק כסילים ינוח׃
Ecc 7:10  אל־תאמר מה היה שׁהימים הראשׁנים היו טובים מאלה כי לא מחכמה שׁאלת על־זה׃
Ecc 7:11  טובה חכמה עם־נחלה ויתר לראי השׁמשׁ׃
Ecc 7:12  כי בצל החכמה בצל הכסף ויתרון דעת החכמה תחיה בעליה׃
Ecc 7:13  ראה את־מעשׂה האלהים כי מי יוכל לתקן את אשׁר עותו׃
Ecc 7:14  ביום טובה היה בטוב וביום רעה ראה גם את־זה לעמת־זה עשׂה האלהים על־דברת שׁלא ימצא האדם אחריו מאומה׃
Ecc 7:15  את־הכל ראיתי בימי הבלי ישׁ צדיק אבד בצדקו וישׁ רשׁע מאריך ברעתו׃
Ecc 7:16  אל־תהי צדיק הרבה ואל־תתחכם יותר למה תשׁומם׃
Ecc 7:17  אל־תרשׁע הרבה ואל־תהי סכל למה תמות בלא עתך׃
Ecc 7:18  טוב אשׁר תאחז בזה וגם־מזה אל־תנח את־ידך כי־ירא אלהים יצא את־כלם׃
Ecc 7:19  החכמה תעז לחכם מעשׂרה שׁליטים אשׁר היו בעיר׃
Ecc 7:20  כי אדם אין צדיק בארץ אשׁר יעשׂה־טוב ולא יחטא׃
Ecc 7:21  גם לכל־הדברים אשׁר ידברו אל־תתן לבך אשׁר לא־תשׁמע את־עבדך מקללך׃
Ecc 7:22  כי גם־פעמים רבות ידע לבך אשׁר גם־את קללת אחרים׃
Ecc 7:23  כל־זה נסיתי בחכמה אמרתי אחכמה והיא רחוקה ממני׃
Ecc 7:24  רחוק מה־שׁהיה ועמק עמק מי ימצאנו׃
Ecc 7:25  סבותי אני ולבי לדעת ולתור ובקשׁ חכמה וחשׁבון ולדעת רשׁע כסל והסכלות הוללות׃
Ecc 7:26  ומוצא אני מר ממות את־האשׁה אשׁר־היא מצודים וחרמים לבה אסורים ידיה טוב לפני האלהים ימלט ממנה וחוטא ילכד בה׃
Ecc 7:27  ראה זה מצאתי אמרה קהלת אחת לאחת למצא חשׁבון׃
Ecc 7:28  אשׁר עוד־בקשׁה נפשׁי ולא מצאתי אדם אחד מאלף מצאתי ואשׁה בכל־אלה לא מצאתי׃
Ecc 7:29  לבד ראה־זה מצאתי אשׁר עשׂה האלהים את־האדם ישׁר והמה בקשׁו חשׁבנות רבים׃
Ecc 8:1  מי כהחכם ומי יודע פשׁר דבר חכמת אדם תאיר פניו ועז פניו ישׁנא׃
Ecc 8:2  אני פי־מלך שׁמור ועל דברת שׁבועת אלהים׃
Ecc 8:3  אל־תבהל מפניו תלך אל־תעמד בדבר רע כי כל־אשׁר יחפץ יעשׂה׃
Ecc 8:4  באשׁר דבר־מלך שׁלטון ומי יאמר־לו מה־תעשׂה׃
Ecc 8:5  שׁומר מצוה לא ידע דבר רע ועת ומשׁפט ידע לב חכם׃
Ecc 8:6  כי לכל־חפץ ישׁ עת ומשׁפט כי־רעת האדם רבה עליו׃
Ecc 8:7  כי־איננו ידע מה־שׁיהיה כי כאשׁר יהיה מי יגיד לו׃
Ecc 8:8  אין אדם שׁליט ברוח לכלוא את־הרוח ואין שׁלטון ביום המות ואין משׁלחת במלחמה ולא־ימלט רשׁע את־בעליו׃
Ecc 8:9  את־כל־זה ראיתי ונתון את־לבי לכל־מעשׂה אשׁר נעשׂה תחת השׁמשׁ עת אשׁר שׁלט האדם באדם לרע לו׃
Ecc 8:10  ובכן ראיתי רשׁעים קברים ובאו וממקום קדושׁ יהלכו וישׁתכחו בעיר אשׁר כן־עשׂו גם־זה הבל׃
Ecc 8:11  אשׁר אין־נעשׂה פתגם מעשׂה הרעה מהרה על־כן מלא לב בני־האדם בהם לעשׂות רע׃
Ecc 8:12  אשׁר חטא עשׂה רע מאת ומאריך לו כי גם־יודע אני אשׁר יהיה־טוב ליראי האלהים אשׁר ייראו מלפניו׃
Ecc 8:13  וטוב לא־יהיה לרשׁע ולא־יאריך ימים כצל אשׁר איננו ירא מלפני אלהים׃
Ecc 8:14  ישׁ־הבל אשׁר נעשׂה על־הארץ אשׁר ישׁ צדיקים אשׁר מגיע אלהם כמעשׂה הרשׁעים וישׁ רשׁעים שׁמגיע אלהם כמעשׂה הצדיקים אמרתי שׁגם־זה הבל׃
Ecc 8:15  ושׁבחתי אני את־השׂמחה אשׁר אין־טוב לאדם תחת השׁמשׁ כי אם־לאכול ולשׁתות ולשׂמוח והוא ילונו בעמלו ימי חייו אשׁר־נתן־לו האלהים תחת השׁמשׁ׃
Ecc 8:16  כאשׁר נתתי את־לבי לדעת חכמה ולראות את־הענין אשׁר נעשׂה על־הארץ כי גם ביום ובלילה שׁנה בעיניו איננו ראה׃
Ecc 8:17  וראיתי את־כל־מעשׂה האלהים כי לא יוכל האדם למצוא את־המעשׂה אשׁר נעשׂה תחת־השׁמשׁ בשׁל אשׁר יעמל האדם לבקשׁ ולא ימצא וגם אם־יאמר החכם לדעת לא יוכל למצא׃
Ecc 9:1  כי את־כל־זה נתתי אל־לבי ולבור את־כל־זה אשׁר הצדיקים והחכמים ועבדיהם ביד האלהים גם־אהבה גם־שׂנאה אין יודע האדם הכל לפניהם׃
Ecc 9:2  הכל כאשׁר לכל מקרה אחד לצדיק ולרשׁע לטוב ולטהור ולטמא ולזבח ולאשׁר איננו זבח כטוב כחטא הנשׁבע כאשׁר שׁבועה ירא׃
Ecc 9:3  זה רע בכל אשׁר־נעשׂה תחת השׁמשׁ כי־מקרה אחד לכל וגם לב בני־האדם מלא־רע והוללות בלבבם בחייהם ואחריו אל־המתים׃
Ecc 9:4  כי־מי אשׁר יבחר אל כל־החיים ישׁ בטחון כי־לכלב חי הוא טוב מן־האריה המת׃
Ecc 9:5  כי החיים יודעים שׁימתו והמתים אינם יודעים מאומה ואין־עוד להם שׂכר כי נשׁכח זכרם׃
Ecc 9:6  גם אהבתם גם־שׂנאתם גם־קנאתם כבר אבדה וחלק אין־להם עוד לעולם בכל אשׁר־נעשׂה תחת השׁמשׁ׃
Ecc 9:7  לך אכל בשׂמחה לחמך ושׁתה בלב־טוב יינך כי כבר רצה האלהים את־מעשׂיך׃
Ecc 9:8  בכל־עת יהיו בגדיך לבנים ושׁמן על־ראשׁך אל־יחסר׃
Ecc 9:9  ראה חיים עם־אשׁה אשׁר־אהבת כל־ימי חיי הבלך אשׁר נתן־לך תחת השׁמשׁ כל ימי הבלך כי הוא חלקך בחיים ובעמלך אשׁר־אתה עמל תחת השׁמשׁ׃
Ecc 9:10  כל אשׁר תמצא ידך לעשׂות בכחך עשׂה כי אין מעשׂה וחשׁבון ודעת וחכמה בשׁאול אשׁר אתה הלך שׁמה׃
Ecc 9:11  שׁבתי וראה תחת־השׁמשׁ כי לא לקלים המרוץ ולא לגבורים המלחמה וגם לא לחכמים לחם וגם לא לנבנים עשׁר וגם לא לידעים חן כי־עת ופגע יקרה את־כלם׃
Ecc 9:12  כי גם לא־ידע האדם את־עתו כדגים שׁנאחזים במצודה רעה וכצפרים האחזות בפח כהם יוקשׁים בני האדם לעת רעה כשׁתפול עליהם פתאם׃
Ecc 9:13  גם־זה ראיתי חכמה תחת השׁמשׁ וגדולה היא אלי׃
Ecc 9:14  עיר קטנה ואנשׁים בה מעט ובא־אליה מלך גדול וסבב אתה ובנה עליה מצודים גדלים׃
Ecc 9:15  ומצא בה אישׁ מסכן חכם ומלט־הוא את־העיר בחכמתו ואדם לא זכר את־האישׁ המסכן ההוא׃
Ecc 9:16  ואמרתי אני טובה חכמה מגבורה וחכמת המסכן בזויה ודבריו אינם נשׁמעים׃
Ecc 9:17  דברי חכמים בנחת נשׁמעים מזעקת מושׁל בכסילים׃
Ecc 9:18  טובה חכמה מכלי קרב וחוטא אחד יאבד טובה הרבה׃
Ecc 10:1  זבובי מות יבאישׁ יביע שׁמן רוקח יקר מחכמה מכבוד סכלות מעט׃
Ecc 10:2  לב חכם לימינו ולב כסיל לשׂמאלו׃
Ecc 10:3  וגם־בדרך כשׁהסכל הלך לבו חסר ואמר לכל סכל הוא׃
Ecc 10:4  אם־רוח המושׁל תעלה עליך מקומך אל־תנח כי מרפא יניח חטאים גדולים׃
Ecc 10:5  ישׁ רעה ראיתי תחת השׁמשׁ כשׁגגה שׁיצא מלפני השׁליט׃
Ecc 10:6  נתן הסכל במרומים רבים ועשׁירים בשׁפל ישׁבו׃
Ecc 10:7  ראיתי עבדים על־סוסים ושׂרים הלכים כעבדים על־הארץ׃
Ecc 10:8  חפר גומץ בו יפול ופרץ גדר ישׁכנו נחשׁ׃
Ecc 10:9  מסיע אבנים יעצב בהם בוקע עצים יסכן בם׃
Ecc 10:10  אם־קהה הברזל והוא לא־פנים קלקל וחילים יגבר ויתרון הכשׁיר חכמה׃
Ecc 10:11  אם־ישׁך הנחשׁ בלוא־לחשׁ ואין יתרון לבעל הלשׁון׃
Ecc 10:12  דברי פי־חכם חן ושׂפתות כסיל תבלענו׃
Ecc 10:13  תחלת דברי־פיהו סכלות ואחרית פיהו הוללות רעה׃
Ecc 10:14  והסכל ירבה דברים לא־ידע האדם מה־שׁיהיה ואשׁר יהיה מאחריו מי יגיד לו׃
Ecc 10:15  עמל הכסילים תיגענו אשׁר לא־ידע ללכת אל־עיר׃
Ecc 10:16  אי־לך ארץ שׁמלכך נער ושׂריך בבקר יאכלו׃
Ecc 10:17  אשׁריך ארץ שׁמלכך בן־חורים ושׂריך בעת יאכלו בגבורה ולא בשׁתי׃
Ecc 10:18  בעצלתים ימך המקרה ובשׁפלות ידים ידלף הבית׃
Ecc 10:19  לשׂחוק עשׂים לחם ויין ישׂמח חיים והכסף יענה את־הכל׃
Ecc 10:20  גם במדעך מלך אל־תקלל ובחדרי משׁכבך אל־תקלל עשׁיר כי עוף השׁמים יוליך את־הקול ובעל הכנפים יגיד דבר׃
Ecc 11:1  שׁלח לחמך על־פני המים כי־ברב הימים תמצאנו׃
Ecc 11:2  תן־חלק לשׁבעה וגם לשׁמונה כי לא תדע מה־יהיה רעה על־הארץ׃
Ecc 11:3  אם־ימלאו העבים גשׁם על־הארץ יריקו ואם־יפול עץ בדרום ואם בצפון מקום שׁיפול העץ שׁם יהוא׃
Ecc 11:4  שׁמר רוח לא יזרע וראה בעבים לא יקצור׃
Ecc 11:5  כאשׁר אינך יודע מה־דרך הרוח כעצמים בבטן המלאה ככה לא תדע את־מעשׂה האלהים אשׁר יעשׂה את־הכל׃
Ecc 11:6  בבקר זרע את־זרעך ולערב אל־תנח ידך כי אינך יודע אי זה יכשׁר הזה או־זה ואם־שׁניהם כאחד טובים׃
Ecc 11:7  ומתוק האור וטוב לעינים לראות את־השׁמשׁ׃
Ecc 11:8  כי אם־שׁנים הרבה יחיה האדם בכלם ישׂמח ויזכר את־ימי החשׁך כי־הרבה יהיו כל־שׁבא הבל׃
Ecc 11:9  שׂמח בחור בילדותיך ויטיבך לבך בימי בחורותך והלך בדרכי לבך ובמראי עיניך ודע כי על־כל־אלה יביאך האלהים במשׁפט׃
Ecc 11:10  והסר כעס מלבך והעבר רעה מבשׂרך כי־הילדות והשׁחרות הבל׃
Ecc 12:1  וזכר את־בוראיך בימי בחורתיך עד אשׁר לא־יבאו ימי הרעה והגיעו שׁנים אשׁר תאמר אין־לי בהם חפץ׃
Ecc 12:2  עד אשׁר לא־תחשׁך השׁמשׁ והאור והירח והכוכבים ושׁבו העבים אחר הגשׁם׃
Ecc 12:3  ביום שׁיזעו שׁמרי הבית והתעותו אנשׁי החיל ובטלו הטחנות כי מעטו וחשׁכו הראות בארבות׃
Ecc 12:4  וסגרו דלתים בשׁוק בשׁפל קול הטחנה ויקום לקול הצפור וישׁחו כל־בנות השׁיר׃
Ecc 12:5  גם מגבה יראו וחתחתים בדרך וינאץ השׁקד ויסתבל החגב ותפר האביונה כי־הלך האדם אל־בית עולמו וסבבו בשׁוק הספדים׃
Ecc 12:6  עד אשׁר לא־ירחק חבל הכסף ותרץ גלת הזהב ותשׁבר כד על־המבוע ונרץ הגלגל אל־הבור׃
Ecc 12:7  וישׁב העפר על־הארץ כשׁהיה והרוח תשׁוב אל־האלהים אשׁר נתנה׃
Ecc 12:8  הבל הבלים אמר הקוהלת הכל הבל׃
Ecc 12:9  ויתר שׁהיה קהלת חכם עוד למד־דעת את־העם ואזן וחקר תקן משׁלים הרבה׃
Ecc 12:10  בקשׁ קהלת למצא דברי־חפץ וכתוב ישׁר דברי אמת׃
Ecc 12:11  דברי חכמים כדרבנות וכמשׂמרות נטועים בעלי אספות נתנו מרעה אחד׃
Ecc 12:12  ויתר מהמה בני הזהר עשׂות ספרים הרבה אין קץ ולהג הרבה יגעת בשׂר׃
Ecc 12:13  סוף דבר הכל נשׁמע את־האלהים ירא ואת־מצותיו שׁמור כי־זה כל־האדם׃
Ecc 12:14  כי את־כל־מעשׂה האלהים יבא במשׁפט על כל־נעלם אם־טוב ואם־רע׃


\end{document}