\begin{document}

\title{Song of Solomon}

Son 1:1  שׁיר השׁירים אשׁר לשׁלמה׃
Son 1:2  ישׁקני מנשׁיקות פיהו כי־טובים דדיך מיין׃
Son 1:3  לריח שׁמניך טובים שׁמן תורק שׁמך על־כן עלמות אהבוך׃
Son 1:4  משׁכני אחריך נרוצה הביאני המלך חדריו נגילה ונשׂמחה בך נזכירה דדיך מיין מישׁרים אהבוך׃
Son 1:5  שׁחורה אני ונאוה בנות ירושׁלם כאהלי קדר כיריעות שׁלמה׃
Son 1:6  אל־תראוני שׁאני שׁחרחרת שׁשׁזפתני השׁמשׁ בני אמי נחרו־בי שׂמני נטרה את־הכרמים כרמי שׁלי לא נטרתי׃
Son 1:7  הגידה לי שׁאהבה נפשׁי איכה תרעה איכה תרביץ בצהרים שׁלמה אהיה כעטיה על עדרי חבריך׃
Son 1:8  אם־לא תדעי לך היפה בנשׁים צאי־לך בעקבי הצאן ורעי את־גדיתיך על משׁכנות הרעים׃
Son 1:9  לססתי ברכבי פרעה דמיתיך רעיתי׃
Son 1:10  נאוו לחייך בתרים צוארך בחרוזים׃
Son 1:11  תורי זהב נעשׂה־לך עם נקדות הכסף׃
Son 1:12  עד־שׁהמלך במסבו נרדי נתן ריחו׃
Son 1:13  צרור המר דודי לי בין שׁדי ילין׃
Son 1:14  אשׁכל הכפר דודי לי בכרמי עין גדי׃
Son 1:15  הנך יפה רעיתי הנך יפה עיניך יונים׃
Son 1:16  הנך יפה דודי אף נעים אף־ערשׂנו רעננה׃
Son 1:17  קרות בתינו ארזים רחיטנו ברותים׃
Son 2:1  אני חבצלת השׁרון שׁושׁנת העמקים׃
Son 2:2  כשׁושׁנה בין החוחים כן רעיתי בין הבנות׃
Son 2:3  כתפוח בעצי היער כן דודי בין הבנים בצלו חמדתי וישׁבתי ופריו מתוק לחכי׃
Son 2:4  הביאני אל־בית היין ודגלו עלי אהבה׃
Son 2:5  סמכוני באשׁישׁות רפדוני בתפוחים כי־חולת אהבה אני׃
Son 2:6  שׂמאלו תחת לראשׁי וימינו תחבקני׃
Son 2:7  השׁבעתי אתכם בנות ירושׁלם בצבאות או באילות השׂדה אם־תעירו ואם־תעוררו את־האהבה עד שׁתחפץ׃
Son 2:8  קול דודי הנה־זה בא מדלג על־ההרים מקפץ על־הגבעות׃
Son 2:9  דומה דודי לצבי או לעפר האילים הנה־זה עומד אחר כתלנו משׁגיח מן־החלנות מציץ מן־החרכים׃
Son 2:10  ענה דודי ואמר לי קומי לך רעיתי יפתי ולכי־לך׃
Son 2:11  כי־הנה הסתו עבר הגשׁם חלף הלך לו׃
Son 2:12  הנצנים נראו בארץ עת הזמיר הגיע וקול התור נשׁמע בארצנו׃
Son 2:13  התאנה חנטה פגיה והגפנים סמדר נתנו ריח קומי לכי רעיתי יפתי ולכי־לך׃
Son 2:14  יונתי בחגוי הסלע בסתר המדרגה הראיני את־מראיך השׁמיעיני את־קולך כי־קולך ערב ומראיך נאוה׃
Son 2:15  אחזו־לנו שׁועלים שׁועלים קטנים מחבלים כרמים וכרמינו סמדר׃
Son 2:16  דודי לי ואני לו הרעה בשׁושׁנים׃
Son 2:17  עד שׁיפוח היום ונסו הצללים סב דמה־לך דודי לצבי או לעפר האילים על־הרי בתר׃
Son 3:1  על־משׁכבי בלילות בקשׁתי את שׁאהבה נפשׁי בקשׁתיו ולא מצאתיו׃
Son 3:2  אקומה נא ואסובבה בעיר בשׁוקים וברחבות אבקשׁה את שׁאהבה נפשׁי בקשׁתיו ולא מצאתיו׃
Son 3:3  מצאוני השׁמרים הסבבים בעיר את שׁאהבה נפשׁי ראיתם׃
Son 3:4  כמעט שׁעברתי מהם עד שׁמצאתי את שׁאהבה נפשׁי אחזתיו ולא ארפנו עד־שׁהביאתיו אל־בית אמי ואל־חדר הורתי׃
Son 3:5  השׁבעתי אתכם בנות ירושׁלם בצבאות או באילות השׂדה אם־תעירו ואם־תעוררו את־האהבה עד שׁתחפץ׃
Son 3:6  מי זאת עלה מן־המדבר כתימרות עשׁן מקטרת מור ולבונה מכל אבקת רוכל׃
Son 3:7  הנה מטתו שׁלשׁלמה שׁשׁים גברים סביב לה מגברי ישׂראל׃
Son 3:8  כלם אחזי חרב מלמדי מלחמה אישׁ חרבו על־ירכו מפחד בלילות׃
Son 3:9  אפריון עשׂה לו המלך שׁלמה מעצי הלבנון׃
Son 3:10  עמודיו עשׂה כסף רפידתו זהב מרכבו ארגמן תוכו רצוף אהבה מבנות ירושׁלם׃
Son 3:11  צאינה וראינה בנות ציון במלך שׁלמה בעטרה שׁעטרה־לו אמו ביום חתנתו וביום שׂמחת לבו׃
Son 4:1  הנך יפה רעיתי הנך יפה עיניך יונים מבעד לצמתך שׂערך כעדר העזים שׁגלשׁו מהר גלעד׃
Son 4:2  שׁניך כעדר הקצובות שׁעלו מן־הרחצה שׁכלם מתאימות ושׁכלה אין בהם׃
Son 4:3  כחוט השׁני שׂפתתיך ומדבריך נאוה כפלח הרמון רקתך מבעד לצמתך׃
Son 4:4  כמגדל דויד צוארך בנוי לתלפיות אלף המגן תלוי עליו כל שׁלטי הגבורים׃
Son 4:5  שׁני שׁדיך כשׁני עפרים תאומי צביה הרועים בשׁושׁנים׃
Son 4:6  עד שׁיפוח היום ונסו הצללים אלך לי אל־הר המור ואל־גבעת הלבונה׃
Son 4:7  כלך יפה רעיתי ומום אין בך׃
Son 4:8  אתי מלבנון כלה אתי מלבנון תבואי תשׁורי מראשׁ אמנה מראשׁ שׂניר וחרמון ממענות אריות מהררי נמרים׃
Son 4:9  לבבתני אחתי כלה לבבתיני באחד מעיניך באחד ענק מצורניך׃
Son 4:10  מה־יפו דדיך אחתי כלה מה־טבו דדיך מיין וריח שׁמניך מכל־בשׂמים׃
Son 4:11  נפת תטפנה שׂפתותיך כלה דבשׁ וחלב תחת לשׁונך וריח שׂלמתיך כריח לבנון׃
Son 4:12  גן נעול אחתי כלה גל נעול מעין חתום׃
Son 4:13  שׁלחיך פרדס רמונים עם פרי מגדים כפרים עם־נרדים׃
Son 4:14  נרד וכרכם קנה וקנמון עם כל־עצי לבונה מר ואהלות עם כל־ראשׁי בשׂמים׃
Son 4:15  מעין גנים באר מים חיים ונזלים מן־לבנון׃
Son 4:16  עורי צפון ובואי תימן הפיחי גני יזלו בשׂמיו יבא דודי לגנו ויאכל פרי מגדיו׃
Son 5:1  באתי לגני אחתי כלה אריתי מורי עם־בשׂמי אכלתי יערי עם־דבשׁי שׁתיתי ייני עם־חלבי אכלו רעים שׁתו ושׁכרו דודים׃
Son 5:2  אני ישׁנה ולבי ער קול דודי דופק פתחי־לי אחתי רעיתי יונתי תמתי שׁראשׁי נמלא־טל קוצותי רסיסי לילה׃
Son 5:3  פשׁטתי את־כתנתי איככה אלבשׁנה רחצתי את־רגלי איככה אטנפם׃
Son 5:4  דודי שׁלח ידו מן־החר ומעי המו עליו׃
Son 5:5  קמתי אני לפתח לדודי וידי נטפו־מור ואצבעתי מור עבר על כפות המנעול׃
Son 5:6  פתחתי אני לדודי ודודי חמק עבר נפשׁי יצאה בדברו בקשׁתיהו ולא מצאתיהו קראתיו ולא ענני׃
Son 5:7  מצאני השׁמרים הסבבים בעיר הכוני פצעוני נשׂאו את־רדידי מעלי שׁמרי החמות׃
Son 5:8  השׁבעתי אתכם בנות ירושׁלם אם־תמצאו את־דודי מה־תגידו לו שׁחולת אהבה אני׃
Son 5:9  מה־דודך מדוד היפה בנשׁים מה־דודך מדוד שׁככה השׁבעתנו׃
Son 5:10  דודי צח ואדום דגול מרבבה׃
Son 5:11  ראשׁו כתם פז קוצותיו תלתלים שׁחרות כעורב׃
Son 5:12  עיניו כיונים על־אפיקי מים רחצות בחלב ישׁבות על־מלאת׃
Son 5:13  לחיו כערוגת הבשׂם מגדלות מרקחים שׂפתותיו שׁושׁנים נטפות מור עבר׃
Son 5:14  ידיו גלילי זהב ממלאים בתרשׁישׁ מעיו עשׁת שׁן מעלפת ספירים׃
Son 5:15  שׁוקיו עמודי שׁשׁ מיסדים על־אדני־פז מראהו כלבנון בחור כארזים׃
Son 5:16  חכו ממתקים וכלו מחמדים זה דודי וזה רעי בנות ירושׁלם׃
Son 6:1  אנה הלך דודך היפה בנשׁים אנה פנה דודך ונבקשׁנו עמך׃
Son 6:2  דודי ירד לגנו לערוגות הבשׂם לרעות בגנים וללקט שׁושׁנים׃
Son 6:3  אני לדודי ודודי לי הרעה בשׁושׁנים׃
Son 6:4  יפה את רעיתי כתרצה נאוה כירושׁלם אימה כנדגלות׃
Son 6:5  הסבי עיניך מנגדי שׁהם הרהיבני שׂערך כעדר העזים שׁגלשׁו מן־הגלעד׃
Son 6:6  שׁניך כעדר הרחלים שׁעלו מן־הרחצה שׁכלם מתאימות ושׁכלה אין בהם׃
Son 6:7  כפלח הרמון רקתך מבעד לצמתך׃
Son 6:8  שׁשׁים המה מלכות ושׁמנים פילגשׁים ועלמות אין מספר׃
Son 6:9  אחת היא יונתי תמתי אחת היא לאמה ברה היא ליולדתה ראוה בנות ויאשׁרוה מלכות ופילגשׁים ויהללוה׃
Son 6:10  מי־זאת הנשׁקפה כמו־שׁחר יפה כלבנה ברה כחמה אימה כנדגלות׃
Son 6:11  אל־גנת אגוז ירדתי לראות באבי הנחל לראות הפרחה הגפן הנצו הרמנים׃
Son 6:12  לא ידעתי נפשׁי שׂמתני מרכבות עמי־נדיב׃
Son 7:1  שׁובי שׁובי השׁולמית שׁובי שׁובי ונחזה־בך מה־תחזו בשׁולמית כמחלת המחנים׃
Son 7:2  מה־יפו פעמיך בנעלים בת־נדיב חמוקי ירכיך כמו חלאים מעשׂה ידי אמן׃
Son 7:3  שׁררך אגן הסהר אל־יחסר המזג בטנך ערמת חטים סוגה בשׁושׁנים׃
Son 7:4  שׁני שׁדיך כשׁני עפרים תאמי צביה׃
Son 7:5  צוארך כמגדל השׁן עיניך ברכות בחשׁבון על־שׁער בת־רבים אפך כמגדל הלבנון צופה פני דמשׂק׃
Son 7:6  ראשׁך עליך ככרמל ודלת ראשׁך כארגמן מלך אסור ברהטים׃
Son 7:7  מה־יפית ומה־נעמת אהבה בתענוגים׃
Son 7:8  זאת קומתך דמתה לתמר ושׁדיך לאשׁכלות׃
Son 7:9  אמרתי אעלה בתמר אחזה בסנסניו ויהיו־נא שׁדיך כאשׁכלות הגפן וריח אפך כתפוחים׃
Son 7:10  וחכך כיין הטוב הולך לדודי למישׁרים דובב שׂפתי ישׁנים׃
Son 7:11  אני לדודי ועלי תשׁוקתו׃
Son 7:12  לכה דודי נצא השׂדה נלינה בכפרים׃
Son 7:13  נשׁכימה לכרמים נראה אם פרחה הגפן פתח הסמדר הנצו הרמונים שׁם אתן את־דדי לך׃
Son 7:14  הדודאים נתנו־ריח ועל־פתחינו כל־מגדים חדשׁים גם־ישׁנים דודי צפנתי לך׃
Son 8:1  מי יתנך כאח לי יונק שׁדי אמי אמצאך בחוץ אשׁקך גם לא־יבוזו לי׃
Son 8:2  אנהגך אביאך אל־בית אמי תלמדני אשׁקך מיין הרקח מעסיס רמני׃
Son 8:3  שׂמאלו תחת ראשׁי וימינו תחבקני׃
Son 8:4  השׁבעתי אתכם בנות ירושׁלם מה־תעירו ומה־תעררו את־האהבה עד שׁתחפץ׃
Son 8:5  מי זאת עלה מן־המדבר מתרפקת על־דודה תחת התפוח עוררתיך שׁמה חבלתך אמך שׁמה חבלה ילדתך׃
Son 8:6  שׂימני כחותם על־לבך כחותם על־זרועך כי־עזה כמות אהבה קשׁה כשׁאול קנאה רשׁפיה רשׁפי אשׁ שׁלהבתיה׃
Son 8:7  מים רבים לא יוכלו לכבות את־האהבה ונהרות לא ישׁטפוה אם־יתן אישׁ את־כל־הון ביתו באהבה בוז יבוזו לו׃
Son 8:8  אחות לנו קטנה ושׁדים אין לה מה־נעשׂה לאחתנו ביום שׁידבר־בה׃
Son 8:9  אם־חומה היא נבנה עליה טירת כסף ואם־דלת היא נצור עליה לוח ארז׃
Son 8:10  אני חומה ושׁדי כמגדלות אז הייתי בעיניו כמוצאת שׁלום׃
Son 8:11  כרם היה לשׁלמה בבעל המון נתן את־הכרם לנטרים אישׁ יבא בפריו אלף כסף׃
Son 8:12  כרמי שׁלי לפני האלף לך שׁלמה ומאתים לנטרים את־פריו׃
Son 8:13  היושׁבת בגנים חברים מקשׁיבים לקולך השׁמיעיני׃
Son 8:14  ברח דודי ודמה־לך לצבי או לעפר האילים על הרי בשׂמים׃


\end{document}