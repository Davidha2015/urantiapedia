\begin{document}

\title{ישעיה}


\chapter{1}

\par 1 חזון ישׁעיהו בן־אמוץ אשׁר חזה על־יהודה וירושׁלם בימי עזיהו יותם אחז יחזקיהו מלכי יהודה׃
\par 2 שׁמעו שׁמים והאזיני ארץ כי יהוה דבר בנים גדלתי ורוממתי והם פשׁעו בי׃
\par 3 ידע שׁור קנהו וחמור אבוס בעליו ישׂראל לא ידע עמי לא התבונן׃
\par 4 הוי גוי חטא עם כבד עון זרע מרעים בנים משׁחיתים עזבו את־יהוה נאצו את־קדושׁ ישׂראל נזרו אחור׃
\par 5 על מה תכו עוד תוסיפו סרה כל־ראשׁ לחלי וכל־לבב דוי׃
\par 6 מכף־רגל ועד־ראשׁ אין־בו מתם פצע וחבורה ומכה טריה לא־זרו ולא חבשׁו ולא רככה בשׁמן׃
\par 7 ארצכם שׁממה עריכם שׂרפות אשׁ אדמתכם לנגדכם זרים אכלים אתה ושׁממה כמהפכת זרים׃
\par 8 ונותרה בת־ציון כסכה בכרם כמלונה במקשׁה כעיר נצורה׃
\par 9 לולי יהוה צבאות הותיר לנו שׂריד כמעט כסדם היינו לעמרה דמינו׃
\par 10 שׁמעו דבר־יהוה קציני סדם האזינו תורת אלהינו עם עמרה׃
\par 11 למה־לי רב־זבחיכם יאמר יהוה שׂבעתי עלות אילים וחלב מריאים ודם פרים וכבשׂים ועתודים לא חפצתי׃
\par 12 כי תבאו לראות פני מי־בקשׁ זאת מידכם רמס חצרי׃
\par 13 לא תוסיפו הביא מנחת־שׁוא קטרת תועבה היא לי חדשׁ ושׁבת קרא מקרא לא־אוכל און ועצרה׃
\par 14 חדשׁיכם ומועדיכם שׂנאה נפשׁי היו עלי לטרח נלאיתי נשׂא׃
\par 15 ובפרשׂכם כפיכם אעלים עיני מכם גם כי־תרבו תפלה אינני שׁמע ידיכם דמים מלאו׃
\par 16 רחצו הזכו הסירו רע מעלליכם מנגד עיני חדלו הרע׃
\par 17 למדו היטב דרשׁו משׁפט אשׁרו חמוץ שׁפטו יתום ריבו אלמנה׃
\par 18 לכו־נא ונוכחה יאמר יהוה אם־יהיו חטאיכם כשׁנים כשׁלג ילבינו אם־יאדימו כתולע כצמר יהיו׃
\par 19 אם־תאבו ושׁמעתם טוב הארץ תאכלו׃
\par 20 ואם־תמאנו ומריתם חרב תאכלו כי פי יהוה דבר׃
\par 21 איכה היתה לזונה קריה נאמנה מלאתי משׁפט צדק ילין בה ועתה מרצחים׃
\par 22 כספך היה לסיגים סבאך מהול במים׃
\par 23 שׂריך סוררים וחברי גנבים כלו אהב שׁחד ורדף שׁלמנים יתום לא ישׁפטו וריב אלמנה לא־יבוא אליהם׃
\par 24 לכן נאם האדון יהוה צבאות אביר ישׂראל הוי אנחם מצרי ואנקמה מאויבי׃
\par 25 ואשׁיבה ידי עליך ואצרף כבר סיגיך ואסירה כל־בדיליך׃
\par 26 ואשׁיבה שׁפטיך כבראשׁנה ויעציך כבתחלה אחרי־כן יקרא לך עיר הצדק קריה נאמנה׃
\par 27 ציון במשׁפט תפדה ושׁביה בצדקה׃
\par 28 ושׁבר פשׁעים וחטאים יחדו ועזבי יהוה יכלו׃
\par 29 כי יבשׁו מאילים אשׁר חמדתם ותחפרו מהגנות אשׁר בחרתם׃
\par 30 כי תהיו כאלה נבלת עלה וכגנה אשׁר־מים אין לה׃
\par 31 והיה החסן לנערת ופעלו לניצוץ ובערו שׁניהם יחדו ואין מכבה׃

\chapter{2}

\par 1 הדבר אשׁר חזה ישׁעיהו בן־אמוץ על־יהודה וירושׁלם׃
\par 2 והיה באחרית הימים נכון יהיה הר בית־יהוה בראשׁ ההרים ונשׂא מגבעות ונהרו אליו כל־הגוים׃
\par 3 והלכו עמים רבים ואמרו לכו ונעלה אל־הר־יהוה אל־בית אלהי יעקב וירנו מדרכיו ונלכה בארחתיו כי מציון תצא תורה ודבר־יהוה מירושׁלם׃
\par 4 ושׁפט בין הגוים והוכיח לעמים רבים וכתתו חרבותם לאתים וחניתותיהם למזמרות לא־ישׂא גוי אל־גוי חרב ולא־ילמדו עוד מלחמה׃
\par 5 בית יעקב לכו ונלכה באור יהוה׃
\par 6 כי נטשׁתה עמך בית יעקב כי מלאו מקדם ועננים כפלשׁתים ובילדי נכרים ישׂפיקו׃
\par 7 ותמלא ארצו כסף וזהב ואין קצה לאצרתיו ותמלא ארצו סוסים ואין קצה למרכבתיו׃
\par 8 ותמלא ארצו אלילים למעשׂה ידיו ישׁתחוו לאשׁר עשׂו אצבעתיו׃
\par 9 וישׁח אדם וישׁפל־אישׁ ואל־תשׂא להם׃
\par 10 בוא בצור והטמן בעפר מפני פחד יהוה ומהדר גאנו׃
\par 11 עיני גבהות אדם שׁפל ושׁח רום אנשׁים ונשׂגב יהוה לבדו ביום ההוא׃
\par 12 כי יום ליהוה צבאות על כל־גאה ורם ועל כל־נשׂא ושׁפל׃
\par 13 ועל כל־ארזי הלבנון הרמים והנשׂאים ועל כל־אלוני הבשׁן׃
\par 14 ועל כל־ההרים הרמים ועל כל־הגבעות הנשׂאות׃
\par 15 ועל כל־מגדל גבה ועל כל־חומה בצורה׃
\par 16 ועל כל־אניות תרשׁישׁ ועל כל־שׂכיות החמדה׃
\par 17 ושׁח גבהות האדם ושׁפל רום אנשׁים ונשׂגב יהוה לבדו ביום ההוא׃
\par 18 והאלילים כליל יחלף׃
\par 19 ובאו במערות צרים ובמחלות עפר מפני פחד יהוה ומהדר גאונו בקומו לערץ הארץ׃
\par 20 ביום ההוא ישׁליך האדם את אלילי כספו ואת אלילי זהבו אשׁר עשׂו־לו להשׁתחות לחפר פרות ולעטלפים׃
\par 21 לבוא בנקרות הצרים ובסעפי הסלעים מפני פחד יהוה ומהדר גאונו בקומו לערץ הארץ׃
\par 22 חדלו לכם מן־האדם אשׁר נשׁמה באפו כי־במה נחשׁב הוא׃

\chapter{3}

\par 1 כי הנה האדון יהוה צבאות מסיר מירושׁלם ומיהודה משׁען ומשׁענה כל משׁען־לחם וכל משׁען־מים׃
\par 2 גבור ואישׁ מלחמה שׁופט ונביא וקסם וזקן׃
\par 3 שׂר־חמשׁים ונשׂוא פנים ויועץ וחכם חרשׁים ונבון לחשׁ׃
\par 4 ונתתי נערים שׂריהם ותעלולים ימשׁלו־בם׃
\par 5 ונגשׂ העם אישׁ באישׁ ואישׁ ברעהו ירהבו הנער בזקן והנקלה בנכבד׃
\par 6 כי־יתפשׂ אישׁ באחיו בית אביו שׂמלה לכה קצין תהיה־לנו והמכשׁלה הזאת תחת ידך׃
\par 7 ישׂא ביום ההוא לאמר לא־אהיה חבשׁ ובביתי אין לחם ואין שׂמלה לא תשׂימני קצין עם׃
\par 8 כי כשׁלה ירושׁלם ויהודה נפל כי־לשׁונם ומעלליהם אל־יהוה למרות עני כבודו׃
\par 9 הכרת פניהם ענתה בם וחטאתם כסדם הגידו לא כחדו אוי לנפשׁם כי־גמלו להם רעה׃
\par 10 אמרו צדיק כי־טוב כי־פרי מעלליהם יאכלו׃
\par 11 אוי לרשׁע רע כי־גמול ידיו יעשׂה לו׃
\par 12 עמי נגשׂיו מעולל ונשׁים משׁלו בו עמי מאשׁריך מתעים ודרך ארחתיך בלעו׃
\par 13 נצב לריב יהוה ועמד לדין עמים׃
\par 14 יהוה במשׁפט יבוא עם־זקני עמו ושׂריו ואתם בערתם הכרם גזלת העני בבתיכם׃
\par 15 מלכם תדכאו עמי ופני עניים תטחנו נאם־אדני יהוה צבאות׃
\par 16 ויאמר יהוה יען כי גבהו בנות ציון ותלכנה נטוות גרון ומשׂקרות עינים הלוך וטפף תלכנה וברגליהם תעכסנה׃
\par 17 ושׂפח אדני קדקד בנות ציון ויהוה פתהן יערה׃
\par 18 ביום ההוא יסיר אדני את תפארת העכסים והשׁביסים והשׂהרנים׃
\par 19 הנטיפות והשׁירות והרעלות׃
\par 20 הפארים והצעדות והקשׁרים ובתי הנפשׁ והלחשׁים׃
\par 21 הטבעות ונזמי האף׃
\par 22 המחלצות והמעטפות והמטפחות והחריטים׃
\par 23 והגלינים והסדינים והצניפות והרדידים׃
\par 24 והיה תחת בשׂם מק יהיה ותחת חגורה נקפה ותחת מעשׂה מקשׁה קרחה ותחת פתיגיל מחגרת שׂק כי־תחת יפי׃
\par 25 מתיך בחרב יפלו וגבורתך במלחמה׃
\par 26 ואנו ואבלו פתחיה ונקתה לארץ תשׁב׃

\chapter{4}

\par 1 והחזיקו שׁבע נשׁים באישׁ אחד ביום ההוא לאמר לחמנו נאכל ושׂמלתנו נלבשׁ רק יקרא שׁמך עלינו אסף חרפתנו׃
\par 2 ביום ההוא יהיה צמח יהוה לצבי ולכבוד ופרי הארץ לגאון ולתפארת לפליטת ישׂראל׃
\par 3 והיה הנשׁאר בציון והנותר בירושׁלם קדושׁ יאמר לו כל־הכתוב לחיים בירושׁלם׃
\par 4 אם רחץ אדני את צאת בנות־ציון ואת־דמי ירושׁלם ידיח מקרבה ברוח משׁפט וברוח בער׃
\par 5 וברא יהוה על כל־מכון הר־ציון ועל־מקראה ענן יומם ועשׁן ונגה אשׁ להבה לילה כי על־כל־כבוד חפה׃
\par 6 וסכה תהיה לצל־יומם מחרב ולמחסה ולמסתור מזרם וממטר׃

\chapter{5}

\par 1 אשׁירה נא לידידי שׁירת דודי לכרמו כרם היה לידידי בקרן בן־שׁמן׃
\par 2 ויעזקהו ויסקלהו ויטעהו שׂרק ויבן מגדל בתוכו וגם־יקב חצב בו ויקו לעשׂות ענבים ויעשׂ באשׁים׃
\par 3 ועתה יושׁב ירושׁלם ואישׁ יהודה שׁפטו־נא ביני ובין כרמי׃
\par 4 מה־לעשׂות עוד לכרמי ולא עשׂיתי בו מדוע קויתי לעשׂות ענבים ויעשׂ באשׁים׃
\par 5 ועתה אודיעה־נא אתכם את אשׁר־אני עשׂה לכרמי הסר משׂוכתו והיה לבער פרץ גדרו והיה למרמס׃
\par 6 ואשׁיתהו בתה לא יזמר ולא יעדר ועלה שׁמיר ושׁית ועל העבים אצוה מהמטיר עליו מטר׃
\par 7 כי כרם יהוה צבאות בית ישׂראל ואישׁ יהודה נטע שׁעשׁועיו ויקו למשׁפט והנה משׂפח לצדקה והנה צעקה׃
\par 8 הוי מגיעי בית בבית שׂדה בשׂדה יקריבו עד אפס מקום והושׁבתם לבדכם בקרב הארץ׃
\par 9 באזני יהוה צבאות אם־לא בתים רבים לשׁמה יהיו גדלים וטובים מאין יושׁב׃
\par 10 כי עשׂרת צמדי־כרם יעשׂו בת אחת וזרע חמר יעשׂה איפה׃
\par 11 הוי משׁכימי בבקר שׁכר ירדפו מאחרי בנשׁף יין ידליקם׃
\par 12 והיה כנור ונבל תף וחליל ויין משׁתיהם ואת פעל יהוה לא יביטו ומעשׂה ידיו לא ראו׃
\par 13 לכן גלה עמי מבלי־דעת וכבודו מתי רעב והמונו צחה צמא׃
\par 14 לכן הרחיבה שׁאול נפשׁה ופערה פיה לבלי־חק וירד הדרה והמונה ושׁאונה ועלז בה׃
\par 15 וישׁח אדם וישׁפל־אישׁ ועיני גבהים תשׁפלנה׃
\par 16 ויגבה יהוה צבאות במשׁפט והאל הקדושׁ נקדשׁ בצדקה׃
\par 17 ורעו כבשׂים כדברם וחרבות מחים גרים יאכלו׃
\par 18 הוי משׁכי העון בחבלי השׁוא וכעבות העגלה חטאה׃
\par 19 האמרים ימהר יחישׁה מעשׂהו למען נראה ותקרב ותבואה עצת קדושׁ ישׂראל ונדעה׃
\par 20 הוי האמרים לרע טוב ולטוב רע שׂמים חשׁך לאור ואור לחשׁך שׂמים מר למתוק ומתוק למר׃
\par 21 הוי חכמים בעיניהם ונגד פניהם נבנים׃
\par 22 הוי גבורים לשׁתות יין ואנשׁי־חיל למסך שׁכר׃
\par 23 מצדיקי רשׁע עקב שׁחד וצדקת צדיקים יסירו ממנו׃
\par 24 לכן כאכל קשׁ לשׁון אשׁ וחשׁשׁ להבה ירפה שׁרשׁם כמק יהיה ופרחם כאבק יעלה כי מאסו את תורת יהוה צבאות ואת אמרת קדושׁ־ישׂראל נאצו׃
\par 25 על־כן חרה אף־יהוה בעמו ויט ידו עליו ויכהו וירגזו ההרים ותהי נבלתם כסוחה בקרב חוצות בכל־זאת לא־שׁב אפו ועוד ידו נטויה׃
\par 26 ונשׂא־נס לגוים מרחוק ושׁרק לו מקצה הארץ והנה מהרה קל יבוא׃
\par 27 אין־עיף ואין־כושׁל בו לא ינום ולא יישׁן ולא נפתח אזור חלציו ולא נתק שׂרוך נעליו׃
\par 28 אשׁר חציו שׁנונים וכל־קשׁתתיו דרכות פרסות סוסיו כצר נחשׁבו וגלגליו כסופה׃
\par 29 שׁאגה לו כלביא ושׁאג ככפירים וינהם ויאחז טרף ויפליט ואין מציל׃
\par 30 וינהם עליו ביום ההוא כנהמת־ים ונבט לארץ והנה־חשׁך צר ואור חשׁך בעריפיה׃

\chapter{6}

\par 1 בשׁנת־מות המלך עזיהו ואראה את־אדני ישׁב על־כסא רם ונשׂא ושׁוליו מלאים את־ההיכל׃
\par 2 שׂרפים עמדים ממעל לו שׁשׁ כנפים שׁשׁ כנפים לאחד בשׁתים יכסה פניו ובשׁתים יכסה רגליו ובשׁתים יעופף׃
\par 3 וקרא זה אל־זה ואמר קדושׁ קדושׁ קדושׁ יהוה צבאות מלא כל־הארץ כבודו׃
\par 4 וינעו אמות הספים מקול הקורא והבית ימלא עשׁן׃
\par 5 ואמר אוי־לי כי־נדמיתי כי אישׁ טמא־שׂפתים אנכי ובתוך עם־טמא שׂפתים אנכי יושׁב כי את־המלך יהוה צבאות ראו עיני׃
\par 6 ויעף אלי אחד מן־השׂרפים ובידו רצפה במלקחים לקח מעל המזבח׃
\par 7 ויגע על־פי ויאמר הנה נגע זה על־שׂפתיך וסר עונך וחטאתך תכפר׃
\par 8 ואשׁמע את־קול אדני אמר את־מי אשׁלח ומי ילך־לנו ואמר הנני שׁלחני׃
\par 9 ויאמר לך ואמרת לעם הזה שׁמעו שׁמוע ואל־תבינו וראו ראו ואל־תדעו׃
\par 10 השׁמן לב־העם הזה ואזניו הכבד ועיניו השׁע פן־יראה בעיניו ובאזניו ישׁמע ולבבו יבין ושׁב ורפא לו׃
\par 11 ואמר עד־מתי אדני ויאמר עד אשׁר אם־שׁאו ערים מאין יושׁב ובתים מאין אדם והאדמה תשׁאה שׁממה׃
\par 12 ורחק יהוה את־האדם ורבה העזובה בקרב הארץ׃
\par 13 ועוד בה עשׂריה ושׁבה והיתה לבער כאלה וכאלון אשׁר בשׁלכת מצבת בם זרע קדשׁ מצבתה׃

\chapter{7}

\par 1 ויהי בימי אחז בן־יותם בן־עזיהו מלך יהודה עלה רצין מלך־ארם ופקח בן־רמליהו מלך־ישׂראל ירושׁלם למלחמה עליה ולא יכל להלחם עליה׃
\par 2 ויגד לבית דוד לאמר נחה ארם על־אפרים וינע לבבו ולבב עמו כנוע עצי־יער מפני־רוח׃
\par 3 ויאמר יהוה אל־ישׁעיהו צא־נא לקראת אחז אתה ושׁאר ישׁוב בנך אל־קצה תעלת הברכה העליונה אל־מסלת שׂדה כובס׃
\par 4 ואמרת אליו השׁמר והשׁקט אל־תירא ולבבך אל־ירך משׁני זנבות האודים העשׁנים האלה בחרי־אף רצין וארם ובן־רמליהו׃
\par 5 יען כי־יעץ עליך ארם רעה אפרים ובן־רמליהו לאמר׃
\par 6 נעלה ביהודה ונקיצנה ונבקענה אלינו ונמליך מלך בתוכה את בן־טבאל׃
\par 7 כה אמר אדני יהוה לא תקום ולא תהיה׃
\par 8 כי ראשׁ ארם דמשׂק וראשׁ דמשׂק רצין ובעוד שׁשׁים וחמשׁ שׁנה יחת אפרים מעם׃
\par 9 וראשׁ אפרים שׁמרון וראשׁ שׁמרון בן־רמליהו אם לא תאמינו כי לא תאמנו׃
\par 10 ויוסף יהוה דבר אל־אחז לאמר׃
\par 11 שׁאל־לך אות מעם יהוה אלהיך העמק שׁאלה או הגבה למעלה׃
\par 12 ויאמר אחז לא־אשׁאל ולא־אנסה את־יהוה׃
\par 13 ויאמר שׁמעו־נא בית דוד המעט מכם הלאות אנשׁים כי תלאו גם את־אלהי׃
\par 14 לכן יתן אדני הוא לכם אות הנה העלמה הרה וילדת בן וקראת שׁמו עמנו אל׃
\par 15 חמאה ודבשׁ יאכל לדעתו מאוס ברע ובחור בטוב׃
\par 16 כי בטרם ידע הנער מאס ברע ובחר בטוב תעזב האדמה אשׁר אתה קץ מפני שׁני מלכיה׃
\par 17 יביא יהוה עליך ועל־עמך ועל־בית אביך ימים אשׁר לא־באו למיום סור־אפרים מעל יהודה את מלך אשׁור׃
\par 18 והיה ביום ההוא ישׁרק יהוה לזבוב אשׁר בקצה יארי מצרים ולדבורה אשׁר בארץ אשׁור׃
\par 19 ובאו ונחו כלם בנחלי הבתות ובנקיקי הסלעים ובכל הנעצוצים ובכל הנהללים׃
\par 20 ביום ההוא יגלח אדני בתער השׂכירה בעברי נהר במלך אשׁור את־הראשׁ ושׂער הרגלים וגם את־הזקן תספה׃
\par 21 והיה ביום ההוא יחיה־אישׁ עגלת בקר ושׁתי־צאן׃
\par 22 והיה מרב עשׂות חלב יאכל חמאה כי־חמאה ודבשׁ יאכל כל־הנותר בקרב הארץ׃
\par 23 והיה ביום ההוא יהיה כל־מקום אשׁר יהיה־שׁם אלף גפן באלף כסף לשׁמיר ולשׁית יהיה׃
\par 24 בחצים ובקשׁת יבוא שׁמה כי־שׁמיר ושׁית תהיה כל־הארץ׃
\par 25 וכל ההרים אשׁר במעדר יעדרון לא־תבוא שׁמה יראת שׁמיר ושׁית והיה למשׁלח שׁור ולמרמס שׂה׃

\chapter{8}

\par 1 ויאמר יהוה אלי קח־לך גליון גדול וכתב עליו בחרט אנושׁ למהר שׁלל חשׁ בז׃
\par 2 ואעידה לי עדים נאמנים את אוריה הכהן ואת־זכריהו בן יברכיהו׃
\par 3 ואקרב אל־הנביאה ותהר ותלד בן ויאמר יהוה אלי קרא שׁמו מהר שׁלל חשׁ בז׃
\par 4 כי בטרם ידע הנער קרא אבי ואמי ישׂא את־חיל דמשׂק ואת שׁלל שׁמרון לפני מלך אשׁור׃
\par 5 ויסף יהוה דבר אלי עוד לאמר׃
\par 6 יען כי מאס העם הזה את מי השׁלח ההלכים לאט ומשׂושׂ את־רצין ובן־רמליהו׃
\par 7 ולכן הנה אדני מעלה עליהם את־מי הנהר העצומים והרבים את־מלך אשׁור ואת־כל־כבודו ועלה על־כל־אפיקיו והלך על־כל־גדותיו׃
\par 8 וחלף ביהודה שׁטף ועבר עד־צואר יגיע והיה מטות כנפיו מלא רחב־ארצך עמנו אל׃
\par 9 רעו עמים וחתו והאזינו כל מרחקי־ארץ התאזרו וחתו התאזרו וחתו׃
\par 10 עצו עצה ותפר דברו דבר ולא יקום כי עמנו אל׃
\par 11 כי כה אמר יהוה אלי כחזקת היד ויסרני מלכת בדרך העם־הזה לאמר׃
\par 12 לא־תאמרון קשׁר לכל אשׁר־יאמר העם הזה קשׁר ואת־מוראו לא־תיראו ולא תעריצו׃
\par 13 את־יהוה צבאות אתו תקדישׁו והוא מוראכם והוא מערצכם׃
\par 14 והיה למקדשׁ ולאבן נגף ולצור מכשׁול לשׁני בתי ישׂראל לפח ולמוקשׁ ליושׁב ירושׁלם׃
\par 15 וכשׁלו בם רבים ונפלו ונשׁברו ונוקשׁו ונלכדו׃
\par 16 צור תעודה חתום תורה בלמדי׃
\par 17 וחכיתי ליהוה המסתיר פניו מבית יעקב וקויתי־לו׃
\par 18 הנה אנכי והילדים אשׁר נתן־לי יהוה לאתות ולמופתים בישׂראל מעם יהוה צבאות השׁכן בהר ציון׃
\par 19 וכי־יאמרו אליכם דרשׁו אל־האבות ואל־הידענים המצפצפים והמהגים הלוא־עם אל־אלהיו ידרשׁ בעד החיים אל־המתים׃
\par 20 לתורה ולתעודה אם־לא יאמרו כדבר הזה אשׁר אין־לו שׁחר׃
\par 21 ועבר בה נקשׁה ורעב והיה כי־ירעב והתקצף וקלל במלכו ובאלהיו ופנה למעלה׃
\par 22 ואל־ארץ יביט והנה צרה וחשׁכה מעוף צוקה ואפלה מנדח׃
\par 23 כי לא מועף לאשׁר מוצק לה כעת הראשׁון הקל ארצה זבלון וארצה נפתלי והאחרון הכביד דרך הים עבר הירדן גליל הגוים׃

\chapter{9}

\par 1 העם ההלכים בחשׁך ראו אור גדול ישׁבי בארץ צלמות אור נגה עליהם׃
\par 2 הרבית הגוי לא הגדלת השׂמחה שׂמחו לפניך כשׂמחת בקציר כאשׁר יגילו בחלקם שׁלל׃
\par 3 כי את־על סבלו ואת מטה שׁכמו שׁבט הנגשׂ בו החתת כיום מדין׃
\par 4 כי כל־סאון סאן ברעשׁ ושׂמלה מגוללה בדמים והיתה לשׂרפה מאכלת אשׁ׃
\par 5 כי־ילד ילד־לנו בן נתן־לנו ותהי המשׂרה על־שׁכמו ויקרא שׁמו פלא יועץ אל גבור אביעד שׂר־שׁלום׃
\par 6 לםרבה המשׂרה ולשׁלום אין־קץ על־כסא דוד ועל־ממלכתו להכין אתה ולסעדה במשׁפט ובצדקה מעתה ועד־עולם קנאת יהוה צבאות תעשׂה־זאת׃
\par 7 דבר שׁלח אדני ביעקב ונפל בישׂראל׃
\par 8 וידעו העם כלו אפרים ויושׁב שׁמרון בגאוה ובגדל לבב לאמר׃
\par 9 לבנים נפלו וגזית נבנה שׁקמים גדעו וארזים נחליף׃
\par 10 וישׂגב יהוה את־צרי רצין עליו ואת־איביו יסכסך׃
\par 11 ארם מקדם ופלשׁתים מאחור ויאכלו את־ישׂראל בכל־פה בכל־זאת לא־שׁב אפו ועוד ידו נטויה׃
\par 12 והעם לא־שׁב עד־המכהו ואת־יהוה צבאות לא דרשׁו׃
\par 13 ויכרת יהוה מישׂראל ראשׁ וזנב כפה ואגמון יום אחד׃
\par 14 זקן ונשׂוא־פנים הוא הראשׁ ונביא מורה־שׁקר הוא הזנב׃
\par 15 ויהיו מאשׁרי העם־הזה מתעים ומאשׁריו מבלעים׃
\par 16 על־כן על־בחוריו לא־ישׂמח אדני ואת־יתמיו ואת־אלמנתיו לא ירחם כי כלו חנף ומרע וכל־פה דבר נבלה בכל־זאת לא־שׁב אפו ועוד ידו נטויה׃
\par 17 כי־בערה כאשׁ רשׁעה שׁמיר ושׁית תאכל ותצת בסבכי היער ויתאבכו גאות עשׁן׃
\par 18 בעברת יהוה צבאות נעתם ארץ ויהי העם כמאכלת אשׁ אישׁ אל־אחיו לא יחמלו׃
\par 19 ויגזר על־ימין ורעב ויאכל על־שׂמאול ולא שׂבעו אישׁ בשׂר־זרעו יאכלו׃
\par 20 מנשׁה את־אפרים ואפרים את־מנשׁה יחדו המה על־יהודה בכל־זאת לא־שׁב אפו ועוד ידו נטויה׃

\chapter{10}

\par 1 הוי החקקים חקקי־און ומכתבים עמל כתבו׃
\par 2 להטות מדין דלים ולגזל משׁפט עניי עמי להיות אלמנות שׁללם ואת־יתומים יבזו׃
\par 3 ומה־תעשׂו ליום פקדה ולשׁואה ממרחק תבוא על־מי תנוסו לעזרה ואנה תעזבו כבודכם׃
\par 4 בלתי כרע תחת אסיר ותחת הרוגים יפלו בכל־זאת לא־שׁב אפו ועוד ידו נטויה׃
\par 5 הוי אשׁור שׁבט אפי ומטה־הוא בידם זעמי׃
\par 6 בגוי חנף אשׁלחנו ועל־עם עברתי אצונו לשׁלל שׁלל ולבז בז ולשׂימו מרמס כחמר חוצות׃
\par 7 והוא לא־כן ידמה ולבבו לא־כן יחשׁב כי להשׁמיד בלבבו ולהכרית גוים לא מעט׃
\par 8 כי יאמר הלא שׂרי יחדו מלכים׃
\par 9 הלא ככרכמישׁ כלנו אם־לא כארפד חמת אם־לא כדמשׂק שׁמרון׃
\par 10 כאשׁר מצאה ידי לממלכת האליל ופסיליהם מירושׁלם ומשׁמרון׃
\par 11 הלא כאשׁר עשׂיתי לשׁמרון ולאליליה כן אעשׂה לירושׁלם ולעצביה׃
\par 12 והיה כי־יבצע אדני את־כל־מעשׂהו בהר ציון ובירושׁלם אפקד על־פרי־גדל לבב מלך־אשׁור ועל־תפארת רום עיניו׃
\par 13 כי אמר בכח ידי עשׂיתי ובחכמתי כי נבנותי ואסיר גבולת עמים ועתידתיהם שׁושׂתי ואוריד כאביר יושׁבים׃
\par 14 ותמצא כקן ידי לחיל העמים וכאסף ביצים עזבות כל־הארץ אני אספתי ולא היה נדד כנף ופצה פה ומצפצף׃
\par 15 היתפאר הגרזן על החצב בו אם־יתגדל המשׂור על־מניפו כהניף שׁבט ואת־מרימיו כהרים מטה לא־עץ׃
\par 16 לכן ישׁלח האדון יהוה צבאות במשׁמניו רזון ותחת כבדו יקד יקד כיקוד אשׁ׃
\par 17 והיה אור־ישׂראל לאשׁ וקדושׁו ללהבה ובערה ואכלה שׁיתו ושׁמירו ביום אחד׃
\par 18 וכבוד יערו וכרמלו מנפשׁ ועד־בשׂר יכלה והיה כמסס נסס׃
\par 19 ושׁאר עץ יערו מספר יהיו ונער יכתבם׃
\par 20 והיה ביום ההוא לא־יוסיף עוד שׁאר ישׂראל ופליטת בית־יעקב להשׁען על־מכהו ונשׁען על־יהוה קדושׁ ישׂראל באמת׃
\par 21 שׁאר ישׁוב שׁאר יעקב אל־אל גבור׃
\par 22 כי אם־יהיה עמך ישׂראל כחול הים שׁאר ישׁוב בו כליון חרוץ שׁוטף צדקה׃
\par 23 כי כלה ונחרצה אדני יהוה צבאות עשׂה בקרב כל־הארץ׃
\par 24 לכן כה־אמר אדני יהוה צבאות אל־תירא עמי ישׁב ציון מאשׁור בשׁבט יככה ומטהו ישׂא־עליך בדרך מצרים׃
\par 25 כי־עוד מעט מזער וכלה זעם ואפי על־תבליתם׃
\par 26 ועורר עליו יהוה צבאות שׁוט כמכת מדין בצור עורב ומטהו על־הים ונשׂאו בדרך מצרים׃
\par 27 והיה ביום ההוא יסור סבלו מעל שׁכמך ועלו מעל צוארך וחבל על מפני־שׁמן׃
\par 28 בא על־עית עבר במגרון למכמשׂ יפקיד כליו׃
\par 29 עברו מעברה גבע מלון לנו חרדה הרמה גבעת שׁאול נסה׃
\par 30 צהלי קולך בת־גלים הקשׁיבי לישׁה עניה ענתות׃
\par 31 נדדה מדמנה ישׁבי הגבים העיזו׃
\par 32 עוד היום בנב לעמד ינפף ידו הר בית־ציון גבעת ירושׁלם׃
\par 33 הנה האדון יהוה צבאות מסעף פארה במערצה ורמי הקומה גדועים והגבהים ישׁפלו׃
\par 34 ונקף סבכי היער בברזל והלבנון באדיר יפול׃

\chapter{11}

\par 1 ויצא חטר מגזע ישׁי ונצר משׁרשׁיו יפרה׃
\par 2 ונחה עליו רוח יהוה רוח חכמה ובינה רוח עצה וגבורה רוח דעת ויראת יהוה׃
\par 3 והריחו ביראת יהוה ולא־למראה עיניו ישׁפוט ולא־למשׁמע אזניו יוכיח׃
\par 4 ושׁפט בצדק דלים והוכיח במישׁור לענוי־ארץ והכה־ארץ בשׁבט פיו וברוח שׂפתיו ימית רשׁע׃
\par 5 והיה צדק אזור מתניו והאמונה אזור חלציו׃
\par 6 וגר זאב עם־כבשׂ ונמר עם־גדי ירבץ ועגל וכפיר ומריא יחדו ונער קטן נהג בם׃
\par 7 ופרה ודב תרעינה יחדו ירבצו ילדיהן ואריה כבקר יאכל־תבן׃
\par 8 ושׁעשׁע יונק על־חר פתן ועל מאורת צפעוני גמול ידו הדה׃
\par 9 לא־ירעו ולא־ישׁחיתו בכל־הר קדשׁי כי־מלאה הארץ דעה את־יהוה כמים לים מכסים׃
\par 10 והיה ביום ההוא שׁרשׁ ישׁי אשׁר עמד לנס עמים אליו גוים ידרשׁו והיתה מנחתו כבוד׃
\par 11 והיה ביום ההוא יוסיף אדני שׁנית ידו לקנות את־שׁאר עמו אשׁר ישׁאר מאשׁור וממצרים ומפתרוס ומכושׁ ומעילם ומשׁנער ומחמת ומאיי הים׃
\par 12 ונשׂא נס לגוים ואסף נדחי ישׂראל ונפצות יהודה יקבץ מארבע כנפות הארץ׃
\par 13 וסרה קנאת אפרים וצררי יהודה יכרתו אפרים לא־יקנא את־יהודה ויהודה לא־יצר את־אפרים׃
\par 14 ועפו בכתף פלשׁתים ימה יחדו יבזו את־בני־קדם אדום ומואב משׁלוח ידם ובני עמון משׁמעתם׃
\par 15 והחרים יהוה את לשׁון ים־מצרים והניף ידו על־הנהר בעים רוחו והכהו לשׁבעה נחלים והדריך בנעלים׃
\par 16 והיתה מסלה לשׁאר עמו אשׁר ישׁאר מאשׁור כאשׁר היתה לישׂראל ביום עלתו מארץ מצרים׃

\chapter{12}

\par 1 ואמרת ביום ההוא אודך יהוה כי אנפת בי ישׁב אפך ותנחמני׃
\par 2 הנה אל ישׁועתי אבטח ולא אפחד כי־עזי וזמרת יה יהוה ויהי־לי לישׁועה׃
\par 3 ושׁאבתם־מים בשׂשׂון ממעיני הישׁועה׃
\par 4 ואמרתם ביום ההוא הודו ליהוה קראו בשׁמו הודיעו בעמים עלילתיו הזכירו כי נשׂגב שׁמו׃
\par 5 זמרו יהוה כי גאות עשׂה מידעת זאת בכל־הארץ׃
\par 6 צהלי ורני יושׁבת ציון כי־גדול בקרבך קדושׁ ישׂראל׃

\chapter{13}

\par 1 משׂא בבל אשׁר חזה ישׁעיהו בן־אמוץ׃
\par 2 על הר־נשׁפה שׂאו־נס הרימו קול להם הניפו יד ויבאו פתחי נדיבים׃
\par 3 אני צויתי למקדשׁי גם קראתי גבורי לאפי עליזי גאותי׃
\par 4 קול המון בהרים דמות עם־רב קול שׁאון ממלכות גוים נאספים יהוה צבאות מפקד צבא מלחמה׃
\par 5 באים מארץ מרחק מקצה השׁמים יהוה וכלי זעמו לחבל כל־הארץ׃
\par 6 הילילו כי קרוב יום יהוה כשׁד משׁדי יבוא׃
\par 7 על־כן כל־ידים תרפינה וכל־לבב אנושׁ ימס׃
\par 8 ונבהלו צירים וחבלים יאחזון כיולדה יחילון אישׁ אל־רעהו יתמהו פני להבים פניהם׃
\par 9 הנה יום־יהוה בא אכזרי ועברה וחרון אף לשׂום הארץ לשׁמה וחטאיה ישׁמיד ממנה׃
\par 10 כי־כוכבי השׁמים וכסיליהם לא יהלו אורם חשׁך השׁמשׁ בצאתו וירח לא־יגיה אורו׃
\par 11 ופקדתי על־תבל רעה ועל־רשׁעים עונם והשׁבתי גאון זדים וגאות עריצים אשׁפיל׃
\par 12 אוקיר אנושׁ מפז ואדם מכתם אופיר׃
\par 13 על־כן שׁמים ארגיז ותרעשׁ הארץ ממקומה בעברת יהוה צבאות וביום חרון אפו׃
\par 14 והיה כצבי מדח וכצאן ואין מקבץ אישׁ אל־עמו יפנו ואישׁ אל־ארצו ינוסו׃
\par 15 כל־הנמצא ידקר וכל־הנספה יפול בחרב׃
\par 16 ועלליהם ירטשׁו לעיניהם ישׁסו בתיהם ונשׁיהם תשׁגלנה׃
\par 17 הנני מעיר עליהם את־מדי אשׁר־כסף לא יחשׁבו וזהב לא יחפצו־בו׃
\par 18 וקשׁתות נערים תרטשׁנה ופרי־בטן לא ירחמו על־בנים לא־תחוס עינם׃
\par 19 והיתה בבל צבי ממלכות תפארת גאון כשׂדים כמהפכת אלהים את־סדם ואת־עמרה׃
\par 20 לא־תשׁב לנצח ולא תשׁכן עד־דור ודור ולא־יהל שׁם ערבי ורעים לא־ירבצו שׁם׃
\par 21 ורבצו־שׁם ציים ומלאו בתיהם אחים ושׁכנו שׁם בנות יענה ושׂעירים ירקדו־שׁם׃
\par 22 וענה איים באלמנותיו ותנים בהיכלי ענג וקרוב לבוא עתה וימיה לא ימשׁכו׃

\chapter{14}

\par 1 כי ירחם יהוה את־יעקב ובחר עוד בישׂראל והניחם על־אדמתם ונלוה הגר עליהם ונספחו על־בית יעקב׃
\par 2 ולקחום עמים והביאום אל־מקומם והתנחלום בית־ישׂראל על אדמת יהוה לעבדים ולשׁפחות והיו שׁבים לשׁביהם ורדו בנגשׂיהם׃
\par 3 והיה ביום הניח יהוה לך מעצבך ומרגזך ומן־העבדה הקשׁה אשׁר עבד־בך׃
\par 4 ונשׂאת המשׁל הזה על־מלך בבל ואמרת איך שׁבת נגשׂ שׁבתה מדהבה׃
\par 5 שׁבר יהוה מטה רשׁעים שׁבט משׁלים׃
\par 6 מכה עמים בעברה מכת בלתי סרה רדה באף גוים מרדף בלי חשׂך׃
\par 7 נחה שׁקטה כל־הארץ פצחו רנה׃
\par 8 גם־ברושׁים שׂמחו לך ארזי לבנון מאז שׁכבת לא־יעלה הכרת עלינו׃
\par 9 שׁאול מתחת רגזה לך לקראת בואך עורר לך רפאים כל־עתודי ארץ הקים מכסאותם כל מלכי גוים׃
\par 10 כלם יענו ויאמרו אליך גם־אתה חלית כמונו אלינו נמשׁלת׃
\par 11 הורד שׁאול גאונך המית נבליך תחתיך יצע רמה ומכסיך תולעה׃
\par 12 איך נפלת משׁמים הילל בן־שׁחר נגדעת לארץ חולשׁ על־גוים׃
\par 13 ואתה אמרת בלבבך השׁמים אעלה ממעל לכוכבי־אל ארים כסאי ואשׁב בהר־מועד בירכתי צפון׃
\par 14 אעלה על־במתי עב אדמה לעליון׃
\par 15 אך אל־שׁאול תורד אל־ירכתי־בור׃
\par 16 ראיך אליך ישׁגיחו אליך יתבוננו הזה האישׁ מרגיז הארץ מרעישׁ ממלכות׃
\par 17 שׂם תבל כמדבר ועריו הרס אסיריו לא־פתח ביתה׃
\par 18 כל־מלכי גוים כלם שׁכבו בכבוד אישׁ בביתו׃
\par 19 ואתה השׁלכת מקברך כנצר נתעב לבושׁ הרגים מטעני חרב יורדי אל־אבני־בור כפגר מובס׃
\par 20 לא־תחד אתם בקבורה כי־ארצך שׁחת עמך הרגת לא־יקרא לעולם זרע מרעים׃
\par 21 הכינו לבניו מטבח בעון אבותם בל־יקמו וירשׁו ארץ ומלאו פני־תבל ערים׃
\par 22 וקמתי עליהם נאם יהוה צבאות והכרתי לבבל שׁם ושׁאר ונין ונכד נאם־יהוה׃
\par 23 ושׂמתיה למורשׁ קפד ואגמי־מים וטאטאתיה במטאטא השׁמד נאם יהוה צבאות׃
\par 24 נשׁבע יהוה צבאות לאמר אם־לא כאשׁר דמיתי כן היתה וכאשׁר יעצתי היא תקום׃
\par 25 לשׁבר אשׁור בארצי ועל־הרי אבוסנו וסר מעליהם עלו וסבלו מעל שׁכמו יסור׃
\par 26 זאת העצה היעוצה על־כל־הארץ וזאת היד הנטויה על־כל־הגוים׃
\par 27 כי־יהוה צבאות יעץ ומי יפר וידו הנטויה ומי ישׁיבנה׃
\par 28 בשׁנת־מות המלך אחז היה המשׂא הזה׃
\par 29 אל־תשׂמחי פלשׁת כלך כי נשׁבר שׁבט מכך כי־משׁרשׁ נחשׁ יצא צפע ופריו שׂרף מעופף׃
\par 30 ורעו בכורי דלים ואביונים לבטח ירבצו והמתי ברעב שׁרשׁך ושׁאריתך יהרג׃
\par 31 הילילי שׁער זעקי־עיר נמוג פלשׁת כלך כי מצפון עשׁן בא ואין בודד במועדיו׃
\par 32 ומה־יענה מלאכי־גוי כי יהוה יסד ציון ובה יחסו עניי עמו׃

\chapter{15}

\par 1 משׂא מואב כי בליל שׁדד ער מואב נדמה כי בליל שׁדד קיר־מואב נדמה׃
\par 2 עלה הבית ודיבן הבמות לבכי על־נבו ועל מידבא מואב ייליל בכל־ראשׁיו קרחה כל־זקן גרועה׃
\par 3 בחוצתיו חגרו שׂק על גגותיה וברחבתיה כלה ייליל ירד בבכי׃
\par 4 ותזעק חשׁבון ואלעלה עד־יהץ נשׁמע קולם על־כן חלצי מואב יריעו נפשׁו ירעה לו׃
\par 5 לבי למואב יזעק בריחה עד־צער עגלת שׁלשׁיה כי מעלה הלוחית בבכי יעלה־בו כי דרך חורנים זעקת־שׁבר יעערו׃
\par 6 כי־מי נמרים משׁמות יהיו כי־יבשׁ חציר כלה דשׁא ירק לא היה׃
\par 7 על־כן יתרה עשׂה ופקדתם על נחל הערבים ישׂאום׃
\par 8 כי־הקיפה הזעקה את־גבול מואב עד־אגלים יללתה ובאר אילים יללתה׃
\par 9 כי מי דימון מלאו דם כי־אשׁית על־דימון נוספות לפליטת מואב אריה ולשׁארית אדמה׃

\chapter{16}

\par 1 שׁלחו־כר משׁל־ארץ מסלע מדברה אל־הר בת־ציון׃
\par 2 והיה כעוף־נודד קן משׁלח תהיינה בנות מואב מעברת לארנון׃
\par 3 הביאו עצה עשׂו פלילה שׁיתי כליל צלך בתוך צהרים סתרי נדחים נדד אל־תגלי׃
\par 4 יגורו בך נדחי מואב הוי־סתר למו מפני שׁודד כי־אפס המץ כלה שׁד תמו רמס מן־הארץ׃
\par 5 והוכן בחסד כסא וישׁב עליו באמת באהל דוד שׁפט ודרשׁ משׁפט ומהר צדק׃
\par 6 שׁמענו גאון־מואב גא מאד גאותו וגאונו ועברתו לא־כן בדיו׃
\par 7 לכן ייליל מואב למואב כלה ייליל לאשׁישׁי קיר־חרשׂת תהגו אך־נכאים׃
\par 8 כי שׁדמות חשׁבון אמלל גפן שׂבמה בעלי גוים הלמו שׂרוקיה עד־יעזר נגעו תעו מדבר שׁלחותיה נטשׁו עברו ים׃
\par 9 על־כן אבכה בבכי יעזר גפן שׂבמה אריוך דמעתי חשׁבון ואלעלה כי על־קיצך ועל־קצירך הידד נפל׃
\par 10 ונאסף שׂמחה וגיל מן־הכרמל ובכרמים לא־ירנן לא ירעע יין ביקבים לא־ידרך הדרך הידד השׁבתי׃
\par 11 על־כן מעי למואב ככנור יהמו וקרבי לקיר חרשׂ׃
\par 12 והיה כי־נראה כי־נלאה מואב על־הבמה ובא אל־מקדשׁו להתפלל ולא יוכל׃
\par 13 זה הדבר אשׁר דבר יהוה אל־מואב מאז׃
\par 14 ועתה דבר יהוה לאמר בשׁלשׁ שׁנים כשׁני שׂכיר ונקלה כבוד מואב בכל ההמון הרב ושׁאר מעט מזער לוא כביר׃

\chapter{17}

\par 1 משׂא דמשׂק הנה דמשׂק מוסר מעיר והיתה מעי מפלה׃
\par 2 עזבות ערי ערער לעדרים תהיינה ורבצו ואין מחריד׃
\par 3 ונשׁבת מבצר מאפרים וממלכה מדמשׂק ושׁאר ארם ככבוד בני־ישׂראל יהיו נאם יהוה צבאות׃
\par 4 והיה ביום ההוא ידל כבוד יעקב ומשׁמן בשׂרו ירזה׃
\par 5 והיה כאסף קציר קמה וזרעו שׁבלים יקצור והיה כמלקט שׁבלים בעמק רפאים׃
\par 6 ונשׁאר־בו עוללת כנקף זית שׁנים שׁלשׁה גרגרים בראשׁ אמיר ארבעה חמשׁה בסעפיה פריה נאם־יהוה אלהי ישׂראל׃
\par 7 ביום ההוא ישׁעה האדם על־עשׂהו ועיניו אל־קדושׁ ישׂראל תראינה׃
\par 8 ולא ישׁעה אל־המזבחות מעשׂה ידיו ואשׁר עשׂו אצבעתיו לא יראה והאשׁרים והחמנים׃
\par 9 ביום ההוא יהיו ערי מעזו כעזובת החרשׁ והאמיר אשׁר עזבו מפני בני ישׂראל והיתה שׁממה׃
\par 10 כי שׁכחת אלהי ישׁעך וצור מעזך לא זכרת על־כן תטעי נטעי נעמנים וזמרת זר תזרענו׃
\par 11 ביום נטעך תשׂגשׂגי ובבקר זרעך תפריחי נד קציר ביום נחלה וכאב אנושׁ׃
\par 12 הוי המון עמים רבים כהמות ימים יהמיון ושׁאון לאמים כשׁאון מים כבירים ישׁאון׃
\par 13 לאמים כשׁאון מים רבים ישׁאון וגער בו ונס ממרחק ורדף כמץ הרים לפני־רוח וכגלגל לפני סופה׃
\par 14 לעת ערב והנה בלהה בטרם בקר איננו זה חלק שׁוסינו וגורל לבזזינו׃

\chapter{18}

\par 1 הוי ארץ צלצל כנפים אשׁר מעבר לנהרי־כושׁ׃
\par 2 השׁלח בים צירים ובכלי־גמא על־פני־מים לכו מלאכים קלים אל־גוי ממשׁך ומורט אל־עם נורא מן־הוא והלאה גוי קו־קו ומבוסה אשׁר־בזאו נהרים ארצו׃
\par 3 כל־ישׁבי תבל ושׁכני ארץ כנשׂא־נס הרים תראו וכתקע שׁופר תשׁמעו׃
\par 4 כי כה אמר יהוה אלי אשׁקוטה ואביטה במכוני כחם צח עלי־אור כעב טל בחם קציר׃
\par 5 כי־לפני קציר כתם־פרח ובסר גמל יהיה נצה וכרת הזלזלים במזמרות ואת־הנטישׁות הסיר התז׃
\par 6 יעזבו יחדו לעיט הרים ולבהמת הארץ וקץ עליו העיט וכל־בהמת הארץ עליו תחרף׃
\par 7 בעת ההיא יובל־שׁי ליהוה צבאות עם ממשׁך ומורט ומעם נורא מן־הוא והלאה גוי קו־קו ומבוסה אשׁר בזאו נהרים ארצו אל־מקום שׁם־יהוה צבאות הר־ציון׃

\chapter{19}

\par 1 משׂא מצרים הנה יהוה רכב על־עב קל ובא מצרים ונעו אלילי מצרים מפניו ולבב מצרים ימס בקרבו׃
\par 2 וסכסכתי מצרים במצרים ונלחמו אישׁ־באחיו ואישׁ ברעהו עיר בעיר ממלכה בממלכה׃
\par 3 ונבקה רוח־מצרים בקרבו ועצתו אבלע ודרשׁו אל־האלילים ואל־האטים ואל־האבות ואל־הידענים׃
\par 4 וסכרתי את־מצרים ביד אדנים קשׁה ומלך עז ימשׁל־בם נאם האדון יהוה צבאות׃
\par 5 ונשׁתו־מים מהים ונהר יחרב ויבשׁ׃
\par 6 והאזניחו נהרות דללו וחרבו יארי מצור קנה וסוף קמלו׃
\par 7 ערות על־יאור על־פי יאור וכל מזרע יאור ייבשׁ נדף ואיננו׃
\par 8 ואנו הדיגים ואבלו כל־משׁליכי ביאור חכה ופרשׂי מכמרת על־פני־מים אמללו׃
\par 9 ובשׁו עבדי פשׁתים שׂריקות וארגים חורי׃
\par 10 והיו שׁתתיה מדכאים כל־עשׂי שׂכר אגמי־נפשׁ׃
\par 11 אך־אולים שׂרי צען חכמי יעצי פרעה עצה נבערה איך תאמרו אל־פרעה בן־חכמים אני בן־מלכי־קדם׃
\par 12 אים אפוא חכמיך ויגידו נא לך וידעו מה־יעץ יהוה צבאות על־מצרים׃
\par 13 נואלו שׂרי צען נשׁאו שׂרי נף התעו את־מצרים פנת שׁבטיה׃
\par 14 יהוה מסך בקרבה רוח עועים והתעו את־מצרים בכל־מעשׂהו כהתעות שׁכור בקיאו׃
\par 15 ולא־יהיה למצרים מעשׂה אשׁר יעשׂה ראשׁ וזנב כפה ואגמון׃
\par 16 ביום ההוא יהיה מצרים כנשׁים וחרד ופחד מפני תנופת יד־יהוה צבאות אשׁר־הוא מניף עליו׃
\par 17 והיתה אדמת יהודה למצרים לחגא כל אשׁר יזכיר אתה אליו יפחד מפני עצת יהוה צבאות אשׁר־הוא יועץ עליו׃
\par 18 ביום ההוא יהיו חמשׁ ערים בארץ מצרים מדברות שׂפת כנען ונשׁבעות ליהוה צבאות עיר ההרס יאמר לאחת׃
\par 19 ביום ההוא יהיה מזבח ליהוה בתוך ארץ מצרים ומצבה אצל־גבולה ליהוה׃
\par 20 והיה לאות ולעד ליהוה צבאות בארץ מצרים כי־יצעקו אל־יהוה מפני לחצים וישׁלח להם מושׁיע ורב והצילם׃
\par 21 ונודע יהוה למצרים וידעו מצרים את־יהוה ביום ההוא ועבדו זבח ומנחה ונדרו־נדר ליהוה ושׁלמו׃
\par 22 ונגף יהוה את־מצרים נגף ורפוא ושׁבו עד־יהוה ונעתר להם ורפאם׃
\par 23 ביום ההוא תהיה מסלה ממצרים אשׁורה ובא־אשׁור במצרים ומצרים באשׁור ועבדו מצרים את־אשׁור׃
\par 24 ביום ההוא יהיה ישׂראל שׁלישׁיה למצרים ולאשׁור ברכה בקרב הארץ׃
\par 25 אשׁר ברכו יהוה צבאות לאמר ברוך עמי מצרים ומעשׂה ידי אשׁור ונחלתי ישׂראל׃

\chapter{20}

\par 1 בשׁנת בא תרתן אשׁדודה בשׁלח אתו סרגון מלך אשׁור וילחם באשׁדוד וילכדה׃
\par 2 בעת ההיא דבר יהוה ביד ישׁעיהו בן־אמוץ לאמר לך ופתחת השׂק מעל מתניך ונעלך תחלץ מעל רגליך ויעשׂ כן הלך ערום ויחף׃
\par 3 ויאמר יהוה כאשׁר הלך עבדי ישׁעיהו ערום ויחף שׁלשׁ שׁנים אות ומופת על־מצרים ועל־כושׁ׃
\par 4 כן ינהג מלך־אשׁור את־שׁבי מצרים ואת־גלות כושׁ נערים וזקנים ערום ויחף וחשׂופי שׁת ערות מצרים׃
\par 5 וחתו ובשׁו מכושׁ מבטם ומן־מצרים תפארתם׃
\par 6 ואמר ישׁב האי הזה ביום ההוא הנה־כה מבטנו אשׁר־נסנו שׁם לעזרה להנצל מפני מלך אשׁור ואיך נמלט אנחנו׃

\chapter{21}

\par 1 משׂא מדבר־ים כסופות בנגב לחלף ממדבר בא מארץ נוראה׃
\par 2 חזות קשׁה הגד־לי הבוגד בוגד והשׁודד שׁודד עלי עילם צורי מדי כל־אנחתה השׁבתי׃
\par 3 על־כן מלאו מתני חלחלה צירים אחזוני כצירי יולדה נעויתי משׁמע נבהלתי מראות׃
\par 4 תעה לבבי פלצות בעתתני את נשׁף חשׁקי שׂם לי לחרדה׃
\par 5 ערך השׁלחן צפה הצפית אכול שׁתה קומו השׂרים משׁחו מגן׃
\par 6 כי כה אמר אלי אדני לך העמד המצפה אשׁר יראה יגיד׃
\par 7 וראה רכב צמד פרשׁים רכב חמור רכב גמל והקשׁיב קשׁב רב־קשׁב׃
\par 8 ויקרא אריה על־מצפה אדני אנכי עמד תמיד יומם ועל־משׁמרתי אנכי נצב כל־הלילות׃
\par 9 והנה־זה בא רכב אישׁ צמד פרשׁים ויען ויאמר נפלה נפלה בבל וכל־פסילי אלהיה שׁבר לארץ׃
\par 10 מדשׁתי ובן־גרני אשׁר שׁמעתי מאת יהוה צבאות אלהי ישׂראל הגדתי לכם׃
\par 11 משׂא דומה אלי קרא משׂעיר שׁמר מה־מלילה שׁמר מה־מליל׃
\par 12 אמר שׁמר אתה בקר וגם־לילה אם־תבעיון בעיו שׁבו אתיו׃
\par 13 משׂא בערב ביער בערב תלינו ארחות דדנים׃
\par 14 לקראת צמא התיו מים ישׁבי ארץ תימא בלחמו קדמו נדד׃
\par 15 כי־מפני חרבות נדדו מפני חרב נטושׁה ומפני קשׁת דרוכה ומפני כבד מלחמה׃
\par 16 כי־כה אמר אדני אלי בעוד שׁנה כשׁני שׂכיר וכלה כל־כבוד קדר׃
\par 17 ושׁאר מספר־קשׁת גבורי בני־קדר ימעטו כי יהוה אלהי־ישׂראל דבר׃

\chapter{22}

\par 1 משׂא גיא חזיון מה־לך אפוא כי־עלית כלך לגגות׃
\par 2 תשׁאות מלאה עיר הומיה קריה עליזה חלליך לא חללי־חרב ולא מתי מלחמה׃
\par 3 כל־קציניך נדדו־יחד מקשׁת אסרו כל־נמצאיך אסרו יחדו מרחוק ברחו׃
\par 4 על־כן אמרתי שׁעו מני אמרר בבכי אל־תאיצו לנחמני על־שׁד בת־עמי׃
\par 5 כי יום מהומה ומבוסה ומבוכה לאדני יהוה צבאות בגיא חזיון מקרקר קר ושׁוע אל־ההר׃
\par 6 ועילם נשׂא אשׁפה ברכב אדם פרשׁים וקיר ערה מגן׃
\par 7 ויהי מבחר־עמקיך מלאו רכב והפרשׁים שׁת שׁתו השׁערה׃
\par 8 ויגל את מסך יהודה ותבט ביום ההוא אל־נשׁק בית היער׃
\par 9 ואת בקיעי עיר־דוד ראיתם כי־רבו ותקבצו את־מי הברכה התחתונה׃
\par 10 ואת־בתי ירושׁלם ספרתם ותתצו הבתים לבצר החומה׃
\par 11 ומקוה עשׂיתם בין החמתים למי הברכה הישׁנה ולא הבטתם אל־עשׂיה ויצרה מרחוק לא ראיתם׃
\par 12 ויקרא אדני יהוה צבאות ביום ההוא לבכי ולמספד ולקרחה ולחגר שׂק׃
\par 13 והנה שׂשׂון ושׂמחה הרג בקר ושׁחט צאן אכל בשׂר ושׁתות יין אכול ושׁתו כי מחר נמות׃
\par 14 ונגלה באזני יהוה צבאות אם־יכפר העון הזה לכם עד־תמתון אמר אדני יהוה צבאות׃
\par 15 כה אמר אדני יהוה צבאות לך־בא אל־הסכן הזה על־שׁבנא אשׁר על־הבית׃
\par 16 מה־לך פה ומי לך פה כי־חצבת לך פה קבר חצבי מרום קברו חקקי בסלע משׁכן לו׃
\par 17 הנה יהוה מטלטלך טלטלה גבר ועטך עטה׃
\par 18 צנוף יצנפך צנפה כדור אל־ארץ רחבת ידים שׁמה תמות ושׁמה מרכבות כבודך קלון בית אדניך׃
\par 19 והדפתיך ממצבך וממעמדך יהרסך׃
\par 20 והיה ביום ההוא וקראתי לעבדי לאליקים בן־חלקיהו׃
\par 21 והלבשׁתיו כתנתך ואבנטך אחזקנו וממשׁלתך אתן בידו והיה לאב ליושׁב ירושׁלם ולבית יהודה׃
\par 22 ונתתי מפתח בית־דוד על־שׁכמו ופתח ואין סגר וסגר ואין פתח׃
\par 23 ותקעתיו יתד במקום נאמן והיה לכסא כבוד לבית אביו׃
\par 24 ותלו עליו כל כבוד בית־אביו הצאצאים והצפעות כל כלי הקטן מכלי האגנות ועד כל־כלי הנבלים׃
\par 25 ביום ההוא נאם יהוה צבאות תמושׁ היתד התקועה במקום נאמן ונגדעה ונפלה ונכרת המשׂא אשׁר־עליה כי יהוה דבר׃

\chapter{23}

\par 1 משׂא צר הילילו אניות תרשׁישׁ כי־שׁדד מבית מבוא מארץ כתים נגלה־למו׃
\par 2 דמו ישׁבי אי סחר צידון עבר ים מלאוך׃
\par 3 ובמים רבים זרע שׁחר קציר יאור תבואתה ותהי סחר גוים׃
\par 4 בושׁי צידון כי־אמר ים מעוז הים לאמר לא־חלתי ולא־ילדתי ולא גדלתי בחורים רוממתי בתולות׃
\par 5 כאשׁר־שׁמע למצרים יחילו כשׁמע צר׃
\par 6 עברו תרשׁישׁה הילילו ישׁבי אי׃
\par 7 הזאת לכם עליזה מימי־קדם קדמתה יבלוה רגליה מרחוק לגור׃
\par 8 מי יעץ זאת על־צר המעטירה אשׁר סחריה שׂרים כנעניה נכבדי־ארץ׃
\par 9 יהוה צבאות יעצה לחלל גאון כל־צבי להקל כל־נכבדי־ארץ׃
\par 10 עברי ארצך כיאר בת־תרשׁישׁ אין מזח עוד׃
\par 11 ידו נטה על־הים הרגיז ממלכות יהוה צוה אל־כנען לשׁמד מעזניה׃
\par 12 ויאמר לא־תוסיפי עוד לעלוז המעשׁקה בתולת בת־צידון כתיים קומי עברי גם־שׁם לא־ינוח לך׃
\par 13 הן ארץ כשׂדים זה העם לא היה אשׁור יסדה לציים הקימו בחיניו עררו ארמנותיה שׂמה למפלה׃
\par 14 הילילו אניות תרשׁישׁ כי שׁדד מעזכן׃
\par 15 והיה ביום ההוא ונשׁכחת צר שׁבעים שׁנה כימי מלך אחד מקץ שׁבעים שׁנה יהיה לצר כשׁירת הזונה׃
\par 16 קחי כנור סבי עיר זונה נשׁכחה היטיבי נגן הרבי־שׁיר למען תזכרי׃
\par 17 והיה מקץ שׁבעים שׁנה יפקד יהוה את־צר ושׁבה לאתננה וזנתה את־כל־ממלכות הארץ על־פני האדמה׃
\par 18 והיה סחרה ואתננה קדשׁ ליהוה לא יאצר ולא יחסן כי לישׁבים לפני יהוה יהיה סחרה לאכל לשׂבעה ולמכסה עתיק׃

\chapter{24}

\par 1 הנה יהוה בוקק הארץ ובולקה ועוה פניה והפיץ ישׁביה׃
\par 2 והיה כעם ככהן כעבד כאדניו כשׁפחה כגברתה כקונה כמוכר כמלוה כלוה כנשׁה כאשׁר נשׁא בו׃
\par 3 הבוק תבוק הארץ והבוז תבוז כי יהוה דבר את־הדבר הזה׃
\par 4 אבלה נבלה הארץ אמללה נבלה תבל אמללו מרום עם־הארץ׃
\par 5 והארץ חנפה תחת ישׁביה כי־עברו תורת חלפו חק הפרו ברית עולם׃
\par 6 על־כן אלה אכלה ארץ ויאשׁמו ישׁבי בה על־כן חרו ישׁבי ארץ ונשׁאר אנושׁ מזער׃
\par 7 אבל תירושׁ אמללה־גפן נאנחו כל־שׂמחי־לב׃
\par 8 שׁבת משׂושׂ תפים חדל שׁאון עליזים שׁבת משׂושׂ כנור׃
\par 9 בשׁיר לא ישׁתו־יין ימר שׁכר לשׁתיו׃
\par 10 נשׁברה קרית־תהו סגר כל־בית מבוא׃
\par 11 צוחה על־היין בחוצות ערבה כל־שׂמחה גלה משׂושׂ הארץ׃
\par 12 נשׁאר בעיר שׁמה ושׁאיה יכת־שׁער׃
\par 13 כי כה יהיה בקרב הארץ בתוך העמים כנקף זית כעוללת אם־כלה בציר׃
\par 14 המה ישׂאו קולם ירנו בגאון יהוה צהלו מים׃
\par 15 על־כן בארים כבדו יהוה באיי הים שׁם יהוה אלהי ישׂראל׃
\par 16 מכנף הארץ זמרת שׁמענו צבי לצדיק ואמר רזי־לי רזי־לי אוי לי בגדים בגדו ובגד בוגדים בגדו׃
\par 17 פחד ופחת ופח עליך יושׁב הארץ׃
\par 18 והיה הנס מקול הפחד יפל אל־הפחת והעולה מתוך הפחת ילכד בפח כי־ארבות ממרום נפתחו וירעשׁו מוסדי ארץ׃
\par 19 רעה התרעעה הארץ פור התפוררה ארץ מוט התמוטטה ארץ׃
\par 20 נוע תנוע ארץ כשׁכור והתנודדה כמלונה וכבד עליה פשׁעה ונפלה ולא־תסיף קום׃
\par 21 והיה ביום ההוא יפקד יהוה על־צבא המרום במרום ועל־מלכי האדמה על־האדמה׃
\par 22 ואספו אספה אסיר על־בור וסגרו על־מסגר ומרב ימים יפקדו׃
\par 23 וחפרה הלבנה ובושׁה החמה כי־מלך יהוה צבאות בהר ציון ובירושׁלם ונגד זקניו כבוד׃

\chapter{25}

\par 1 יהוה אלהי אתה ארוממך אודה שׁמך כי עשׂית פלא עצות מרחוק אמונה אמן׃
\par 2 כי שׂמת מעיר לגל קריה בצורה למפלה ארמון זרים מעיר לעולם לא יבנה׃
\par 3 על־כן יכבדוך עם־עז קרית גוים עריצים ייראוך׃
\par 4 כי־היית מעוז לדל מעוז לאביון בצר־לו מחסה מזרם צל מחרב כי רוח עריצים כזרם קיר׃
\par 5 כחרב בציון שׁאון זרים תכניע חרב בצל עב זמיר עריצים יענה׃
\par 6 ועשׂה יהוה צבאות לכל־העמים בהר הזה משׁתה שׁמנים משׁתה שׁמרים שׁמנים ממחים שׁמרים מזקקים׃
\par 7 ובלע בהר הזה פני־הלוט הלוט על־כל־העמים והמסכה הנסוכה על־כל־הגוים׃
\par 8 בלע המות לנצח ומחה אדני יהוה דמעה מעל כל־פנים וחרפת עמו יסיר מעל כל־הארץ כי יהוה דבר׃
\par 9 ואמר ביום ההוא הנה אלהינו זה קוינו לו ויושׁיענו זה יהוה קוינו לו נגילה ונשׂמחה בישׁועתו׃
\par 10 כי־תנוח יד־יהוה בהר הזה ונדושׁ מואב תחתיו כהדושׁ מתבן במי מדמנה׃
\par 11 ופרשׂ ידיו בקרבו כאשׁר יפרשׂ השׂחה לשׂחות והשׁפיל גאותו עם ארבות ידיו׃
\par 12 ומבצר משׂגב חומתיך השׁח השׁפיל הגיע לארץ עד־עפר׃

\chapter{26}

\par 1 ביום ההוא יושׁר השׁיר־הזה בארץ יהודה עיר עז־לנו ישׁועה ישׁית חומות וחל׃
\par 2 פתחו שׁערים ויבא גוי־צדיק שׁמר אמנים׃
\par 3 יצר סמוך תצר שׁלום שׁלום כי בך בטוח׃
\par 4 בטחו ביהוה עדי־עד כי ביה יהוה צור עולמים׃
\par 5 כי השׁח ישׁבי מרום קריה נשׂגבה ישׁפילנה ישׁפילה עד־ארץ יגיענה עד־עפר׃
\par 6 תרמסנה רגל רגלי עני פעמי דלים׃
\par 7 ארח לצדיק מישׁרים ישׁר מעגל צדיק תפלס׃
\par 8 אף ארח משׁפטיך יהוה קוינוך לשׁמך ולזכרך תאות־נפשׁ׃
\par 9 נפשׁי אויתיך בלילה אף־רוחי בקרבי אשׁחרך כי כאשׁר משׁפטיך לארץ צדק למדו ישׁבי תבל׃
\par 10 יחן רשׁע בל־למד צדק בארץ נכחות יעול ובל־יראה גאות יהוה׃
\par 11 יהוה רמה ידך בל־יחזיון יחזו ויבשׁו קנאת־עם אף־אשׁ צריך תאכלם׃
\par 12 יהוה תשׁפת שׁלום לנו כי גם כל־מעשׂינו פעלת לנו׃
\par 13 יהוה אלהינו בעלונו אדנים זולתך לבד־בך נזכיר שׁמך׃
\par 14 מתים בל־יחיו רפאים בל־יקמו לכן פקדת ותשׁמידם ותאבד כל־זכר למו׃
\par 15 יספת לגוי יהוה יספת לגוי נכבדת רחקת כל־קצוי־ארץ׃
\par 16 יהוה בצר פקדוך צקון לחשׁ מוסרך למו׃
\par 17 כמו הרה תקריב ללדת תחיל תזעק בחבליה כן היינו מפניך יהוה׃
\par 18 הרינו חלנו כמו ילדנו רוח ישׁועת בל־נעשׂה ארץ ובל־יפלו ישׁבי תבל׃
\par 19 יחיו מתיך נבלתי יקומון הקיצו ורננו שׁכני עפר כי טל אורת טלך וארץ רפאים תפיל׃
\par 20 לך עמי בא בחדריך וסגר דלתיך בעדך חבי כמעט־רגע עד־יעבור־זעם׃
\par 21 כי־הנה יהוה יצא ממקומו לפקד עון ישׁב־הארץ עליו וגלתה הארץ את־דמיה ולא־תכסה עוד על־הרוגיה׃

\chapter{27}

\par 1 ביום ההוא יפקד יהוה בחרבו הקשׁה והגדולה והחזקה על לויתן נחשׁ ברח ועל לויתן נחשׁ עקלתון והרג את־התנין אשׁר בים׃
\par 2 ביום ההוא כרם חמד ענו־לה׃
\par 3 אני יהוה נצרה לרגעים אשׁקנה פן יפקד עליה לילה ויום אצרנה׃
\par 4 חמה אין לי מי־יתנני שׁמיר שׁית במלחמה אפשׂעה בה אציתנה יחד׃
\par 5 או יחזק במעוזי יעשׂה שׁלום לי שׁלום יעשׂה־לי׃
\par 6 הבאים ישׁרשׁ יעקב יציץ ופרח ישׂראל ומלאו פני־תבל תנובה׃
\par 7 הכמכת מכהו הכהו אם־כהרג הרגיו הרג׃
\par 8 בסאסאה בשׁלחה תריבנה הגה ברוחו הקשׁה ביום קדים׃
\par 9 לכן בזאת יכפר עון־יעקב וזה כל־פרי הסר חטאתו בשׂומו כל־אבני מזבח כאבני־גר מנפצות לא־יקמו אשׁרים וחמנים׃
\par 10 כי עיר בצורה בדד נוה משׁלח ונעזב כמדבר שׁם ירעה עגל ושׁם ירבץ וכלה סעפיה׃
\par 11 ביבשׁ קצירה תשׁברנה נשׁים באות מאירות אותה כי לא עם־בינות הוא על־כן לא־ירחמנו עשׂהו ויצרו לא יחננו׃
\par 12 והיה ביום ההוא יחבט יהוה משׁבלת הנהר עד־נחל מצרים ואתם תלקטו לאחד אחד בני ישׂראל׃
\par 13 והיה ביום ההוא יתקע בשׁופר גדול ובאו האבדים בארץ אשׁור והנדחים בארץ מצרים והשׁתחוו ליהוה בהר הקדשׁ בירושׁלם׃

\chapter{28}

\par 1 הוי עטרת גאות שׁכרי אפרים וציץ נבל צבי תפארתו אשׁר על־ראשׁ גיא־שׁמנים הלומי יין׃
\par 2 הנה חזק ואמץ לאדני כזרם ברד שׂער קטב כזרם מים כבירים שׁטפים הניח לארץ ביד׃
\par 3 ברגלים תרמסנה עטרת גאות שׁכורי אפרים׃
\par 4 והיתה ציצת נבל צבי תפארתו אשׁר על־ראשׁ גיא שׁמנים כבכורה בטרם קיץ אשׁר יראה הראה אותה בעודה בכפו יבלענה׃
\par 5 ביום ההוא יהיה יהוה צבאות לעטרת צבי ולצפירת תפארה לשׁאר עמו׃
\par 6 ולרוח משׁפט ליושׁב על־המשׁפט ולגבורה משׁיבי מלחמה שׁערה׃
\par 7 וגם־אלה ביין שׁגו ובשׁכר תעו כהן ונביא שׁגו בשׁכר נבלעו מן־היין תעו מן־השׁכר שׁגו בראה פקו פליליה׃
\par 8 כי כל־שׁלחנות מלאו קיא צאה בלי מקום׃
\par 9 את־מי יורה דעה ואת־מי יבין שׁמועה גמולי מחלב עתיקי משׁדים׃
\par 10 כי צו לצו צו לצו קו לקו קו לקו זעיר שׁם זעיר שׁם׃
\par 11 כי בלעגי שׂפה ובלשׁון אחרת ידבר אל־העם הזה׃
\par 12 אשׁר אמר אליהם זאת המנוחה הניחו לעיף וזאת המרגעה ולא אבוא שׁמוע׃
\par 13 והיה להם דבר־יהוה צו לצו צו לצו קו לקו קו לקו זעיר שׁם זעיר שׁם למען ילכו וכשׁלו אחור ונשׁברו ונוקשׁו ונלכדו׃
\par 14 לכן שׁמעו דבר־יהוה אנשׁי לצון משׁלי העם הזה אשׁר בירושׁלם׃
\par 15 כי אמרתם כרתנו ברית את־מות ועם־שׁאול עשׂינו חזה שׁיט שׁוטף כי־עבר לא יבואנו כי שׂמנו כזב מחסנו ובשׁקר נסתרנו׃
\par 16 לכן כה אמר אדני יהוה הנני יסד בציון אבן אבן בחן פנת יקרת מוסד מוסד המאמין לא יחישׁ׃
\par 17 ושׂמתי משׁפט לקו וצדקה למשׁקלת ויעה ברד מחסה כזב וסתר מים ישׁטפו׃
\par 18 וכפר בריתכם את־מות וחזותכם את־שׁאול לא תקום שׁוט שׁוטף כי יעבר והייתם לו למרמס׃
\par 19 מדי עברו יקח אתכם כי־בבקר בבקר יעבר ביום ובלילה והיה רק־זועה הבין שׁמועה׃
\par 20 כי־קצר המצע מהשׂתרע והמסכה צרה כהתכנס׃
\par 21 כי כהר־פרצים יקום יהוה כעמק בגבעון ירגז לעשׂות מעשׂהו זר מעשׂהו ולעבד עבדתו נכריה עבדתו׃
\par 22 ועתה אל־תתלוצצו פן־יחזקו מוסריכם כי־כלה ונחרצה שׁמעתי מאת אדני יהוה צבאות על־כל־הארץ׃
\par 23 האזינו ושׁמעו קולי הקשׁיבו ושׁמעו אמרתי׃
\par 24 הכל היום יחרשׁ החרשׁ לזרע יפתח וישׂדד אדמתו׃
\par 25 הלוא אם־שׁוה פניה והפיץ קצח וכמן יזרק ושׂם חטה שׂורה ושׂערה נסמן וכסמת גבלתו׃
\par 26 ויסרו למשׁפט אלהיו יורנו׃
\par 27 כי לא בחרוץ יודשׁ קצח ואופן עגלה על־כמן יוסב כי במטה יחבט קצח וכמן בשׁבט׃
\par 28 לחם יודק כי לא לנצח אדושׁ ידושׁנו והמם גלגל עגלתו ופרשׁיו לא־ידקנו׃
\par 29 גם־זאת מעם יהוה צבאות יצאה הפליא עצה הגדיל תושׁיה׃

\chapter{29}

\par 1 הוי אריאל אריאל קרית חנה דוד ספו שׁנה על־שׁנה חגים ינקפו׃
\par 2 והציקותי לאריאל והיתה תאניה ואניה והיתה לי כאריאל׃
\par 3 וחניתי כדור עליך וצרתי עליך מצב והקימתי עליך מצרת׃
\par 4 ושׁפלת מארץ תדברי ומעפר תשׁח אמרתך והיה כאוב מארץ קולך ומעפר אמרתך תצפצף׃
\par 5 והיה כאבק דק המון זריך וכמץ עבר המון עריצים והיה לפתע פתאם׃
\par 6 מעם יהוה צבאות תפקד ברעם וברעשׁ וקול גדול סופה וסערה ולהב אשׁ אוכלה׃
\par 7 והיה כחלום חזון לילה המון כל־הגוים הצבאים על־אריאל וכל־צביה ומצדתה והמציקים לה׃
\par 8 והיה כאשׁר יחלם הרעב והנה אוכל והקיץ וריקה נפשׁו וכאשׁר יחלם הצמא והנה שׁתה והקיץ והנה עיף ונפשׁו שׁוקקה כן יהיה המון כל־הגוים הצבאים על־הר ציון׃
\par 9 התמהמהו ותמהו השׁתעשׁעו ושׁעו שׁכרו ולא־יין נעו ולא שׁכר׃
\par 10 כי־נסך עליכם יהוה רוח תרדמה ויעצם את־עיניכם את־הנביאים ואת־ראשׁיכם החזים כסה׃
\par 11 ותהי לכם חזות הכל כדברי הספר החתום אשׁר־יתנו אתו אל־יודע הספר לאמר קרא נא־זה ואמר לא אוכל כי חתום הוא׃
\par 12 ונתן הספר על אשׁר לא־ידע ספר לאמר קרא נא־זה ואמר לא ידעתי ספר׃
\par 13 ויאמר אדני יען כי נגשׁ העם הזה בפיו ובשׂפתיו כבדוני ולבו רחק ממני ותהי יראתם אתי מצות אנשׁים מלמדה׃
\par 14 לכן הנני יוסף להפליא את־העם־הזה הפלא ופלא ואבדה חכמת חכמיו ובינת נבניו תסתתר׃
\par 15 הוי המעמיקים מיהוה לסתר עצה והיה במחשׁך מעשׂיהם ויאמרו מי ראנו ומי יודענו׃
\par 16 הפככם אם־כחמר היצר יחשׁב כי־יאמר מעשׂה לעשׂהו לא עשׂני ויצר אמר ליוצרו לא הבין׃
\par 17 הלוא־עוד מעט מזער ושׁב לבנון לכרמל והכרמל ליער יחשׁב׃
\par 18 ושׁמעו ביום־ההוא החרשׁים דברי־ספר ומאפל ומחשׁך עיני עורים תראינה׃
\par 19 ויספו ענוים ביהוה שׂמחה ואביוני אדם בקדושׁ ישׂראל יגילו׃
\par 20 כי־אפס עריץ וכלה לץ ונכרתו כל־שׁקדי און׃
\par 21 מחטיאי אדם בדבר ולמוכיח בשׁער יקשׁון ויטו בתהו צדיק׃
\par 22 לכן כה־אמר יהוה אל־בית יעקב אשׁר פדה את־אברהם לא־עתה יבושׁ יעקב ולא עתה פניו יחורו׃
\par 23 כי בראתו ילדיו מעשׂה ידי בקרבו יקדישׁו שׁמי והקדישׁו את־קדושׁ יעקב ואת־אלהי ישׂראל יעריצו׃
\par 24 וידעו תעי־רוח בינה ורוגנים ילמדו־לקח׃

\chapter{30}

\par 1 הוי בנים סוררים נאם־יהוה לעשׂות עצה ולא מני ולנסך מסכה ולא רוחי למען ספות חטאת על־חטאת׃
\par 2 ההלכים לרדת מצרים ופי לא שׁאלו לעוז במעוז פרעה ולחסות בצל מצרים׃
\par 3 והיה לכם מעוז פרעה לבשׁת והחסות בצל־מצרים לכלמה׃
\par 4 כי־היו בצען שׂריו ומלאכיו חנס יגיעו׃
\par 5 כל הבאישׁ על־עם לא־יועילו למו לא לעזר ולא להועיל כי לבשׁת וגם־לחרפה׃
\par 6 משׂא בהמות נגב בארץ צרה וצוקה לביא ולישׁ מהם אפעה ושׂרף מעופף ישׂאו על־כתף עירים חילהם ועל־דבשׁת גמלים אוצרתם על־עם לא יועילו׃
\par 7 ומצרים הבל וריק יעזרו לכן קראתי לזאת רהב הם שׁבת׃
\par 8 עתה בוא כתבה על־לוח אתם ועל־ספר חקה ותהי ליום אחרון לעד עד־עולם׃
\par 9 כי עם מרי הוא בנים כחשׁים בנים לא־אבו שׁמוע תורת יהוה׃
\par 10 אשׁר אמרו לראים לא תראו ולחזים לא תחזו־לנו נכחות דברו־לנו חלקות חזו מהתלות׃
\par 11 סורו מני־דרך הטו מני־ארח השׁביתו מפנינו את־קדושׁ ישׂראל׃
\par 12 לכן כה אמר קדושׁ ישׂראל יען מאסכם בדבר הזה ותבטחו בעשׁק ונלוז ותשׁענו עליו׃
\par 13 לכן יהיה לכם העון הזה כפרץ נפל נבעה בחומה נשׂגבה אשׁר־פתאם לפתע יבוא שׁברה׃
\par 14 ושׁברה כשׁבר נבל יוצרים כתות לא יחמל ולא־ימצא במכתתו חרשׂ לחתות אשׁ מיקוד ולחשׂף מים מגבא׃
\par 15 כי כה־אמר אדני יהוה קדושׁ ישׂראל בשׁובה ונחת תושׁעון בהשׁקט ובבטחה תהיה גבורתכם ולא אביתם׃
\par 16 ותאמרו לא־כי על־סוס ננוס על־כן תנוסון ועל־קל נרכב על־כן יקלו רדפיכם׃
\par 17 אלף אחד מפני גערת אחד מפני גערת חמשׁה תנסו עד אם־נותרתם כתרן על־ראשׁ ההר וכנס על־הגבעה׃
\par 18 ולכן יחכה יהוה לחננכם ולכן ירום לרחמכם כי־אלהי משׁפט יהוה אשׁרי כל־חוכי לו׃
\par 19 כי־עם בציון ישׁב בירושׁלם בכו לא־תבכה חנון יחנך לקול זעקך כשׁמעתו ענך׃
\par 20 ונתן לכם אדני לחם צר ומים לחץ ולא־יכנף עוד מוריך והיו עיניך ראות את־מוריך׃
\par 21 ואזניך תשׁמענה דבר מאחריך לאמר זה הדרך לכו בו כי תאמינו וכי תשׂמאילו׃
\par 22 וטמאתם את־צפוי פסילי כספך ואת־אפדת מסכת זהבך תזרם כמו דוה צא תאמר לו׃
\par 23 ונתן מטר זרעך אשׁר־תזרע את־האדמה ולחם תבואת האדמה והיה דשׁן ושׁמן ירעה מקניך ביום ההוא כר נרחב׃
\par 24 והאלפים והעירים עבדי האדמה בליל חמיץ יאכלו אשׁר־זרה ברחת ובמזרה׃
\par 25 והיה על־כל־הר גבה ועל כל־גבעה נשׂאה פלגים יבלי־מים ביום הרג רב בנפל מגדלים׃
\par 26 והיה אור־הלבנה כאור החמה ואור החמה יהיה שׁבעתים כאור שׁבעת הימים ביום חבשׁ יהוה את־שׁבר עמו ומחץ מכתו ירפא׃
\par 27 הנה שׁם־יהוה בא ממרחק בער אפו וכבד משׂאה שׂפתיו מלאו זעם ולשׁונו כאשׁ אכלת׃
\par 28 ורוחו כנחל שׁוטף עד־צואר יחצה להנפה גוים בנפת שׁוא ורסן מתעה על לחיי עמים׃
\par 29 השׁיר יהיה לכם כליל התקדשׁ־חג ושׂמחת לבב כהולך בחליל לבוא בהר־יהוה אל־צור ישׂראל׃
\par 30 והשׁמיע יהוה את־הוד קולו ונחת זרועו יראה בזעף אף ולהב אשׁ אוכלה נפץ וזרם ואבן ברד׃
\par 31 כי־מקול יהוה יחת אשׁור בשׁבט יכה׃
\par 32 והיה כל מעבר מטה מוסדה אשׁר יניח יהוה עליו בתפים ובכנרות ובמלחמות תנופה נלחם־בה׃
\par 33 כי־ערוך מאתמול תפתה גם־הוא למלך הוכן העמיק הרחב מדרתה אשׁ ועצים הרבה נשׁמת יהוה כנחל גפרית בערה בה׃

\chapter{31}

\par 1 הוי הירדים מצרים לעזרה על־סוסים ישׁענו ויבטחו על־רכב כי רב ועל פרשׁים כי־עצמו מאד ולא שׁעו על־קדושׁ ישׂראל ואת־יהוה לא דרשׁו׃
\par 2 וגם־הוא חכם ויבא רע ואת־דבריו לא הסיר וקם על־בית מרעים ועל־עזרת פעלי און׃
\par 3 ומצרים אדם ולא־אל וסוסיהם בשׂר ולא־רוח ויהוה יטה ידו וכשׁל עוזר ונפל עזר ויחדו כלם יכליון׃
\par 4 כי כה אמר־יהוה אלי כאשׁר יהגה האריה והכפיר על־טרפו אשׁר יקרא עליו מלא רעים מקולם לא יחת ומהמונם לא יענה כן ירד יהוה צבאות לצבא על־הר־ציון ועל־גבעתה׃
\par 5 כצפרים עפות כן יגן יהוה צבאות על־ירושׁלם גנון והציל פסח והמליט׃
\par 6 שׁובו לאשׁר העמיקו סרה בני ישׂראל׃
\par 7 כי ביום ההוא ימאסון אישׁ אלילי כספו ואלילי זהבו אשׁר עשׂו לכם ידיכם חטא׃
\par 8 ונפל אשׁור בחרב לא־אישׁ וחרב לא־אדם תאכלנו ונס לו מפני־חרב ובחוריו למס יהיו׃
\par 9 וסלעו ממגור יעבור וחתו מנס שׂריו נאם־יהוה אשׁר־אור לו בציון ותנור לו בירושׁלם׃

\chapter{32}

\par 1 הן לצדק ימלך־מלך ולשׂרים למשׁפט ישׂרו׃
\par 2 והיה־אישׁ כמחבא־רוח וסתר זרם כפלגי־מים בציון כצל סלע־כבד בארץ עיפה׃
\par 3 ולא תשׁעינה עיני ראים ואזני שׁמעים תקשׁבנה׃
\par 4 ולבב נמהרים יבין לדעת ולשׁון עלגים תמהר לדבר צחות׃
\par 5 לא־יקרא עוד לנבל נדיב ולכילי לא יאמר שׁוע׃
\par 6 כי נבל נבלה ידבר ולבו יעשׂה־און לעשׂות חנף ולדבר אל־יהוה תועה להריק נפשׁ רעב ומשׁקה צמא יחסיר׃
\par 7 וכלי כליו רעים הוא זמות יעץ לחבל ענוים באמרי־שׁקר ובדבר אביון משׁפט׃
\par 8 ונדיב נדיבות יעץ והוא על־נדיבות יקום׃
\par 9 נשׁים שׁאננות קמנה שׁמענה קולי בנות בטחות האזנה אמרתי׃
\par 10 ימים על־שׁנה תרגזנה בטחות כי כלה בציר אסף בלי יבוא׃
\par 11 חרדו שׁאננות רגזה בטחות פשׁטה וערה וחגורה על־חלצים׃
\par 12 על־שׁדים ספדים על־שׂדי־חמד על־גפן פריה׃
\par 13 על אדמת עמי קוץ שׁמיר תעלה כי על־כל־בתי משׂושׂ קריה עליזה׃
\par 14 כי־ארמון נטשׁ המון עיר עזב עפל ובחן היה בעד מערות עד־עולם משׂושׂ פראים מרעה עדרים׃
\par 15 עד־יערה עלינו רוח ממרום והיה מדבר לכרמל וכרמל ליער יחשׁב׃
\par 16 ושׁכן במדבר משׁפט וצדקה בכרמל תשׁב׃
\par 17 והיה מעשׂה הצדקה שׁלום ועבדת הצדקה השׁקט ובטח עד־עולם׃
\par 18 וישׁב עמי בנוה שׁלום ובמשׁכנות מבטחים ובמנוחת שׁאננות׃
\par 19 וברד ברדת היער ובשׁפלה תשׁפל העיר׃
\par 20 אשׁריכם זרעי על־כל־מים משׁלחי רגל־השׁור והחמור׃

\chapter{33}

\par 1 הוי שׁודד ואתה לא שׁדוד ובוגד ולא־בגדו בו כהתמך שׁודד תושׁד כנלתך לבגד יבגדו־בך׃
\par 2 יהוה חננו לך קוינו היה זרעם לבקרים אף־ישׁועתנו בעת צרה׃
\par 3 מקול המון נדדו עמים מרוממתך נפצו גוים׃
\par 4 ואסף שׁללכם אסף החסיל כמשׁק גבים שׁוקק בו׃
\par 5 נשׂגב יהוה כי שׁכן מרום מלא ציון משׁפט וצדקה׃
\par 6 והיה אמונת עתיך חסן ישׁועת חכמת ודעת יראת יהוה היא אוצרו׃
\par 7 הן אראלם צעקו חצה מלאכי שׁלום מר יבכיון׃
\par 8 נשׁמו מסלות שׁבת עבר ארח הפר ברית מאס ערים לא חשׁב אנושׁ׃
\par 9 אבל אמללה ארץ החפיר לבנון קמל היה השׁרון כערבה ונער בשׁן וכרמל׃
\par 10 עתה אקום יאמר יהוה עתה ארומם עתה אנשׂא׃
\par 11 תהרו חשׁשׁ תלדו קשׁ רוחכם אשׁ תאכלכם׃
\par 12 והיו עמים משׂרפות שׂיד קוצים כסוחים באשׁ יצתו׃
\par 13 שׁמעו רחוקים אשׁר עשׂיתי ודעו קרובים גברתי׃
\par 14 פחדו בציון חטאים אחזה רעדה חנפים מי יגור לנו אשׁ אוכלה מי־יגור לנו מוקדי עולם׃
\par 15 הלך צדקות ודבר מישׁרים מאס בבצע מעשׁקות נער כפיו מתמך בשׁחד אטם אזנו משׁמע דמים ועצם עיניו מראות ברע׃
\par 16 הוא מרומים ישׁכן מצדות סלעים משׂגבו לחמו נתן מימיו נאמנים׃
\par 17 מלך ביפיו תחזינה עיניך תראינה ארץ מרחקים׃
\par 18 לבך יהגה אימה איה ספר איה שׁקל איה ספר את־המגדלים׃
\par 19 את־עם נועז לא תראה עם עמקי שׂפה משׁמוע נלעג לשׁון אין בינה׃
\par 20 חזה ציון קרית מועדנו עיניך תראינה ירושׁלם נוה שׁאנן אהל בל־יצען בל־יסע יתדתיו לנצח וכל־חבליו בל־ינתקו׃
\par 21 כי אם־שׁם אדיר יהוה לנו מקום־נהרים יארים רחבי ידים בל־תלך בו אני־שׁיט וצי אדיר לא יעברנו׃
\par 22 כי יהוה שׁפטנו יהוה מחקקנו יהוה מלכנו הוא יושׁיענו׃
\par 23 נטשׁו חבליך בל־יחזקו כן־תרנם בל־פרשׂו נס אז חלק עד־שׁלל מרבה פסחים בזזו בז׃
\par 24 ובל־יאמר שׁכן חליתי העם הישׁב בה נשׂא עון׃

\chapter{34}

\par 1 קרבו גוים לשׁמע ולאמים הקשׁיבו תשׁמע הארץ ומלאה תבל וכל־צאצאיה׃
\par 2 כי קצף ליהוה על־כל־הגוים וחמה על־כל־צבאם החרימם נתנם לטבח׃
\par 3 וחלליהם ישׁלכו ופגריהם יעלה באשׁם ונמסו הרים מדמם׃
\par 4 ונמקו כל־צבא השׁמים ונגלו כספר השׁמים וכל־צבאם יבול כנבל עלה מגפן וכנבלת מתאנה׃
\par 5 כי־רותה בשׁמים חרבי הנה על־אדום תרד ועל־עם חרמי למשׁפט׃
\par 6 חרב ליהוה מלאה דם הדשׁנה מחלב מדם כרים ועתודים מחלב כליות אילים כי זבח ליהוה בבצרה וטבח גדול בארץ אדום׃
\par 7 וירדו ראמים עמם ופרים עם־אבירים ורותה ארצם מדם ועפרם מחלב ידשׁן׃
\par 8 כי יום נקם ליהוה שׁנת שׁלומים לריב ציון׃
\par 9 ונהפכו נחליה לזפת ועפרה לגפרית והיתה ארצה לזפת בערה׃
\par 10 לילה ויומם לא תכבה לעולם יעלה עשׁנה מדור לדור תחרב לנצח נצחים אין עבר בה׃
\par 11 וירשׁוה קאת וקפוד וינשׁוף וערב ישׁכנו־בה ונטה עליה קו־תהו ואבני־בהו׃
\par 12 חריה ואין־שׁם מלוכה יקראו וכל־שׂריה יהיו אפס׃
\par 13 ועלתה ארמנתיה סירים קמושׂ וחוח במבצריה והיתה נוה תנים חציר לבנות יענה׃
\par 14 ופגשׁו ציים את־איים ושׂעיר על־רעהו יקרא אך־שׁם הרגיעה לילית ומצאה לה מנוח׃
\par 15 שׁמה קננה קפוז ותמלט ובקעה ודגרה בצלה אך־שׁם נקבצו דיות אשׁה רעותה׃
\par 16 דרשׁו מעל־ספר יהוה וקראו אחת מהנה לא נעדרה אשׁה רעותה לא פקדו כי־פי הוא צוה ורוחו הוא קבצן׃
\par 17 והוא־הפיל להן גורל וידו חלקתה להם בקו עד־עולם יירשׁוה לדור ודור ישׁכנו־בה׃

\chapter{35}

\par 1 ישׂשׂום מדבר וציה ותגל ערבה ותפרח כחבצלת׃
\par 2 פרח תפרח ותגל אף גילת ורנן כבוד הלבנון נתן־לה הדר הכרמל והשׁרון המה יראו כבוד־יהוה הדר אלהינו׃
\par 3 חזקו ידים רפות וברכים כשׁלות אמצו׃
\par 4 אמרו לנמהרי־לב חזקו אל־תיראו הנה אלהיכם נקם יבוא גמול אלהים הוא יבוא וישׁעכם׃
\par 5 אז תפקחנה עיני עורים ואזני חרשׁים תפתחנה׃
\par 6 אז ידלג כאיל פסח ותרן לשׁון אלם כי־נבקעו במדבר מים ונחלים בערבה׃
\par 7 והיה השׁרב לאגם וצמאון למבועי מים בנוה תנים רבצה חציר לקנה וגמא׃
\par 8 והיה־שׁם מסלול ודרך ודרך הקדשׁ יקרא לה לא־יעברנו טמא והוא־למו הלך דרך ואוילים לא יתעו׃
\par 9 לא־יהיה שׁם אריה ופריץ חיות בל־יעלנה לא תמצא שׁם והלכו גאולים׃
\par 10 ופדויי יהוה ישׁבון ובאו ציון ברנה ושׂמחת עולם על־ראשׁם שׂשׂון ושׂמחה ישׂיגו ונסו יגון ואנחה׃

\chapter{36}

\par 1 ויהי בארבע עשׂרה שׁנה למלך חזקיהו עלה סנחריב מלך־אשׁור על כל־ערי יהודה הבצרות ויתפשׂם׃
\par 2 וישׁלח מלך־אשׁור את־רב־שׁקה מלכישׁ ירושׁלמה אל־המלך חזקיהו בחיל כבד ויעמד בתעלת הברכה העליונה במסלת שׂדה כובס׃
\par 3 ויצא אליו אליקים בן־חלקיהו אשׁר על־הבית ושׁבנא הספר ויואח בן־אסף המזכיר׃
\par 4 ויאמר אליהם רב־שׁקה אמרו־נא אל־חזקיהו כה־אמר המלך הגדול מלך אשׁור מה הבטחון הזה אשׁר בטחת׃
\par 5 אמרתי אך־דבר־שׂפתים עצה וגבורה למלחמה עתה על־מי בטחת כי מרדת בי׃
\par 6 הנה בטחת על־משׁענת הקנה הרצוץ הזה על־מצרים אשׁר יסמך אישׁ עליו ובא בכפו ונקבה כן פרעה מלך־מצרים לכל־הבטחים עליו׃
\par 7 וכי־תאמר אלי אל־יהוה אלהינו בטחנו הלוא־הוא אשׁר הסיר חזקיהו את־במתיו ואת־מזבחתיו ויאמר ליהודה ולירושׁלם לפני המזבח הזה תשׁתחוו׃
\par 8 ועתה התערב נא את־אדני המלך אשׁור ואתנה לך אלפים סוסים אם־תוכל לתת לך רכבים עליהם׃
\par 9 ואיך תשׁיב את פני פחת אחד עבדי אדני הקטנים ותבטח לך על־מצרים לרכב ולפרשׁים׃
\par 10 ועתה המבלעדי יהוה עליתי על־הארץ הזאת להשׁחיתה יהוה אמר אלי עלה אל־הארץ הזאת והשׁחיתה׃
\par 11 ויאמר אליקים ושׁבנא ויואח אל־רב־שׁקה דבר־נא אל־עבדיך ארמית כי שׁמעים אנחנו ואל־תדבר אלינו יהודית באזני העם אשׁר על־החומה׃
\par 12 ויאמר רב־שׁקה האל אדניך ואליך שׁלחני אדני לדבר את־הדברים האלה הלא על־האנשׁים הישׁבים על־החומה לאכל את־חראיהם ולשׁתות את־שׁיניהם עמכם׃
\par 13 ויעמד רב־שׁקה ויקרא בקול־גדול יהודית ויאמר שׁמעו את־דברי המלך הגדול מלך אשׁור׃
\par 14 כה אמר המלך אל־ישׁא לכם חזקיהו כי לא־יוכל להציל אתכם׃
\par 15 ואל־יבטח אתכם חזקיהו אל־יהוה לאמר הצל יצילנו יהוה לא תנתן העיר הזאת ביד מלך אשׁור׃
\par 16 אל־תשׁמעו אל־חזקיהו כי כה אמר המלך אשׁור עשׂו־אתי ברכה וצאו אלי ואכלו אישׁ־גפנו ואישׁ תאנתו ושׁתו אישׁ מי־בורו׃
\par 17 עד־באי ולקחתי אתכם אל־ארץ כארצכם ארץ דגן ותירושׁ ארץ לחם וכרמים׃
\par 18 פן־יסית אתכם חזקיהו לאמר יהוה יצילנו ההצילו אלהי הגוים אישׁ את־ארצו מיד מלך אשׁור׃
\par 19 איה אלהי חמת וארפד איה אלהי ספרוים וכי־הצילו את־שׁמרון מידי׃
\par 20 מי בכל־אלהי הארצות האלה אשׁר־הצילו את־ארצם מידי כי־יציל יהוה את־ירושׁלם מידי׃
\par 21 ויחרישׁו ולא־ענו אתו דבר כי־מצות המלך היא לאמר לא תענהו׃
\par 22 ויבא אליקים בן־חלקיהו אשׁר־על־הבית ושׁבנא הסופר ויואח בן־אסף המזכיר אל־חזקיהו קרועי בגדים ויגידו לו את דברי רב־שׁקה׃

\chapter{37}

\par 1 ויהי כשׁמע המלך חזקיהו ויקרע את־בגדיו ויתכס בשׂק ויבא בית יהוה׃
\par 2 וישׁלח את־אליקים אשׁר־על־הבית ואת שׁבנא הסופר ואת זקני הכהנים מתכסים בשׂקים אל־ישׁעיהו בן־אמוץ הנביא׃
\par 3 ויאמרו אליו כה אמר חזקיהו יום־צרה ותוכחה ונאצה היום הזה כי באו בנים עד־משׁבר וכח אין ללדה׃
\par 4 אולי ישׁמע יהוה אלהיך את דברי רב־שׁקה אשׁר שׁלחו מלך־אשׁור אדניו לחרף אלהים חי והוכיח בדברים אשׁר שׁמע יהוה אלהיך ונשׂאת תפלה בעד השׁארית הנמצאה׃
\par 5 ויבאו עבדי המלך חזקיהו אל־ישׁעיהו׃
\par 6 ויאמר אליהם ישׁעיהו כה תאמרון אל־אדניכם כה אמר יהוה אל־תירא מפני הדברים אשׁר שׁמעת אשׁר גדפו נערי מלך־אשׁור אותי׃
\par 7 הנני נותן בו רוח ושׁמע שׁמועה ושׁב אל־ארצו והפלתיו בחרב בארצו׃
\par 8 וישׁב רב־שׁקה וימצא את־מלך אשׁור נלחם על־לבנה כי שׁמע כי נסע מלכישׁ׃
\par 9 וישׁמע על־תרהקה מלך־כושׁ לאמר יצא להלחם אתך וישׁמע וישׁלח מלאכים אל־חזקיהו לאמר׃
\par 10 כה תאמרון אל־חזקיהו מלך־יהודה לאמר אל־ישׁאך אלהיך אשׁר אתה בוטח בו לאמר לא תנתן ירושׁלם ביד מלך אשׁור׃
\par 11 הנה אתה שׁמעת אשׁר עשׂו מלכי אשׁור לכל־הארצות להחרימם ואתה תנצל׃
\par 12 ההצילו אותם אלהי הגוים אשׁר השׁחיתו אבותי את־גוזן ואת־חרן ורצף ובני־עדן אשׁר בתלשׂר׃
\par 13 איה מלך־חמת ומלך ארפד ומלך לעיר ספרוים הנע ועוה׃
\par 14 ויקח חזקיהו את־הספרים מיד המלאכים ויקראהו ויעל בית יהוה ויפרשׂהו חזקיהו לפני יהוה׃
\par 15 ויתפלל חזקיהו אל־יהוה לאמר׃
\par 16 יהוה צבאות אלהי ישׂראל ישׁב הכרבים אתה־הוא האלהים לבדך לכל ממלכות הארץ אתה עשׂית את־השׁמים ואת־הארץ׃
\par 17 הטה יהוה אזנך ושׁמע פקח יהוה עינך וראה ושׁמע את כל־דברי סנחריב אשׁר שׁלח לחרף אלהים חי׃
\par 18 אמנם יהוה החריבו מלכי אשׁור את־כל־הארצות ואת־ארצם׃
\par 19 ונתן את־אלהיהם באשׁ כי לא אלהים המה כי אם־מעשׂה ידי־אדם עץ ואבן ויאבדום׃
\par 20 ועתה יהוה אלהינו הושׁיענו מידו וידעו כל־ממלכות הארץ כי־אתה יהוה לבדך׃
\par 21 וישׁלח ישׁעיהו בן־אמוץ אל־חזקיהו לאמר כה־אמר יהוה אלהי ישׂראל אשׁר התפללת אלי אל־סנחריב מלך אשׁור׃
\par 22 זה הדבר אשׁר־דבר יהוה עליו בזה לך לעגה לך בתולת בת־ציון אחריך ראשׁ הניעה בת ירושׁלם׃
\par 23 את־מי חרפת וגדפת ועל־מי הרימותה קול ותשׂא מרום עיניך אל־קדושׁ ישׂראל׃
\par 24 ביד עבדיך חרפת אדני ותאמר ברב רכבי אני עליתי מרום הרים ירכתי לבנון ואכרת קומת ארזיו מבחר ברשׁיו ואבוא מרום קצו יער כרמלו׃
\par 25 אני קרתי ושׁתיתי מים ואחרב בכף־פעמי כל יארי מצור׃
\par 26 הלוא־שׁמעת למרחוק אותה עשׂיתי מימי קדם ויצרתיה עתה הבאתיה ותהי להשׁאות גלים נצים ערים בצרות׃
\par 27 וישׁביהן קצרי־יד חתו ובשׁו היו עשׂב שׂדה וירק דשׁא חציר גגות ושׁדמה לפני קמה׃
\par 28 ושׁבתך וצאתך ובואך ידעתי ואת התרגזך אלי׃
\par 29 יען התרגזך אלי ושׁאננך עלה באזני ושׂמתי חחי באפך ומתגי בשׂפתיך והשׁיבתיך בדרך אשׁר־באת בה׃
\par 30 וזה־לך האות אכול השׁנה ספיח ובשׁנה השׁנית שׁחיס ובשׁנה השׁלישׁית זרעו וקצרו ונטעו כרמים ואכול פרים׃
\par 31 ויספה פליטת בית־יהודה הנשׁארה שׁרשׁ למטה ועשׂה פרי למעלה׃
\par 32 כי מירושׁלם תצא שׁארית ופליטה מהר ציון קנאת יהוה צבאות תעשׂה־זאת׃
\par 33 לכן כה־אמר יהוה אל־מלך אשׁור לא יבוא אל־העיר הזאת ולא־יורה שׁם חץ ולא־יקדמנה מגן ולא־ישׁפך עליה סללה׃
\par 34 בדרך אשׁר־בא בה ישׁוב ואל־העיר הזאת לא יבוא נאם־יהוה׃
\par 35 וגנותי על־העיר הזאת להושׁיעה למעני ולמען דוד עבדי׃
\par 36 ויצא מלאך יהוה ויכה במחנה אשׁור מאה ושׁמנים וחמשׁה אלף וישׁכימו בבקר והנה כלם פגרים מתים׃
\par 37 ויסע וילך וישׁב סנחריב מלך־אשׁור וישׁב בנינוה׃
\par 38 ויהי הוא משׁתחוה בית נסרך אלהיו ואדרמלך ושׂראצר בניו הכהו בחרב והמה נמלטו ארץ אררט וימלך אסר־חדן בנו תחתיו׃

\chapter{38}

\par 1 בימים ההם חלה חזקיהו למות ויבוא אליו ישׁעיהו בן־אמוץ הנביא ויאמר אליו כה־אמר יהוה צו לביתך כי מת אתה ולא תחיה׃
\par 2 ויסב חזקיהו פניו אל־הקיר ויתפלל אל־יהוה׃
\par 3 ויאמר אנה יהוה זכר־נא את אשׁר התהלכתי לפניך באמת ובלב שׁלם והטוב בעיניך עשׂיתי ויבך חזקיהו בכי גדול׃
\par 4 ויהי דבר־יהוה אל־ישׁעיהו לאמר׃
\par 5 הלוך ואמרת אל־חזקיהו כה־אמר יהוה אלהי דוד אביך שׁמעתי את־תפלתך ראיתי את־דמעתך הנני יוסף על־ימיך חמשׁ עשׂרה שׁנה׃
\par 6 ומכף מלך־אשׁור אצילך ואת העיר הזאת וגנותי על־העיר הזאת׃
\par 7 וזה־לך האות מאת יהוה אשׁר יעשׂה יהוה את־הדבר הזה אשׁר דבר׃
\par 8 הנני משׁיב את־צל המעלות אשׁר ירדה במעלות אחז בשׁמשׁ אחרנית עשׂר מעלות ותשׁב השׁמשׁ עשׂר מעלות במעלות אשׁר ירדה׃
\par 9 מכתב לחזקיהו מלך־יהודה בחלתו ויחי מחליו׃
\par 10 אני אמרתי בדמי ימי אלכה בשׁערי שׁאול פקדתי יתר שׁנותי׃
\par 11 אמרתי לא־אראה יה יה בארץ החיים לא־אביט אדם עוד עם־יושׁבי חדל׃
\par 12 דורי נסע ונגלה מני כאהל רעי קפדתי כארג חיי מדלה יבצעני מיום עד־לילה תשׁלימני׃
\par 13 שׁויתי עד־בקר כארי כן ישׁבר כל־עצמותי מיום עד־לילה תשׁלימני׃
\par 14 כסוס עגור כן אצפצף אהגה כיונה דלו עיני למרום אדני עשׁקה־לי ערבני׃
\par 15 מה־אדבר ואמר־לי והוא עשׂה אדדה כל־שׁנותי על־מר נפשׁי׃
\par 16 אדני עליהם יחיו ולכל־בהן חיי רוחי ותחלימני והחיני׃
\par 17 הנה לשׁלום מר־לי מר ואתה חשׁקת נפשׁי משׁחת בלי כי השׁלכת אחרי גוך כל־חטאי׃
\par 18 כי לא שׁאול תודך מות יהללך לא־ישׂברו יורדי־בור אל־אמתך׃
\par 19 חי חי הוא יודך כמוני היום אב לבנים יודיע אל־אמתך׃
\par 20 יהוה להושׁיעני ונגנותי ננגן כל־ימי חיינו על־בית יהוה׃
\par 21 ויאמר ישׁעיהו ישׂאו דבלת תאנים וימרחו על־השׁחין ויחי׃
\par 22 ויאמר חזקיהו מה אות כי אעלה בית יהוה׃

\chapter{39}

\par 1 בעת ההוא שׁלח מרדך בלאדן בן־בלאדן מלך־בבל ספרים ומנחה אל־חזקיהו וישׁמע כי חלה ויחזק׃
\par 2 וישׂמח עליהם חזקיהו ויראם את־בית נכתה את־הכסף ואת־הזהב ואת־הבשׂמים ואת השׁמן הטוב ואת כל־בית כליו ואת כל־אשׁר נמצא באצרתיו לא־היה דבר אשׁר לא־הראם חזקיהו בביתו ובכל־ממשׁלתו׃
\par 3 ויבא ישׁעיהו הנביא אל־המלך חזקיהו ויאמר אליו מה אמרו האנשׁים האלה ומאין יבאו אליך ויאמר חזקיהו מארץ רחוקה באו אלי מבבל׃
\par 4 ויאמר מה ראו בביתך ויאמר חזקיהו את כל־אשׁר בביתי ראו לא־היה דבר אשׁר לא־הראיתים באוצרתי׃
\par 5 ויאמר ישׁעיהו אל־חזקיהו שׁמע דבר־יהוה צבאות׃
\par 6 הנה ימים באים ונשׂא כל־אשׁר בביתך ואשׁר אצרו אבתיך עד־היום הזה בבל לא־יותר דבר אמר יהוה׃
\par 7 ומבניך אשׁר יצאו ממך אשׁר תוליד יקחו והיו סריסים בהיכל מלך בבל׃
\par 8 ויאמר חזקיהו אל־ישׁעיהו טוב דבר־יהוה אשׁר דברת ויאמר כי יהיה שׁלום ואמת בימי׃

\chapter{40}

\par 1 נחמו נחמו עמי יאמר אלהיכם׃
\par 2 דברו על־לב ירושׁלם וקראו אליה כי מלאה צבאה כי נרצה עונה כי לקחה מיד יהוה כפלים בכל־חטאתיה׃
\par 3 קול קורא במדבר פנו דרך יהוה ישׁרו בערבה מסלה לאלהינו׃
\par 4 כל־גיא ינשׂא וכל־הר וגבעה ישׁפלו והיה העקב למישׁור והרכסים לבקעה׃
\par 5 ונגלה כבוד יהוה וראו כל־בשׂר יחדו כי פי יהוה דבר׃
\par 6 קול אמר קרא ואמר מה אקרא כל־הבשׂר חציר וכל־חסדו כציץ השׂדה׃
\par 7 יבשׁ חציר נבל ציץ כי רוח יהוה נשׁבה בו אכן חציר העם׃
\par 8 יבשׁ חציר נבל ציץ ודבר־אלהינו יקום לעולם׃
\par 9 על הר־גבה עלי־לך מבשׂרת ציון הרימי בכח קולך מבשׂרת ירושׁלם הרימי אל־תיראי אמרי לערי יהודה הנה אלהיכם׃
\par 10 הנה אדני יהוה בחזק יבוא וזרעו משׁלה לו הנה שׂכרו אתו ופעלתו לפניו׃
\par 11 כרעה עדרו ירעה בזרעו יקבץ טלאים ובחיקו ישׂא עלות ינהל׃
\par 12 מי־מדד בשׁעלו מים ושׁמים בזרת תכן וכל בשׁלשׁ עפר הארץ ושׁקל בפלס הרים וגבעות במאזנים׃
\par 13 מי־תכן את־רוח יהוה ואישׁ עצתו יודיענו׃
\par 14 את־מי נועץ ויבינהו וילמדהו בארח משׁפט וילמדהו דעת ודרך תבונות יודיענו׃
\par 15 הן גוים כמר מדלי וכשׁחק מאזנים נחשׁבו הן איים כדק יטול׃
\par 16 ולבנון אין די בער וחיתו אין די עולה׃
\par 17 כל־הגוים כאין נגדו מאפס ותהו נחשׁבו־לו׃
\par 18 ואל־מי תדמיון אל ומה־דמות תערכו לו׃
\par 19 הפסל נסך חרשׁ וצרף בזהב ירקענו ורתקות כסף צורף׃
\par 20 המסכן תרומה עץ לא־ירקב יבחר חרשׁ חכם יבקשׁ־לו להכין פסל לא ימוט׃
\par 21 הלוא תדעו הלוא תשׁמעו הלוא הגד מראשׁ לכם הלוא הבינתם מוסדות הארץ׃
\par 22 הישׁב על־חוג הארץ וישׁביה כחגבים הנוטה כדק שׁמים וימתחם כאהל לשׁבת׃
\par 23 הנותן רוזנים לאין שׁפטי ארץ כתהו עשׂה׃
\par 24 אף בל־נטעו אף בל־זרעו אף בל־שׁרשׁ בארץ גזעם וגם־נשׁף בהם ויבשׁו וסערה כקשׁ תשׂאם׃
\par 25 ואל־מי תדמיוני ואשׁוה יאמר קדושׁ׃
\par 26 שׂאו־מרום עיניכם וראו מי־ברא אלה המוציא במספר צבאם לכלם בשׁם יקרא מרב אונים ואמיץ כח אישׁ לא נעדר׃
\par 27 למה תאמר יעקב ותדבר ישׂראל נסתרה דרכי מיהוה ומאלהי משׁפטי יעבור׃
\par 28 הלוא ידעת אם־לא שׁמעת אלהי עולם יהוה בורא קצות הארץ לא ייעף ולא ייגע אין חקר לתבונתו׃
\par 29 נתן ליעף כח ולאין אונים עצמה ירבה׃
\par 30 ויעפו נערים ויגעו ובחורים כשׁול יכשׁלו׃
\par 31 וקוי יהוה יחליפו כח יעלו אבר כנשׁרים ירוצו ולא ייגעו ילכו ולא ייעפו׃

\chapter{41}

\par 1 החרישׁו אלי איים ולאמים יחליפו כח יגשׁו אז ידברו יחדו למשׁפט נקרבה׃
\par 2 מי העיר ממזרח צדק יקראהו לרגלו יתן לפניו גוים ומלכים ירד יתן כעפר חרבו כקשׁ נדף קשׁתו׃
\par 3 ירדפם יעבור שׁלום ארח ברגליו לא יבוא׃
\par 4 מי־פעל ועשׂה קרא הדרות מראשׁ אני יהוה ראשׁון ואת־אחרנים אני־הוא׃
\par 5 ראו איים וייראו קצות הארץ יחרדו קרבו ויאתיון׃
\par 6 אישׁ את־רעהו יעזרו ולאחיו יאמר חזק׃
\par 7 ויחזק חרשׁ את־צרף מחליק פטישׁ את־הולם פעם אמר לדבק טוב הוא ויחזקהו במסמרים לא ימוט׃
\par 8 ואתה ישׂראל עבדי יעקב אשׁר בחרתיך זרע אברהם אהבי׃
\par 9 אשׁר החזקתיך מקצות הארץ ומאציליה קראתיך ואמר לך עבדי־אתה בחרתיך ולא מאסתיך׃
\par 10 אל־תירא כי עמך־אני אל־תשׁתע כי־אני אלהיך אמצתיך אף־עזרתיך אף־תמכתיך בימין צדקי׃
\par 11 הן יבשׁו ויכלמו כל הנחרים בך יהיו כאין ויאבדו אנשׁי ריבך׃
\par 12 תבקשׁם ולא תמצאם אנשׁי מצתך יהיו כאין וכאפס אנשׁי מלחמתך׃
\par 13 כי אני יהוה אלהיך מחזיק ימינך האמר לך אל־תירא אני עזרתיך׃
\par 14 אל־תיראי תולעת יעקב מתי ישׂראל אני עזרתיך נאם־יהוה וגאלך קדושׁ ישׂראל׃
\par 15 הנה שׂמתיך למורג חרוץ חדשׁ בעל פיפיות תדושׁ הרים ותדק וגבעות כמץ תשׂים׃
\par 16 תזרם ורוח תשׂאם וסערה תפיץ אותם ואתה תגיל ביהוה בקדושׁ ישׂראל תתהלל׃
\par 17 העניים והאביונים מבקשׁים מים ואין לשׁונם בצמא נשׁתה אני יהוה אענם אלהי ישׂראל לא אעזבם׃
\par 18 אפתח על־שׁפיים נהרות ובתוך בקעות מעינות אשׂים מדבר לאגם־מים וארץ ציה למוצאי מים׃
\par 19 אתן במדבר ארז שׁטה והדס ועץ שׁמן אשׂים בערבה ברושׁ תדהר ותאשׁור יחדו׃
\par 20 למען יראו וידעו וישׂימו וישׂכילו יחדו כי יד־יהוה עשׂתה זאת וקדושׁ ישׂראל בראה׃
\par 21 קרבו ריבכם יאמר יהוה הגישׁו עצמותיכם יאמר מלך יעקב׃
\par 22 יגישׁו ויגידו לנו את אשׁר תקרינה הראשׁנות מה הנה הגידו ונשׂימה לבנו ונדעה אחריתן או הבאות השׁמיענו׃
\par 23 הגידו האתיות לאחור ונדעה כי אלהים אתם אף־תיטיבו ותרעו ונשׁתעה ונרא יחדו׃
\par 24 הן־אתם מאין ופעלכם מאפע תועבה יבחר בכם׃
\par 25 העירותי מצפון ויאת ממזרח־שׁמשׁ יקרא בשׁמי ויבא סגנים כמו־חמר וכמו יוצר ירמס־טיט׃
\par 26 מי־הגיד מראשׁ ונדעה ומלפנים ונאמר צדיק אף אין־מגיד אף אין משׁמיע אף אין־שׁמע אמריכם׃
\par 27 ראשׁון לציון הנה הנם ולירושׁלם מבשׂר אתן׃
\par 28 וארא ואין אישׁ ומאלה ואין יועץ ואשׁאלם וישׁיבו דבר׃
\par 29 הן כלם און אפס מעשׂיהם רוח ותהו נסכיהם׃

\chapter{42}

\par 1 הן עבדי אתמך־בו בחירי רצתה נפשׁי נתתי רוחי עליו משׁפט לגוים יוציא׃
\par 2 לא יצעק ולא ישׂא ולא־ישׁמיע בחוץ קולו׃
\par 3 קנה רצוץ לא ישׁבור ופשׁתה כהה לא יכבנה לאמת יוציא משׁפט׃
\par 4 לא יכהה ולא ירוץ עד־ישׂים בארץ משׁפט ולתורתו איים ייחילו׃
\par 5 כה־אמר האל יהוה בורא השׁמים ונוטיהם רקע הארץ וצאצאיה נתן נשׁמה לעם עליה ורוח להלכים בה׃
\par 6 אני יהוה קראתיך בצדק ואחזק בידך ואצרך ואתנך לברית עם לאור גוים׃
\par 7 לפקח עינים עורות להוציא ממסגר אסיר מבית כלא ישׁבי חשׁך׃
\par 8 אני יהוה הוא שׁמי וכבודי לאחר לא־אתן ותהלתי לפסילים׃
\par 9 הראשׁנות הנה־באו וחדשׁות אני מגיד בטרם תצמחנה אשׁמיע אתכם׃
\par 10 שׁירו ליהוה שׁיר חדשׁ תהלתו מקצה הארץ יורדי הים ומלאו איים וישׁביהם׃
\par 11 ישׂאו מדבר ועריו חצרים תשׁב קדר ירנו ישׁבי סלע מראשׁ הרים יצוחו׃
\par 12 ישׂימו ליהוה כבוד ותהלתו באיים יגידו׃
\par 13 יהוה כגבור יצא כאישׁ מלחמות יעיר קנאה יריע אף־יצריח על־איביו יתגבר׃
\par 14 החשׁיתי מעולם אחרישׁ אתאפק כיולדה אפעה אשׁם ואשׁאף יחד׃
\par 15 אחריב הרים וגבעות וכל־עשׂבם אובישׁ ושׂמתי נהרות לאיים ואגמים אובישׁ׃
\par 16 והולכתי עורים בדרך לא ידעו בנתיבות לא־ידעו אדריכם אשׂים מחשׁך לפניהם לאור ומעקשׁים למישׁור אלה הדברים עשׂיתם ולא עזבתים׃
\par 17 נסגו אחור יבשׁו בשׁת הבטחים בפסל האמרים למסכה אתם אלהינו׃
\par 18 החרשׁים שׁמעו והעורים הביטו לראות׃
\par 19 מי עור כי אם־עבדי וחרשׁ כמלאכי אשׁלח מי עור כמשׁלם ועור כעבד יהוה׃
\par 20 ראית רבות ולא תשׁמר פקוח אזנים ולא ישׁמע׃
\par 21 יהוה חפץ למען צדקו יגדיל תורה ויאדיר׃
\par 22 והוא עם־בזוז ושׁסוי הפח בחורים כלם ובבתי כלאים החבאו היו לבז ואין מציל משׁסה ואין־אמר השׁב׃
\par 23 מי בכם יאזין זאת יקשׁב וישׁמע לאחור׃
\par 24 מי־נתן למשׁוסה יעקב וישׂראל לבזזים הלוא יהוה זו חטאנו לו ולא־אבו בדרכיו הלוך ולא שׁמעו בתורתו׃
\par 25 וישׁפך עליו חמה אפו ועזוז מלחמה ותלהטהו מסביב ולא ידע ותבער־בו ולא־ישׂים על־לב׃

\chapter{43}

\par 1 ועתה כה־אמר יהוה בראך יעקב ויצרך ישׂראל אל־תירא כי גאלתיך קראתי בשׁמך לי־אתה׃
\par 2 כי־תעבר במים אתך־אני ובנהרות לא ישׁטפוך כי־תלך במו־אשׁ לא תכוה ולהבה לא תבער־בך׃
\par 3 כי אני יהוה אלהיך קדושׁ ישׂראל מושׁיעך נתתי כפרך מצרים כושׁ וסבא תחתיך׃
\par 4 מאשׁר יקרת בעיני נכבדת ואני אהבתיך ואתן אדם תחתיך ולאמים תחת נפשׁך׃
\par 5 אל־תירא כי אתך־אני ממזרח אביא זרעך וממערב אקבצך׃
\par 6 אמר לצפון תני ולתימן אל־תכלאי הביאי בני מרחוק ובנותי מקצה הארץ׃
\par 7 כל הנקרא בשׁמי ולכבודי בראתיו יצרתיו אף־עשׂיתיו׃
\par 8 הוציא עם־עור ועינים ישׁ וחרשׁים ואזנים למו׃
\par 9 כל־הגוים נקבצו יחדו ויאספו לאמים מי בהם יגיד זאת וראשׁנות ישׁמיענו יתנו עדיהם ויצדקו וישׁמעו ויאמרו אמת׃
\par 10 אתם עדי נאם־יהוה ועבדי אשׁר בחרתי למען תדעו ותאמינו לי ותבינו כי־אני הוא לפני לא־נוצר אל ואחרי לא יהיה׃
\par 11 אנכי אנכי יהוה ואין מבלעדי מושׁיע׃
\par 12 אנכי הגדתי והושׁעתי והשׁמעתי ואין בכם זר ואתם עדי נאם־יהוה ואני־אל׃
\par 13 גם־מיום אני הוא ואין מידי מציל אפעל ומי ישׁיבנה׃
\par 14 כה־אמר יהוה גאלכם קדושׁ ישׂראל למענכם שׁלחתי בבלה והורדתי בריחים כלם וכשׂדים באניות רנתם׃
\par 15 אני יהוה קדושׁכם בורא ישׂראל מלככם׃
\par 16 כה אמר יהוה הנותן בים דרך ובמים עזים נתיבה׃
\par 17 המוציא רכב־וסוס חיל ועזוז יחדו ישׁכבו בל־יקומו דעכו כפשׁתה כבו׃
\par 18 אל־תזכרו ראשׁנות וקדמניות אל־תתבננו׃
\par 19 הנני עשׂה חדשׁה עתה תצמח הלוא תדעוה אף אשׂים במדבר דרך בישׁמון נהרות׃
\par 20 תכבדני חית השׂדה תנים ובנות יענה כי־נתתי במדבר מים נהרות בישׁימן להשׁקות עמי בחירי׃
\par 21 עם־זו יצרתי לי תהלתי יספרו׃
\par 22 ולא־אתי קראת יעקב כי־יגעת בי ישׂראל׃
\par 23 לא־הביאת לי שׂה עלתיך וזבחיך לא כבדתני לא העבדתיך במנחה ולא הוגעתיך בלבונה׃
\par 24 לא־קנית לי בכסף קנה וחלב זבחיך לא הרויתני אך העבדתני בחטאותיך הוגעתני בעונתיך׃
\par 25 אנכי אנכי הוא מחה פשׁעיך למעני וחטאתיך לא אזכר׃
\par 26 הזכירני נשׁפטה יחד ספר אתה למען תצדק׃
\par 27 אביך הראשׁון חטא ומליציך פשׁעו בי׃
\par 28 ואחלל שׂרי קדשׁ ואתנה לחרם יעקב וישׂראל לגדופים׃

\chapter{44}

\par 1 ועתה שׁמע יעקב עבדי וישׂראל בחרתי בו׃
\par 2 כה־אמר יהוה עשׂך ויצרך מבטן יעזרך אל־תירא עבדי יעקב וישׁרון בחרתי בו׃
\par 3 כי אצק־מים על־צמא ונזלים על־יבשׁה אצק רוחי על־זרעך וברכתי על־צאצאיך׃
\par 4 וצמחו בבין חציר כערבים על־יבלי־מים׃
\par 5 זה יאמר ליהוה אני וזה יקרא בשׁם־יעקב וזה יכתב ידו ליהוה ובשׁם ישׂראל יכנה׃
\par 6 כה־אמר יהוה מלך־ישׂראל וגאלו יהוה צבאות אני ראשׁון ואני אחרון ומבלעדי אין אלהים׃
\par 7 ומי־כמוני יקרא ויגידה ויערכה לי משׂומי עם־עולם ואתיות ואשׁר תבאנה יגידו למו׃
\par 8 אל־תפחדו ואל־תרהו הלא מאז השׁמעתיך והגדתי ואתם עדי הישׁ אלוה מבלעדי ואין צור בל־ידעתי׃
\par 9 יצרי־פסל כלם תהו וחמודיהם בל־יועילו ועדיהם המה בל־יראו ובל־ידעו למען יבשׁו׃
\par 10 מי־יצר אל ופסל נסך לבלתי הועיל׃
\par 11 הן כל־חבריו יבשׁו וחרשׁים המה מאדם יתקבצו כלם יעמדו יפחדו יבשׁו יחד׃
\par 12 חרשׁ ברזל מעצד ופעל בפחם ובמקבות יצרהו ויפעלהו בזרוע כחו גם־רעב ואין כח לא־שׁתה מים וייעף׃
\par 13 חרשׁ עצים נטה קו יתארהו בשׂרד יעשׂהו במקצעות ובמחוגה יתארהו ויעשׂהו כתבנית אישׁ כתפארת אדם לשׁבת בית׃
\par 14 לכרת־לו ארזים ויקח תרזה ואלון ויאמץ־לו בעצי־יער נטע ארן וגשׁם יגדל׃
\par 15 והיה לאדם לבער ויקח מהם ויחם אף־ישׂיק ואפה לחם אף־יפעל־אל וישׁתחו עשׂהו פסל ויסגד־למו׃
\par 16 חציו שׂרף במו־אשׁ על־חציו בשׂר יאכל יצלה צלי וישׂבע אף־יחם ויאמר האח חמותי ראיתי אור׃
\par 17 ושׁאריתו לאל עשׂה לפסלו יסגוד־לו וישׁתחו ויתפלל אליו ויאמר הצילני כי אלי אתה׃
\par 18 לא ידעו ולא יבינו כי טח מראות עיניהם מהשׂכיל לבתם׃
\par 19 ולא־ישׁיב אל־לבו ולא דעת ולא־תבונה לאמר חציו שׂרפתי במו־אשׁ ואף אפיתי על־גחליו לחם אצלה בשׂר ואכל ויתרו לתועבה אעשׂה לבול עץ אסגוד׃
\par 20 רעה אפר לב הותל הטהו ולא־יציל את־נפשׁו ולא יאמר הלוא שׁקר בימיני׃
\par 21 זכר־אלה יעקב וישׂראל כי עבדי־אתה יצרתיך עבד־לי אתה ישׂראל לא תנשׁני׃
\par 22 מחיתי כעב פשׁעיך וכענן חטאותיך שׁובה אלי כי גאלתיך׃
\par 23 רנו שׁמים כי־עשׂה יהוה הריעו תחתיות ארץ פצחו הרים רנה יער וכל־עץ בו כי־גאל יהוה יעקב ובישׂראל יתפאר׃
\par 24 כה־אמר יהוה גאלך ויצרך מבטן אנכי יהוה עשׂה כל נטה שׁמים לבדי רקע הארץ מי אתי׃
\par 25 מפר אתות בדים וקסמים יהולל משׁיב חכמים אחור ודעתם ישׂכל׃
\par 26 מקים דבר עבדו ועצת מלאכיו ישׁלים האמר לירושׁלם תושׁב ולערי יהודה תבנינה וחרבותיה אקומם׃
\par 27 האמר לצולה חרבי ונהרתיך אובישׁ׃
\par 28 האמר לכורשׁ רעי וכל־חפצי ישׁלם ולאמר לירושׁלם תבנה והיכל תוסד׃

\chapter{45}

\par 1 כה־אמר יהוה למשׁיחו לכורשׁ אשׁר־החזקתי בימינו לרד־לפניו גוים ומתני מלכים אפתח לפתח לפניו דלתים ושׁערים לא יסגרו׃
\par 2 אני לפניך אלך והדורים אושׁר דלתות נחושׁה אשׁבר ובריחי ברזל אגדע׃
\par 3 ונתתי לך אוצרות חשׁך ומטמני מסתרים למען תדע כי־אני יהוה הקורא בשׁמך אלהי ישׂראל׃
\par 4 למען עבדי יעקב וישׂראל בחירי ואקרא לך בשׁמך אכנך ולא ידעתני׃
\par 5 אני יהוה ואין עוד זולתי אין אלהים אאזרך ולא ידעתני׃
\par 6 למען ידעו ממזרח־שׁמשׁ וממערבה כי־אפס בלעדי אני יהוה ואין עוד׃
\par 7 יוצר אור ובורא חשׁך עשׂה שׁלום ובורא רע אני יהוה עשׂה כל־אלה׃
\par 8 הרעיפו שׁמים ממעל ושׁחקים יזלו־צדק תפתח־ארץ ויפרו־ישׁע וצדקה תצמיח יחד אני יהוה בראתיו׃
\par 9 הוי רב את־יצרו חרשׂ את־חרשׂי אדמה היאמר חמר ליצרו מה־תעשׂה ופעלך אין־ידים לו׃
\par 10 הוי אמר לאב מה־תוליד ולאשׁה מה־תחילין׃
\par 11 כה־אמר יהוה קדושׁ ישׂראל ויצרו האתיות שׁאלוני על־בני ועל־פעל ידי תצוני׃
\par 12 אנכי עשׂיתי ארץ ואדם עליה בראתי אני ידי נטו שׁמים וכל־צבאם צויתי׃
\par 13 אנכי העירתהו בצדק וכל־דרכיו אישׁר הוא־יבנה עירי וגלותי ישׁלח לא במחיר ולא בשׁחד אמר יהוה צבאות׃
\par 14 כה אמר יהוה יגיע מצרים וסחר־כושׁ וסבאים אנשׁי מדה עליך יעברו ולך יהיו אחריך ילכו בזקים יעברו ואליך ישׁתחוו אליך יתפללו אך בך אל ואין עוד אפס אלהים׃
\par 15 אכן אתה אל מסתתר אלהי ישׂראל מושׁיע׃
\par 16 בושׁו וגם־נכלמו כלם יחדו הלכו בכלמה חרשׁי צירים׃
\par 17 ישׂראל נושׁע ביהוה תשׁועת עולמים לא־תבשׁו ולא־תכלמו עד־עולמי עד׃
\par 18 כי כה אמר־יהוה בורא השׁמים הוא האלהים יצר הארץ ועשׂה הוא כוננה לא־תהו בראה לשׁבת יצרה אני יהוה ואין עוד׃
\par 19 לא בסתר דברתי במקום ארץ חשׁך לא אמרתי לזרע יעקב תהו בקשׁוני אני יהוה דבר צדק מגיד מישׁרים׃
\par 20 הקבצו ובאו התנגשׁו יחדו פליטי הגוים לא ידעו הנשׂאים את־עץ פסלם ומתפללים אל־אל לא יושׁיע׃
\par 21 הגידו והגישׁו אף יועצו יחדו מי השׁמיע זאת מקדם מאז הגידה הלוא אני יהוה ואין־עוד אלהים מבלעדי אל־צדיק ומושׁיע אין זולתי׃
\par 22 פנו־אלי והושׁעו כל־אפסי־ארץ כי אני־אל ואין עוד׃
\par 23 בי נשׁבעתי יצא מפי צדקה דבר ולא ישׁוב כי־לי תכרע כל־ברך תשׁבע כל־לשׁון׃
\par 24 אך ביהוה לי אמר צדקות ועז עדיו יבוא ויבשׁו כל הנחרים בו׃
\par 25 ביהוה יצדקו ויתהללו כל־זרע ישׂראל׃

\chapter{46}

\par 1 כרע בל קרס נבו היו עצביהם לחיה ולבהמה נשׂאתיכם עמוסות משׂא לעיפה׃
\par 2 קרסו כרעו יחדו לא יכלו מלט משׂא ונפשׁם בשׁבי הלכה׃
\par 3 שׁמעו אלי בית יעקב וכל־שׁארית בית ישׂראל העמסים מני־בטן הנשׂאים מני־רחם׃
\par 4 ועד־זקנה אני הוא ועד־שׂיבה אני אסבל אני עשׂיתי ואני אשׂא ואני אסבל ואמלט׃
\par 5 למי תדמיוני ותשׁוו ותמשׁלוני ונדמה׃
\par 6 הזלים זהב מכיס וכסף בקנה ישׁקלו ישׂכרו צורף ויעשׂהו אל יסגדו אף־ישׁתחוו׃
\par 7 ישׂאהו על־כתף יסבלהו ויניחהו תחתיו ויעמד ממקומו לא ימישׁ אף־יצעק אליו ולא יענה מצרתו לא יושׁיענו׃
\par 8 זכרו־זאת והתאשׁשׁו השׁיבו פושׁעים על־לב׃
\par 9 זכרו ראשׁנות מעולם כי אנכי אל ואין עוד אלהים ואפס כמוני׃
\par 10 מגיד מראשׁית אחרית ומקדם אשׁר לא־נעשׂו אמר עצתי תקום וכל־חפצי אעשׂה׃
\par 11 קרא ממזרח עיט מארץ מרחק אישׁ עצתו אף־דברתי אף־אביאנה יצרתי אף־אעשׂנה׃
\par 12 שׁמעו אלי אבירי לב הרחוקים מצדקה׃
\par 13 קרבתי צדקתי לא תרחק ותשׁועתי לא תאחר ונתתי בציון תשׁועה לישׂראל תפארתי׃

\chapter{47}

\par 1 רדי ושׁבי על־עפר בתולת בת־בבל שׁבי־לארץ אין־כסא בת־כשׂדים כי לא תוסיפי יקראו־לך רכה וענגה׃
\par 2 קחי רחים וטחני קמח גלי צמתך חשׂפי־שׁבל גלי־שׁוק עברי נהרות׃
\par 3 תגל ערותך גם תראה חרפתך נקם אקח ולא אפגע אדם׃
\par 4 גאלנו יהוה צבאות שׁמו קדושׁ ישׂראל׃
\par 5 שׁבי דומם ובאי בחשׁך בת־כשׂדים כי לא תוסיפי יקראו־לך גברת ממלכות׃
\par 6 קצפתי על־עמי חללתי נחלתי ואתנם בידך לא־שׂמת להם רחמים על־זקן הכבדת עלך מאד׃
\par 7 ותאמרי לעולם אהיה גברת עד לא־שׂמת אלה על־לבך לא זכרת אחריתה׃
\par 8 ועתה שׁמעי־זאת עדינה היושׁבת לבטח האמרה בלבבה אני ואפסי עוד לא אשׁב אלמנה ולא אדע שׁכול׃
\par 9 ותבאנה לך שׁתי־אלה רגע ביום אחד שׁכול ואלמן כתמם באו עליך ברב כשׁפיך בעצמת חבריך מאד׃
\par 10 ותבטחי ברעתך אמרת אין ראני חכמתך ודעתך היא שׁובבתך ותאמרי בלבך אני ואפסי עוד׃
\par 11 ובא עליך רעה לא תדעי שׁחרה ותפל עליך הוה לא תוכלי כפרה ותבא עליך פתאם שׁואה לא תדעי׃
\par 12 עמדי־נא בחבריך וברב כשׁפיך באשׁר יגעת מנעוריך אולי תוכלי הועיל אולי תערוצי׃
\par 13 נלאית ברב עצתיך יעמדו־נא ויושׁיעך הברו שׁמים החזים בכוכבים מודיעם לחדשׁים מאשׁר יבאו עליך׃
\par 14 הנה היו כקשׁ אשׁ שׂרפתם לא־יצילו את־נפשׁם מיד להבה אין־גחלת לחמם אור לשׁבת נגדו׃
\par 15 כן היו־לך אשׁר יגעת סחריך מנעוריך אישׁ לעברו תעו אין מושׁיעך׃

\chapter{48}

\par 1 שׁמעו־זאת בית־יעקב הנקראים בשׁם ישׂראל וממי יהודה יצאו הנשׁבעים בשׁם יהוה ובאלהי ישׂראל יזכירו לא באמת ולא בצדקה׃
\par 2 כי־מעיר הקדשׁ נקראו ועל־אלהי ישׂראל נסמכו יהוה צבאות שׁמו׃
\par 3 הראשׁנות מאז הגדתי ומפי יצאו ואשׁמיעם פתאם עשׂיתי ותבאנה׃
\par 4 מדעתי כי קשׁה אתה וגיד ברזל ערפך ומצחך נחושׁה׃
\par 5 ואגיד לך מאז בטרם תבוא השׁמעתיך פן־תאמר עצבי עשׂם ופסלי ונסכי צום׃
\par 6 שׁמעת חזה כלה ואתם הלוא תגידו השׁמעתיך חדשׁות מעתה ונצרות ולא ידעתם׃
\par 7 עתה נבראו ולא מאז ולפני־יום ולא שׁמעתם פן־תאמר הנה ידעתין׃
\par 8 גם לא־שׁמעת גם לא ידעת גם מאז לא־פתחה אזנך כי ידעתי בגוד תבגוד ופשׁע מבטן קרא לך׃
\par 9 למען שׁמי אאריך אפי ותהלתי אחטם־לך לבלתי הכריתך׃
\par 10 הנה צרפתיך ולא בכסף בחרתיך בכור עני׃
\par 11 למעני למעני אעשׂה כי איך יחל וכבודי לאחר לא־אתן׃
\par 12 שׁמע אלי יעקב וישׂראל מקראי אני־הוא אני ראשׁון אף אני אחרון׃
\par 13 אף־ידי יסדה ארץ וימיני טפחה שׁמים קרא אני אליהם יעמדו יחדו׃
\par 14 הקבצו כלכם ושׁמעו מי בהם הגיד את־אלה יהוה אהבו יעשׂה חפצו בבבל וזרעו כשׂדים׃
\par 15 אני אני דברתי אף־קראתיו הביאתיו והצליח דרכו׃
\par 16 קרבו אלי שׁמעו־זאת לא מראשׁ בסתר דברתי מעת היותה שׁם אני ועתה אדני יהוה שׁלחני ורוחו׃
\par 17 כה־אמר יהוה גאלך קדושׁ ישׂראל אני יהוה אלהיך מלמדך להועיל מדריכך בדרך תלך׃
\par 18 לוא הקשׁבת למצותי ויהי כנהר שׁלומך וצדקתך כגלי הים׃
\par 19 ויהי כחול זרעך וצאצאי מעיך כמעתיו לא־יכרת ולא־ישׁמד שׁמו מלפני׃
\par 20 צאו מבבל ברחו מכשׂדים בקול רנה הגידו השׁמיעו זאת הוציאוה עד־קצה הארץ אמרו גאל יהוה עבדו יעקב׃
\par 21 ולא צמאו בחרבות הוליכם מים מצור הזיל למו ויבקע־צור ויזבו מים׃
\par 22 אין שׁלום אמר יהוה לרשׁעים׃

\chapter{49}

\par 1 שׁמעו איים אלי והקשׁיבו לאמים מרחוק יהוה מבטן קראני ממעי אמי הזכיר שׁמי׃
\par 2 וישׂם פי כחרב חדה בצל ידו החביאני וישׂימני לחץ ברור באשׁפתו הסתירני׃
\par 3 ויאמר לי עבדי־אתה ישׂראל אשׁר־בך אתפאר׃
\par 4 ואני אמרתי לריק יגעתי לתהו והבל כחי כליתי אכן משׁפטי את־יהוה ופעלתי את־אלהי׃
\par 5 ועתה אמר יהוה יצרי מבטן לעבד לו לשׁובב יעקב אליו וישׂראל לא יאסף ואכבד בעיני יהוה ואלהי היה עזי׃
\par 6 ויאמר נקל מהיותך לי עבד להקים את־שׁבטי יעקב ונצירי ישׂראל להשׁיב ונתתיך לאור גוים להיות ישׁועתי עד־קצה הארץ׃
\par 7 כה אמר־יהוה גאל ישׂראל קדושׁו לבזה־נפשׁ למתעב גוי לעבד משׁלים מלכים יראו וקמו שׂרים וישׁתחוו למען יהוה אשׁר נאמן קדשׁ ישׂראל ויבחרך׃
\par 8 כה אמר יהוה בעת רצון עניתיך וביום ישׁועה עזרתיך ואצרך ואתנך לברית עם להקים ארץ להנחיל נחלות שׁממות׃
\par 9 לאמר לאסורים צאו לאשׁר בחשׁך הגלו על־דרכים ירעו ובכל־שׁפיים מרעיתם׃
\par 10 לא ירעבו ולא יצמאו ולא־יכם שׁרב ושׁמשׁ כי־מרחמם ינהגם ועל־מבועי מים ינהלם׃
\par 11 ושׂמתי כל־הרי לדרך ומסלתי ירמון׃
\par 12 הנה־אלה מרחוק יבאו והנה־אלה מצפון ומים ואלה מארץ סינים׃
\par 13 רנו שׁמים וגילי ארץ יפצחו הרים רנה כי־נחם יהוה עמו ועניו ירחם׃
\par 14 ותאמר ציון עזבני יהוה ואדני שׁכחני׃
\par 15 התשׁכח אשׁה עולה מרחם בן־בטנה גם־אלה תשׁכחנה ואנכי לא אשׁכחך׃
\par 16 הן על־כפים חקתיך חומתיך נגדי תמיד׃
\par 17 מהרו בניך מהרסיך ומחרביך ממך יצאו׃
\par 18 שׂאי־סביב עיניך וראי כלם נקבצו באו־לך חי־אני נאם־יהוה כי כלם כעדי תלבשׁי ותקשׁרים ככלה׃
\par 19 כי חרבתיך ושׁממתיך וארץ הרסתיך כי עתה תצרי מיושׁב ורחקו מבלעיך׃
\par 20 עוד יאמרו באזניך בני שׁכליך צר־לי המקום גשׁה־לי ואשׁבה׃
\par 21 ואמרת בלבבך מי ילד־לי את־אלה ואני שׁכולה וגלמודה גלה וסורה ואלה מי גדל הן אני נשׁארתי לבדי אלה איפה הם׃
\par 22 כה־אמר אדני יהוה הנה אשׂא אל־גוים ידי ואל־עמים ארים נסי והביאו בניך בחצן ובנתיך על־כתף תנשׂאנה׃
\par 23 והיו מלכים אמניך ושׂרותיהם מיניקתיך אפים ארץ ישׁתחוו לך ועפר רגליך ילחכו וידעת כי־אני יהוה אשׁר לא־יבשׁו קוי׃
\par 24 היקח מגבור מלקוח ואם־שׁבי צדיק ימלט׃
\par 25 כי־כה אמר יהוה גם־שׁבי גבור יקח ומלקוח עריץ ימלט ואת־יריבך אנכי אריב ואת־בניך אנכי אושׁיע׃
\par 26 והאכלתי את־מוניך את־בשׂרם וכעסיס דמם ישׁכרון וידעו כל־בשׂר כי אני יהוה מושׁיעך וגאלך אביר יעקב׃

\chapter{50}

\par 1 כה אמר יהוה אי זה ספר כריתות אמכם אשׁר שׁלחתיה או מי מנושׁי אשׁר־מכרתי אתכם לו הן בעונתיכם נמכרתם ובפשׁעיכם שׁלחה אמכם׃
\par 2 מדוע באתי ואין אישׁ קראתי ואין עונה הקצור קצרה ידי מפדות ואם־אין־בי כח להציל הן בגערתי אחריב ים אשׂים נהרות מדבר תבאשׁ דגתם מאין מים ותמת בצמא׃
\par 3 אלבישׁ שׁמים קדרות ושׂק אשׂים כסותם׃
\par 4 אדני יהוה נתן לי לשׁון למודים לדעת לעות את־יעף דבר יעיר בבקר בבקר יעיר לי אזן לשׁמע כלמודים׃
\par 5 אדני יהוה פתח־לי אזן ואנכי לא מריתי אחור לא נסוגתי׃
\par 6 גוי נתתי למכים ולחיי למרטים פני לא הסתרתי מכלמות ורק׃
\par 7 ואדני יהוה יעזר־לי על־כן לא נכלמתי על־כן שׂמתי פני כחלמישׁ ואדע כי־לא אבושׁ׃
\par 8 קרוב מצדיקי מי־יריב אתי נעמדה יחד מי־בעל משׁפטי יגשׁ אלי׃
\par 9 הן אדני יהוה יעזר־לי מי־הוא ירשׁיעני הן כלם כבגד יבלו עשׁ יאכלם׃
\par 10 מי בכם ירא יהוה שׁמע בקול עבדו אשׁר הלך חשׁכים ואין נגה לו יבטח בשׁם יהוה וישׁען באלהיו׃
\par 11 הן כלכם קדחי אשׁ מאזרי זיקות לכו באור אשׁכם ובזיקות בערתם מידי היתה־זאת לכם למעצבה תשׁכבון׃

\chapter{51}

\par 1 שׁמעו אלי רדפי צדק מבקשׁי יהוה הביטו אל־צור חצבתם ואל־מקבת בור נקרתם׃
\par 2 הביטו אל־אברהם אביכם ואל־שׂרה תחוללכם כי־אחד קראתיו ואברכהו וארבהו׃
\par 3 כי־נחם יהוה ציון נחם כל־חרבתיה וישׂם מדברה כעדן וערבתה כגן־יהוה שׂשׂון ושׂמחה ימצא בה תודה וקול זמרה׃
\par 4 הקשׁיבו אלי עמי ולאומי אלי האזינו כי תורה מאתי תצא ומשׁפטי לאור עמים ארגיע׃
\par 5 קרוב צדקי יצא ישׁעי וזרעי עמים ישׁפטו אלי איים יקוו ואל־זרעי ייחלון׃
\par 6 שׂאו לשׁמים עיניכם והביטו אל־הארץ מתחת כי־שׁמים כעשׁן נמלחו והארץ כבגד תבלה וישׁביה כמו־כן ימותון וישׁועתי לעולם תהיה וצדקתי לא תחת׃
\par 7 שׁמעו אלי ידעי צדק עם תורתי בלבם אל־תיראו חרפת אנושׁ ומגדפתם אל־תחתו׃
\par 8 כי כבגד יאכלם עשׁ וכצמר יאכלם סס וצדקתי לעולם תהיה וישׁועתי לדור דורים׃
\par 9 עורי עורי לבשׁי־עז זרוע יהוה עורי כימי קדם דרות עולמים הלוא את־היא המחצבת רהב מחוללת תנין׃
\par 10 הלוא את־היא המחרבת ים מי תהום רבה השׂמה מעמקי־ים דרך לעבר גאולים׃
\par 11 ופדויי יהוה ישׁובון ובאו ציון ברנה ושׂמחת עולם על־ראשׁם שׂשׂון ושׂמחה ישׂיגון נסו יגון ואנחה׃
\par 12 אנכי אנכי הוא מנחמכם מי־את ותיראי מאנושׁ ימות ומבן־אדם חציר ינתן׃
\par 13 ותשׁכח יהוה עשׂך נוטה שׁמים ויסד ארץ ותפחד תמיד כל־היום מפני חמת המציק כאשׁר כונן להשׁחית ואיה חמת המציק׃
\par 14 מהר צעה להפתח ולא־ימות לשׁחת ולא יחסר לחמו׃
\par 15 ואנכי יהוה אלהיך רגע הים ויהמו גליו יהוה צבאות שׁמו׃
\par 16 ואשׂים דברי בפיך ובצל ידי כסיתיך לנטע שׁמים וליסד ארץ ולאמר לציון עמי־אתה׃
\par 17 התעוררי התעוררי קומי ירושׁלם אשׁר שׁתית מיד יהוה את־כוס חמתו את־קבעת כוס התרעלה שׁתית מצית׃
\par 18 אין־מנהל לה מכל־בנים ילדה ואין מחזיק בידה מכל־בנים גדלה׃
\par 19 שׁתים הנה קראתיך מי ינוד לך השׁד והשׁבר והרעב והחרב מי אנחמך׃
\par 20 בניך עלפו שׁכבו בראשׁ כל־חוצות כתוא מכמר המלאים חמת־יהוה גערת אלהיך׃
\par 21 לכן שׁמעי־נא זאת עניה ושׁכרת ולא מיין׃
\par 22 כה־אמר אדניך יהוה ואלהיך יריב עמו הנה לקחתי מידך את־כוס התרעלה את־קבעת כוס חמתי לא־תוסיפי לשׁתותה עוד׃
\par 23 ושׂמתיה ביד־מוגיך אשׁר־אמרו לנפשׁך שׁחי ונעברה ותשׂימי כארץ גוך וכחוץ לעברים׃

\chapter{52}

\par 1 עורי עורי לבשׁי עזך ציון לבשׁי בגדי תפארתך ירושׁלם עיר הקדשׁ כי לא יוסיף יבא־בך עוד ערל וטמא׃
\par 2 התנערי מעפר קומי שׁבי ירושׁלם התפתחו מוסרי צוארך שׁביה בת־ציון׃
\par 3 כי־כה אמר יהוה חנם נמכרתם ולא בכסף תגאלו׃
\par 4 כי כה אמר אדני יהוה מצרים ירד־עמי בראשׁנה לגור שׁם ואשׁור באפס עשׁקו׃
\par 5 ועתה מה־לי־פה נאם־יהוה כי־לקח עמי חנם משׁלו יהילילו נאם־יהוה ותמיד כל־היום שׁמי מנאץ׃
\par 6 לכן ידע עמי שׁמי לכן ביום ההוא כי־אני־הוא המדבר הנני׃
\par 7 מה־נאוו על־ההרים רגלי מבשׂר משׁמיע שׁלום מבשׂר טוב משׁמיע ישׁועה אמר לציון מלך אלהיך׃
\par 8 קול צפיך נשׂאו קול יחדו ירננו כי עין בעין יראו בשׁוב יהוה ציון׃
\par 9 פצחו רננו יחדו חרבות ירושׁלם כי־נחם יהוה עמו גאל ירושׁלם׃
\par 10 חשׂף יהוה את־זרוע קדשׁו לעיני כל־הגוים וראו כל־אפסי־ארץ את ישׁועת אלהינו׃
\par 11 סורו סורו צאו משׁם טמא אל־תגעו צאו מתוכה הברו נשׂאי כלי יהוה׃
\par 12 כי לא בחפזון תצאו ובמנוסה לא תלכון כי־הלך לפניכם יהוה ומאספכם אלהי ישׂראל׃
\par 13 הנה ישׂכיל עבדי ירום ונשׂא וגבה מאד׃
\par 14 כאשׁר שׁממו עליך רבים כן־משׁחת מאישׁ מראהו ותארו מבני אדם׃
\par 15 כן יזה גוים רבים עליו יקפצו מלכים פיהם כי אשׁר לא־ספר להם ראו ואשׁר לא־שׁמעו התבוננו׃

\chapter{53}

\par 1 מי האמין לשׁמעתנו וזרוע יהוה על־מי נגלתה׃
\par 2 ויעל כיונק לפניו וכשׁרשׁ מארץ ציה לא־תאר לו ולא הדר ונראהו ולא־מראה ונחמדהו׃
\par 3 נבזה וחדל אישׁים אישׁ מכאבות וידוע חלי וכמסתר פנים ממנו נבזה ולא חשׁבנהו׃
\par 4 אכן חלינו הוא נשׂא ומכאבינו סבלם ואנחנו חשׁבנהו נגוע מכה אלהים ומענה׃
\par 5 והוא מחלל מפשׁענו מדכא מעונתינו מוסר שׁלומנו עליו ובחברתו נרפא־לנו׃
\par 6 כלנו כצאן תעינו אישׁ לדרכו פנינו ויהוה הפגיע בו את עון כלנו׃
\par 7 נגשׂ והוא נענה ולא יפתח־פיו כשׂה לטבח יובל וכרחל לפני גזזיה נאלמה ולא יפתח פיו׃
\par 8 מעצר וממשׁפט לקח ואת־דורו מי ישׂוחח כי נגזר מארץ חיים מפשׁע עמי נגע למו׃
\par 9 ויתן את־רשׁעים קברו ואת־עשׁיר במתיו על לא־חמס עשׂה ולא מרמה בפיו׃
\par 10 ויהוה חפץ דכאו החלי אם־תשׂים אשׁם נפשׁו יראה זרע יאריך ימים וחפץ יהוה בידו יצלח׃
\par 11 מעמל נפשׁו יראה ישׂבע בדעתו יצדיק צדיק עבדי לרבים ועונתם הוא יסבל׃
\par 12 לכן אחלק־לו ברבים ואת־עצומים יחלק שׁלל תחת אשׁר הערה למות נפשׁו ואת־פשׁעים נמנה והוא חטא־רבים נשׂא ולפשׁעים יפגיע׃

\chapter{54}

\par 1 רני עקרה לא ילדה פצחי רנה וצהלי לא־חלה כי־רבים בני־שׁוממה מבני בעולה אמר יהוה׃
\par 2 הרחיבי מקום אהלך ויריעות משׁכנותיך יטו אל־תחשׂכי האריכי מיתריך ויתדתיך חזקי׃
\par 3 כי־ימין ושׂמאול תפרצי וזרעך גוים יירשׁ וערים נשׁמות יושׁיבו׃
\par 4 אל־תיראי כי־לא תבושׁי ואל־תכלמי כי לא תחפירי כי בשׁת עלומיך תשׁכחי וחרפת אלמנותיך לא תזכרי־עוד׃
\par 5 כי בעליך עשׂיך יהוה צבאות שׁמו וגאלך קדושׁ ישׂראל אלהי כל־הארץ יקרא׃
\par 6 כי־כאשׁה עזובה ועצובת רוח קראך יהוה ואשׁת נעורים כי תמאס אמר אלהיך׃
\par 7 ברגע קטן עזבתיך וברחמים גדלים אקבצך׃
\par 8 בשׁצף קצף הסתרתי פני רגע ממך ובחסד עולם רחמתיך אמר גאלך יהוה׃
\par 9 כי־מי נח זאת לי אשׁר נשׁבעתי מעבר מי־נח עוד על־הארץ כן נשׁבעתי מקצף עליך ומגער־בך׃
\par 10 כי ההרים ימושׁו והגבעות תמוטנה וחסדי מאתך לא־ימושׁ וברית שׁלומי לא תמוט אמר מרחמך יהוה׃
\par 11 עניה סערה לא נחמה הנה אנכי מרביץ בפוך אבניך ויסדתיך בספירים׃
\par 12 ושׂמתי כדכד שׁמשׁתיך ושׁעריך לאבני אקדח וכל־גבולך לאבני־חפץ׃
\par 13 וכל־בניך למודי יהוה ורב שׁלום בניך׃
\par 14 בצדקה תכונני רחקי מעשׁק כי־לא תיראי וממחתה כי לא־תקרב אליך׃
\par 15 הן גור יגור אפס מאותי מי־גר אתך עליך יפול׃
\par 16 הן אנכי בראתי חרשׁ נפח באשׁ פחם ומוציא כלי למעשׂהו ואנכי בראתי משׁחית לחבל׃
\par 17 כל־כלי יוצר עליך לא יצלח וכל־לשׁון תקום־אתך למשׁפט תרשׁיעי זאת נחלת עבדי יהוה וצדקתם מאתי נאם־יהוה׃

\chapter{55}

\par 1 הוי כל־צמא לכו למים ואשׁר אין־לו כסף לכו שׁברו ואכלו ולכו שׁברו בלוא־כסף ובלוא מחיר יין וחלב׃
\par 2 למה תשׁקלו־כסף בלוא־לחם ויגיעכם בלוא לשׂבעה שׁמעו שׁמוע אלי ואכלו־טוב ותתענג בדשׁן נפשׁכם׃
\par 3 הטו אזנכם ולכו אלי שׁמעו ותחי נפשׁכם ואכרתה לכם ברית עולם חסדי דוד הנאמנים׃
\par 4 הן עד לאומים נתתיו נגיד ומצוה לאמים׃
\par 5 הן גוי לא־תדע תקרא וגוי לא־ידעוך אליך ירוצו למען יהוה אלהיך ולקדושׁ ישׂראל כי פארך׃
\par 6 דרשׁו יהוה בהמצאו קראהו בהיותו קרוב׃
\par 7 יעזב רשׁע דרכו ואישׁ און מחשׁבתיו וישׁב אל־יהוה וירחמהו ואל־אלהינו כי־ירבה לסלוח׃
\par 8 כי לא מחשׁבותי מחשׁבותיכם ולא דרכיכם דרכי נאם יהוה׃
\par 9 כי־גבהו שׁמים מארץ כן גבהו דרכי מדרכיכם ומחשׁבתי ממחשׁבתיכם׃
\par 10 כי כאשׁר ירד הגשׁם והשׁלג מן־השׁמים ושׁמה לא ישׁוב כי אם־הרוה את־הארץ והולידה והצמיחה ונתן זרע לזרע ולחם לאכל׃
\par 11 כן יהיה דברי אשׁר יצא מפי לא־ישׁוב אלי ריקם כי אם־עשׂה את־אשׁר חפצתי והצליח אשׁר שׁלחתיו׃
\par 12 כי־בשׂמחה תצאו ובשׁלום תובלון ההרים והגבעות יפצחו לפניכם רנה וכל־עצי השׂדה ימחאו־כף׃
\par 13 תחת הנעצוץ יעלה ברושׁ תחת הסרפד יעלה הדס והיה ליהוה לשׁם לאות עולם לא יכרת׃

\chapter{56}

\par 1 כה אמר יהוה שׁמרו משׁפט ועשׂו צדקה כי־קרובה ישׁועתי לבוא וצדקתי להגלות׃
\par 2 אשׁרי אנושׁ יעשׂה־זאת ובן־אדם יחזיק בה שׁמר שׁבת מחללו ושׁמר ידו מעשׂות כל־רע׃
\par 3 ואל־יאמר בן־הנכר הנלוה אל־יהוה לאמר הבדל יבדילני יהוה מעל עמו ואל־יאמר הסריס הן אני עץ יבשׁ׃
\par 4 כי־כה אמר יהוה לסריסים אשׁר ישׁמרו את־שׁבתותי ובחרו באשׁר חפצתי ומחזיקים בבריתי׃
\par 5 ונתתי להם בביתי ובחומתי יד ושׁם טוב מבנים ומבנות שׁם עולם אתן־לו אשׁר לא יכרת׃
\par 6 ובני הנכר הנלוים על־יהוה לשׁרתו ולאהבה את־שׁם יהוה להיות לו לעבדים כל־שׁמר שׁבת מחללו ומחזיקים בבריתי׃
\par 7 והביאותים אל־הר קדשׁי ושׂמחתים בבית תפלתי עולתיהם וזבחיהם לרצון על־מזבחי כי ביתי בית־תפלה יקרא לכל־העמים׃
\par 8 נאם אדני יהוה מקבץ נדחי ישׂראל עוד אקבץ עליו לנקבציו׃
\par 9 כל חיתו שׂדי אתיו לאכל כל־חיתו ביער׃
\par 10 צפו עורים כלם לא ידעו כלם כלבים אלמים לא יוכלו לנבח הזים שׁכבים אהבי לנום׃
\par 11 והכלבים עזי־נפשׁ לא ידעו שׂבעה והמה רעים לא ידעו הבין כלם לדרכם פנו אישׁ לבצעו מקצהו׃
\par 12 אתיו אקחה־יין ונסבאה שׁכר והיה כזה יום מחר גדול יתר מאד׃

\chapter{57}

\par 1 הצדיק אבד ואין אישׁ שׂם על־לב ואנשׁי־חסד נאספים באין מבין כי־מפני הרעה נאסף הצדיק׃
\par 2 יבוא שׁלום ינוחו על־משׁכבותם הלך נכחו׃
\par 3 ואתם קרבו־הנה בני עננה זרע מנאף ותזנה׃
\par 4 על־מי תתענגו על־מי תרחיבו פה תאריכו לשׁון הלוא־אתם ילדי־פשׁע זרע שׁקר׃
\par 5 הנחמים באלים תחת כל־עץ רענן שׁחטי הילדים בנחלים תחת סעפי הסלעים׃
\par 6 בחלקי־נחל חלקך הם הם גורלך גם־להם שׁפכת נסך העלית מנחה העל אלה אנחם׃
\par 7 על הר־גבה ונשׂא שׂמת משׁכבך גם־שׁם עלית לזבח זבח׃
\par 8 ואחר הדלת והמזוזה שׂמת זכרונך כי מאתי גלית ותעלי הרחבת משׁכבך ותכרת־לך מהם אהבת משׁכבם יד חזית׃
\par 9 ותשׁרי למלך בשׁמן ותרבי רקחיך ותשׁלחי צריך עד־מרחק ותשׁפילי עד־שׁאול׃
\par 10 ברב דרכך יגעת לא אמרת נואשׁ חית ידך מצאת על־כן לא חלית׃
\par 11 ואת־מי דאגת ותיראי כי תכזבי ואותי לא זכרת לא־שׂמת על־לבך הלא אני מחשׁה ומעלם ואותי לא תיראי׃
\par 12 אני אגיד צדקתך ואת־מעשׂיך ולא יועילוך׃
\par 13 בזעקך יצילך קבוציך ואת־כלם ישׂא־רוח יקח־הבל והחוסה בי ינחל־ארץ ויירשׁ הר־קדשׁי׃
\par 14 ואמר סלו־סלו פנו־דרך הרימו מכשׁול מדרך עמי׃
\par 15 כי כה אמר רם ונשׂא שׁכן עד וקדושׁ שׁמו מרום וקדושׁ אשׁכון ואת־דכא ושׁפל־רוח להחיות רוח שׁפלים ולהחיות לב נדכאים׃
\par 16 כי לא לעולם אריב ולא לנצח אקצוף כי־רוח מלפני יעטוף ונשׁמות אני עשׂיתי׃
\par 17 בעון בצעו קצפתי ואכהו הסתר ואקצף וילך שׁובב בדרך לבו׃
\par 18 דרכיו ראיתי וארפאהו ואנחהו ואשׁלם נחמים לו ולאבליו׃
\par 19 בורא נוב שׂפתים שׁלום שׁלום לרחוק ולקרוב אמר יהוה ורפאתיו׃
\par 20 והרשׁעים כים נגרשׁ כי השׁקט לא יוכל ויגרשׁו מימיו רפשׁ וטיט׃
\par 21 אין שׁלום אמר אלהי לרשׁעים׃

\chapter{58}

\par 1 קרא בגרון אל־תחשׂך כשׁופר הרם קולך והגד לעמי פשׁעם ולבית יעקב חטאתם׃
\par 2 ואותי יום יום ידרשׁון ודעת דרכי יחפצון כגוי אשׁר־צדקה עשׂה ומשׁפט אלהיו לא עזב ישׁאלוני משׁפטי־צדק קרבת אלהים יחפצון׃
\par 3 למה צמנו ולא ראית ענינו נפשׁנו ולא תדע הן ביום צמכם תמצאו־חפץ וכל־עצביכם תנגשׂו׃
\par 4 הן לריב ומצה תצומו ולהכות באגרף רשׁע לא־תצומו כיום להשׁמיע במרום קולכם׃
\par 5 הכזה יהיה צום אבחרהו יום ענות אדם נפשׁו הלכף כאגמן ראשׁו ושׂק ואפר יציע הלזה תקרא־צום ויום רצון ליהוה׃
\par 6 הלוא זה צום אבחרהו פתח חרצבות רשׁע התר אגדות מוטה ושׁלח רצוצים חפשׁים וכל־מוטה תנתקו׃
\par 7 הלוא פרס לרעב לחמך ועניים מרודים תביא בית כי־תראה ערם וכסיתו ומבשׂרך לא תתעלם׃
\par 8 אז יבקע כשׁחר אורך וארכתך מהרה תצמח והלך לפניך צדקך כבוד יהוה יאספך׃
\par 9 אז תקרא ויהוה יענה תשׁוע ויאמר הנני אם־תסיר מתוכך מוטה שׁלח אצבע ודבר־און׃
\par 10 ותפק לרעב נפשׁך ונפשׁ נענה תשׂביע וזרח בחשׁך אורך ואפלתך כצהרים׃
\par 11 ונחך יהוה תמיד והשׂביע בצחצחות נפשׁך ועצמתיך יחליץ והיית כגן רוה וכמוצא מים אשׁר לא־יכזבו מימיו׃
\par 12 ובנו ממך חרבות עולם מוסדי דור־ודור תקומם וקרא לך גדר פרץ משׁבב נתיבות לשׁבת׃
\par 13 אם־תשׁיב משׁבת רגלך עשׂות חפציך ביום קדשׁי וקראת לשׁבת ענג לקדושׁ יהוה מכבד וכבדתו מעשׂות דרכיך ממצוא חפצך ודבר דבר׃
\par 14 אז תתענג על־יהוה והרכבתיך על־במותי ארץ והאכלתיך נחלת יעקב אביך כי פי יהוה דבר׃

\chapter{59}

\par 1 הן לא־קצרה יד־יהוה מהושׁיע ולא־כבדה אזנו משׁמוע׃
\par 2 כי אם־עונתיכם היו מבדלים בינכם לבין אלהיכם וחטאותיכם הסתירו פנים מכם משׁמוע׃
\par 3 כי כפיכם נגאלו בדם ואצבעותיכם בעון שׂפתותיכם דברו־שׁקר לשׁונכם עולה תהגה׃
\par 4 אין־קרא בצדק ואין נשׁפט באמונה בטוח על־תהו ודבר־שׁוא הרו עמל והוליד און׃
\par 5 ביצי צפעוני בקעו וקורי עכבישׁ יארגו האכל מביציהם ימות והזורה תבקע אפעה׃
\par 6 קוריהם לא־יהיו לבגד ולא יתכסו במעשׂיהם מעשׂיהם מעשׂי־און ופעל חמס בכפיהם׃
\par 7 רגליהם לרע ירצו וימהרו לשׁפך דם נקי מחשׁבותיהם מחשׁבות און שׁד ושׁבר במסלותם׃
\par 8 דרך שׁלום לא ידעו ואין משׁפט במעגלותם נתיבותיהם עקשׁו להם כל דרך בה לא ידע שׁלום׃
\par 9 על־כן רחק משׁפט ממנו ולא תשׂיגנו צדקה נקוה לאור והנה־חשׁך לנגהות באפלות נהלך׃
\par 10 נגשׁשׁה כעורים קיר וכאין עינים נגשׁשׁה כשׁלנו בצהרים כנשׁף באשׁמנים כמתים׃
\par 11 נהמה כדבים כלנו וכיונים הגה נהגה נקוה למשׁפט ואין לישׁועה רחקה ממנו׃
\par 12 כי־רבו פשׁעינו נגדך וחטאותינו ענתה בנו כי־פשׁעינו אתנו ועונתינו ידענום׃
\par 13 פשׁע וכחשׁ ביהוה ונסוג מאחר אלהינו דבר־עשׁק וסרה הרו והגו מלב דברי־שׁקר׃
\par 14 והסג אחור משׁפט וצדקה מרחוק תעמד כי־כשׁלה ברחוב אמת ונכחה לא־תוכל לבוא׃
\par 15 ותהי האמת נעדרת וסר מרע משׁתולל וירא יהוה וירע בעיניו כי־אין משׁפט׃
\par 16 וירא כי־אין אישׁ וישׁתומם כי אין מפגיע ותושׁע לו זרעו וצדקתו היא סמכתהו׃
\par 17 וילבשׁ צדקה כשׁרין וכובע ישׁועה בראשׁו וילבשׁ בגדי נקם תלבשׁת ויעט כמעיל קנאה׃
\par 18 כעל גמלות כעל ישׁלם חמה לצריו גמול לאיביו לאיים גמול ישׁלם׃
\par 19 וייראו ממערב את־שׁם יהוה וממזרח־שׁמשׁ את־כבודו כי־יבוא כנהר צר רוח יהוה נססה בו׃
\par 20 ובא לציון גואל ולשׁבי פשׁע ביעקב נאם יהוה׃
\par 21 ואני זאת בריתי אותם אמר יהוה רוחי אשׁר עליך ודברי אשׁר־שׂמתי בפיך לא־ימושׁו מפיך ומפי זרעך ומפי זרע זרעך אמר יהוה מעתה ועד־עולם׃

\chapter{60}

\par 1 קומי אורי כי בא אורך וכבוד יהוה עליך זרח׃
\par 2 כי־הנה החשׁך יכסה־ארץ וערפל לאמים ועליך יזרח יהוה וכבודו עליך יראה׃
\par 3 והלכו גוים לאורך ומלכים לנגה זרחך׃
\par 4 שׂאי־סביב עיניך וראי כלם נקבצו באו־לך בניך מרחוק יבאו ובנתיך על־צד תאמנה׃
\par 5 אז תראי ונהרת ופחד ורחב לבבך כי־יהפך עליך המון ים חיל גוים יבאו לך׃
\par 6 שׁפעת גמלים תכסך בכרי מדין ועיפה כלם משׁבא יבאו זהב ולבונה ישׂאו ותהלת יהוה יבשׂרו׃
\par 7 כל־צאן קדר יקבצו לך אילי נביות ישׁרתונך יעלו על־רצון מזבחי ובית תפארתי אפאר׃
\par 8 מי־אלה כעב תעופינה וכיונים אל־ארבתיהם׃
\par 9 כי־לי איים יקוו ואניות תרשׁישׁ בראשׁנה להביא בניך מרחוק כספם וזהבם אתם לשׁם יהוה אלהיך ולקדושׁ ישׂראל כי פארך׃
\par 10 ובנו בני־נכר חמתיך ומלכיהם ישׁרתונך כי בקצפי הכיתיך וברצוני רחמתיך׃
\par 11 ופתחו שׁעריך תמיד יומם ולילה לא יסגרו להביא אליך חיל גוים ומלכיהם נהוגים׃
\par 12 כי־הגוי והממלכה אשׁר לא־יעבדוך יאבדו והגוים חרב יחרבו׃
\par 13 כבוד הלבנון אליך יבוא ברושׁ תדהר ותאשׁור יחדו לפאר מקום מקדשׁי ומקום רגלי אכבד׃
\par 14 והלכו אליך שׁחוח בני מעניך והשׁתחוו על־כפות רגליך כל־מנאציך וקראו לך עיר יהוה ציון קדושׁ ישׂראל׃
\par 15 תחת היותך עזובה ושׂנואה ואין עובר ושׂמתיך לגאון עולם משׂושׂ דור ודור׃
\par 16 וינקת חלב גוים ושׁד מלכים תינקי וידעת כי אני יהוה מושׁיעך וגאלך אביר יעקב׃
\par 17 תחת הנחשׁת אביא זהב ותחת הברזל אביא כסף ותחת העצים נחשׁת ותחת האבנים ברזל ושׂמתי פקדתך שׁלום ונגשׂיך צדקה׃
\par 18 לא־ישׁמע עוד חמס בארצך שׁד ושׁבר בגבוליך וקראת ישׁועה חומתיך ושׁעריך תהלה׃
\par 19 לא־יהיה־לך עוד השׁמשׁ לאור יומם ולנגה הירח לא־יאיר לך והיה־לך יהוה לאור עולם ואלהיך לתפארתך׃
\par 20 לא־יבוא עוד שׁמשׁך וירחך לא יאסף כי יהוה יהיה־לך לאור עולם ושׁלמו ימי אבלך׃
\par 21 ועמך כלם צדיקים לעולם יירשׁו ארץ נצר מטעו מעשׂה ידי להתפאר׃
\par 22 הקטן יהיה לאלף והצעיר לגוי עצום אני יהוה בעתה אחישׁנה׃

\chapter{61}

\par 1 רוח אדני יהוה עלי יען משׁח יהוה אתי לבשׂר ענוים שׁלחני לחבשׁ לנשׁברי־לב לקרא לשׁבוים דרור ולאסורים פקח־קוח׃
\par 2 לקרא שׁנת־רצון ליהוה ויום נקם לאלהינו לנחם כל־אבלים׃
\par 3 לשׂום לאבלי ציון לתת להם פאר תחת אפר שׁמן שׂשׂון תחת אבל מעטה תהלה תחת רוח כהה וקרא להם אילי הצדק מטע יהוה להתפאר׃
\par 4 ובנו חרבות עולם שׁממות ראשׁנים יקוממו וחדשׁו ערי חרב שׁממות דור ודור׃
\par 5 ועמדו זרים ורעו צאנכם ובני נכר אכריכם וכרמיכם׃
\par 6 ואתם כהני יהוה תקראו משׁרתי אלהינו יאמר לכם חיל גוים תאכלו ובכבודם תתימרו׃
\par 7 תחת בשׁתכם משׁנה וכלמה ירנו חלקם לכן בארצם משׁנה יירשׁו שׂמחת עולם תהיה להם׃
\par 8 כי אני יהוה אהב משׁפט שׂנא גזל בעולה ונתתי פעלתם באמת וברית עולם אכרות להם׃
\par 9 ונודע בגוים זרעם וצאצאיהם בתוך העמים כל־ראיהם יכירום כי הם זרע ברך יהוה׃
\par 10 שׂושׂ אשׂישׂ ביהוה תגל נפשׁי באלהי כי הלבישׁני בגדי־ישׁע מעיל צדקה יעטני כחתן יכהן פאר וככלה תעדה כליה׃
\par 11 כי כארץ תוציא צמחה וכגנה זרועיה תצמיח כן אדני יהוה יצמיח צדקה ותהלה נגד כל־הגוים׃

\chapter{62}

\par 1 למען ציון לא אחשׁה ולמען ירושׁלם לא אשׁקוט עד־יצא כנגה צדקה וישׁועתה כלפיד יבער׃
\par 2 וראו גוים צדקך וכל־מלכים כבודך וקרא לך שׁם חדשׁ אשׁר פי יהוה יקבנו׃
\par 3 והיית עטרת תפארת ביד־יהוה וצנוף מלוכה בכף־אלהיך׃
\par 4 לא־יאמר לך עוד עזובה ולארצך לא־יאמר עוד שׁממה כי לך יקרא חפצי־בה ולארצך בעולה כי־חפץ יהוה בך וארצך תבעל׃
\par 5 כי־יבעל בחור בתולה יבעלוך בניך ומשׂושׂ חתן על־כלה ישׂישׂ עליך אלהיך׃
\par 6 על־חומתיך ירושׁלם הפקדתי שׁמרים כל־היום וכל־הלילה תמיד לא יחשׁו המזכרים את־יהוה אל־דמי לכם׃
\par 7 ואל־תתנו דמי לו עד־יכונן ועד־ישׂים את־ירושׁלם תהלה בארץ׃
\par 8 נשׁבע יהוה בימינו ובזרוע עזו אם־אתן את־דגנך עוד מאכל לאיביך ואם־ישׁתו בני־נכר תירושׁך אשׁר יגעת בו׃
\par 9 כי מאספיו יאכלהו והללו את־יהוה ומקבציו ישׁתהו בחצרות קדשׁי׃
\par 10 עברו עברו בשׁערים פנו דרך העם סלו סלו המסלה סקלו מאבן הרימו נס על־העמים׃
\par 11 הנה יהוה השׁמיע אל־קצה הארץ אמרו לבת־ציון הנה ישׁעך בא הנה שׂכרו אתו ופעלתו לפניו׃
\par 12 וקראו להם עם־הקדשׁ גאולי יהוה ולך יקרא דרושׁה עיר לא נעזבה׃

\chapter{63}

\par 1 מי־זה בא מאדום חמוץ בגדים מבצרה זה הדור בלבושׁו צעה ברב כחו אני מדבר בצדקה רב להושׁיע׃
\par 2 מדוע אדם ללבושׁך ובגדיך כדרך בגת׃
\par 3 פורה דרכתי לבדי ומעמים אין־אישׁ אתי ואדרכם באפי וארמסם בחמתי ויז נצחם על־בגדי וכל־מלבושׁי אגאלתי׃
\par 4 כי יום נקם בלבי ושׁנת גאולי באה׃
\par 5 ואביט ואין עזר ואשׁתומם ואין סומך ותושׁע לי זרעי וחמתי היא סמכתני׃
\par 6 ואבוס עמים באפי ואשׁכרם בחמתי ואוריד לארץ נצחם׃
\par 7 חסדי יהוה אזכיר תהלת יהוה כעל כל אשׁר־גמלנו יהוה ורב־טוב לבית ישׂראל אשׁר־גמלם כרחמיו וכרב חסדיו׃
\par 8 ויאמר אך־עמי המה בנים לא ישׁקרו ויהי להם למושׁיע׃
\par 9 בכל־צרתם לא צר ומלאך פניו הושׁיעם באהבתו ובחמלתו הוא גאלם וינטלם וינשׂאם כל־ימי עולם׃
\par 10 והמה מרו ועצבו את־רוח קדשׁו ויהפך להם לאויב הוא נלחם־בם׃
\par 11 ויזכר ימי־עולם משׁה עמו איה המעלם מים את רעי צאנו איה השׂם בקרבו את־רוח קדשׁו׃
\par 12 מוליך לימין משׁה זרוע תפארתו בוקע מים מפניהם לעשׂות לו שׁם עולם׃
\par 13 מוליכם בתהמות כסוס במדבר לא יכשׁלו׃
\par 14 כבהמה בבקעה תרד רוח יהוה תניחנו כן נהגת עמך לעשׂות לך שׁם תפארת׃
\par 15 הבט משׁמים וראה מזבל קדשׁך ותפארתך איה קנאתך וגבורתך המון מעיך ורחמיך אלי התאפקו׃
\par 16 כי־אתה אבינו כי אברהם לא ידענו וישׂראל לא יכירנו אתה יהוה אבינו גאלנו מעולם שׁמך׃
\par 17 למה תתענו יהוה מדרכיך תקשׁיח לבנו מיראתך שׁוב למען עבדיך שׁבטי נחלתך׃
\par 18 למצער ירשׁו עם־קדשׁך צרינו בוססו מקדשׁך׃
\par 19 היינו מעולם לא־משׁלת בם לא־נקרא שׁמך׃
\par 19 היינו מעולם לא־משׁלת בם לא־נקרא שׁמך׃

\chapter{64}

\par 1 כקדח אשׁ המסים מים תבעה־אשׁ להודיע שׁמך לצריך מפניך גוים ירגזו׃
\par 2 בעשׂותך נוראות לא נקוה ירדת מפניך הרים נזלו׃
\par 3 ומעולם לא־שׁמעו לא האזינו עין לא־ראתה אלהים זולתך יעשׂה למחכה־לו׃
\par 4 פגעת את־שׂשׂ ועשׂה צדק בדרכיך יזכרוך הן־אתה קצפת ונחטא בהם עולם ונושׁע׃
\par 5 ונהי כטמא כלנו וכבגד עדים כל־צדקתינו ונבל כעלה כלנו ועוננו כרוח ישׂאנו׃
\par 6 ואין־קורא בשׁמך מתעורר להחזיק בך כי־הסתרת פניך ממנו ותמוגנו ביד־עוננו׃
\par 7 ועתה יהוה אבינו אתה אנחנו החמר ואתה יצרנו ומעשׂה ידך כלנו׃
\par 8 אל־תקצף יהוה עד־מאד ואל־לעד תזכר עון הן הבט־נא עמך כלנו׃
\par 9 ערי קדשׁך היו מדבר ציון מדבר היתה ירושׁלם שׁממה׃
\par 10 בית קדשׁנו ותפארתנו אשׁר הללוך אבתינו היה לשׂרפת אשׁ וכל־מחמדינו היה לחרבה׃
\par 11 העל־אלה תתאפק יהוה תחשׁה ותעננו עד־מאד׃

\chapter{65}

\par 1 נדרשׁתי ללוא שׁאלו נמצאתי ללא בקשׁני אמרתי הנני הנני אל־גוי לא־קרא בשׁמי׃
\par 2 פרשׂתי ידי כל־היום אל־עם סורר ההלכים הדרך לא־טוב אחר מחשׁבתיהם׃
\par 3 העם המכעיסים אותי על־פני תמיד זבחים בגנות ומקטרים על־הלבנים׃
\par 4 הישׁבים בקברים ובנצורים ילינו האכלים בשׂר החזיר ופרק פגלים כליהם׃
\par 5 האמרים קרב אליך אל־תגשׁ־בי כי קדשׁתיך אלה עשׁן באפי אשׁ יקדת כל־היום׃
\par 6 הנה כתובה לפני לא אחשׂה כי אם־שׁלמתי ושׁלמתי על־חיקם׃
\par 7 עונתיכם ועונת אבותיכם יחדו אמר יהוה אשׁר קטרו על־ההרים ועל־הגבעות חרפוני ומדתי פעלתם ראשׁנה על־חיקם׃
\par 8 כה אמר יהוה כאשׁר ימצא התירושׁ באשׁכול ואמר אל־תשׁחיתהו כי ברכה בו כן אעשׂה למען עבדי לבלתי השׁחית הכל׃
\par 9 והוצאתי מיעקב זרע ומיהודה יורשׁ הרי וירשׁוה בחירי ועבדי ישׁכנו־שׁמה׃
\par 10 והיה השׁרון לנוה־צאן ועמק עכור לרבץ בקר לעמי אשׁר דרשׁוני׃
\par 11 ואתם עזבי יהוה השׁכחים את־הר קדשׁי הערכים לגד שׁלחן והממלאים למני ממסך׃
\par 12 ומניתי אתכם לחרב וכלכם לטבח תכרעו יען קראתי ולא עניתם דברתי ולא שׁמעתם ותעשׂו הרע בעיני ובאשׁר לא־חפצתי בחרתם׃
\par 13 לכן כה־אמר אדני יהוה הנה עבדי יאכלו ואתם תרעבו הנה עבדי ישׁתו ואתם תצמאו הנה עבדי ישׂמחו ואתם תבשׁו׃
\par 14 הנה עבדי ירנו מטוב לב ואתם תצעקו מכאב לב ומשׁבר רוח תילילו׃
\par 15 והנחתם שׁמכם לשׁבועה לבחירי והמיתך אדני יהוה ולעבדיו יקרא שׁם אחר׃
\par 16 אשׁר המתברך בארץ יתברך באלהי אמן והנשׁבע בארץ ישׁבע באלהי אמן כי נשׁכחו הצרות הראשׁנות וכי נסתרו מעיני׃
\par 17 כי־הנני בורא שׁמים חדשׁים וארץ חדשׁה ולא תזכרנה הראשׁנות ולא תעלינה על־לב׃
\par 18 כי־אם־שׂישׂו וגילו עדי־עד אשׁר אני בורא כי הנני בורא את־ירושׁלם גילה ועמה משׂושׂ׃
\par 19 וגלתי בירושׁלם ושׂשׂתי בעמי ולא־ישׁמע בה עוד קול בכי וקול זעקה׃
\par 20 לא־יהיה משׁם עוד עול ימים וזקן אשׁר לא־ימלא את־ימיו כי הנער בן־מאה שׁנה ימות והחוטא בן־מאה שׁנה יקלל׃
\par 21 ובנו בתים וישׁבו ונטעו כרמים ואכלו פרים׃
\par 22 לא יבנו ואחר ישׁב לא יטעו ואחר יאכל כי־כימי העץ ימי עמי ומעשׂה ידיהם יבלו בחירי׃
\par 23 לא ייגעו לריק ולא ילדו לבהלה כי זרע ברוכי יהוה המה וצאצאיהם אתם׃
\par 24 והיה טרם־יקראו ואני אענה עוד הם מדברים ואני אשׁמע׃
\par 25 זאב וטלה ירעו כאחד ואריה כבקר יאכל־תבן ונחשׁ עפר לחמו לא־ירעו ולא־ישׁחיתו בכל־הר קדשׁי אמר יהוה׃

\chapter{66}

\par 1 כה אמר יהוה השׁמים כסאי והארץ הדם רגלי אי־זה בית אשׁר תבנו־לי ואי־זה מקום מנוחתי׃
\par 2 ואת־כל־אלה ידי עשׂתה ויהיו כל־אלה נאם־יהוה ואל־זה אביט אל־עני ונכה־רוח וחרד על־דברי׃
\par 3 שׁוחט השׁור מכה־אישׁ זובח השׂה ערף כלב מעלה מנחה דם־חזיר מזכיר לבנה מברך און גם־המה בחרו בדרכיהם ובשׁקוציהם נפשׁם חפצה׃
\par 4 גם־אני אבחר בתעלליהם ומגורתם אביא להם יען קראתי ואין עונה דברתי ולא שׁמעו ויעשׂו הרע בעיני ובאשׁר לא־חפצתי בחרו׃
\par 5 שׁמעו דבר־יהוה החרדים אל־דברו אמרו אחיכם שׂנאיכם מנדיכם למען שׁמי יכבד יהוה ונראה בשׂמחתכם והם יבשׁו׃
\par 6 קול שׁאון מעיר קול מהיכל קול יהוה משׁלם גמול לאיביו׃
\par 7 בטרם תחיל ילדה בטרם יבוא חבל לה והמליטה זכר׃
\par 8 מי־שׁמע כזאת מי ראה כאלה היוחל ארץ ביום אחד אם־יולד גוי פעם אחת כי־חלה גם־ילדה ציון את־בניה׃
\par 9 האני אשׁביר ולא אוליד יאמר יהוה אם־אני המוליד ועצרתי אמר אלהיך׃
\par 10 שׂמחו את־ירושׁלם וגילו בה כל־אהביה שׂישׂו אתה משׂושׂ כל־המתאבלים עליה׃
\par 11 למען תינקו ושׂבעתם משׁד תנחמיה למען תמצו והתענגתם מזיז כבודה׃
\par 12 כי־כה אמר יהוה הנני נטה־אליה כנהר שׁלום וכנחל שׁוטף כבוד גוים וינקתם על־צד תנשׂאו ועל־ברכים תשׁעשׁעו׃
\par 13 כאישׁ אשׁר אמו תנחמנו כן אנכי אנחמכם ובירושׁלם תנחמו׃
\par 14 וראיתם ושׂשׂ לבכם ועצמותיכם כדשׁא תפרחנה ונודעה יד־יהוה את־עבדיו וזעם את־איביו׃
\par 15 כי־הנה יהוה באשׁ יבוא וכסופה מרכבתיו להשׁיב בחמה אפו וגערתו בלהבי־אשׁ׃
\par 16 כי באשׁ יהוה נשׁפט ובחרבו את־כל־בשׂר ורבו חללי יהוה׃
\par 17 המתקדשׁים והמטהרים אל־הגנות אחר אחד בתוך אכלי בשׂר החזיר והשׁקץ והעכבר יחדו יספו נאם־יהוה׃
\par 18 ואנכי מעשׂיהם ומחשׁבתיהם באה לקבץ את־כל־הגוים והלשׁנות ובאו וראו את־כבודי׃
\par 19 ושׂמתי בהם אות ושׁלחתי מהם פליטים אל־הגוים תרשׁישׁ פול ולוד משׁכי קשׁת תבל ויון האיים הרחקים אשׁר לא־שׁמעו את־שׁמעי ולא־ראו את־כבודי והגידו את־כבודי בגוים׃
\par 20 והביאו את־כל־אחיכם מכל־הגוים מנחה ליהוה בסוסים וברכב ובצבים ובפרדים ובכרכרות על הר קדשׁי ירושׁלם אמר יהוה כאשׁר יביאו בני ישׂראל את־המנחה בכלי טהור בית יהוה׃
\par 21 וגם־מהם אקח לכהנים ללוים אמר יהוה׃
\par 22 כי כאשׁר השׁמים החדשׁים והארץ החדשׁה אשׁר אני עשׂה עמדים לפני נאם־יהוה כן יעמד זרעכם ושׁמכם׃
\par 23 והיה מדי־חדשׁ בחדשׁו ומדי שׁבת בשׁבתו יבוא כל־בשׂר להשׁתחות לפני אמר יהוה׃
\par 24 ויצאו וראו בפגרי האנשׁים הפשׁעים בי כי תולעתם לא תמות ואשׁם לא תכבה והיו דראון לכל־בשׂר׃


\end{document}