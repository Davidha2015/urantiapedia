\begin{document}

\title{Isaiah}

Isa 1:1  חזון ישׁעיהו בן־אמוץ אשׁר חזה על־יהודה וירושׁלם בימי עזיהו יותם אחז יחזקיהו מלכי יהודה׃
Isa 1:2  שׁמעו שׁמים והאזיני ארץ כי יהוה דבר בנים גדלתי ורוממתי והם פשׁעו בי׃
Isa 1:3  ידע שׁור קנהו וחמור אבוס בעליו ישׂראל לא ידע עמי לא התבונן׃
Isa 1:4  הוי גוי חטא עם כבד עון זרע מרעים בנים משׁחיתים עזבו את־יהוה נאצו את־קדושׁ ישׂראל נזרו אחור׃
Isa 1:5  על מה תכו עוד תוסיפו סרה כל־ראשׁ לחלי וכל־לבב דוי׃
Isa 1:6  מכף־רגל ועד־ראשׁ אין־בו מתם פצע וחבורה ומכה טריה לא־זרו ולא חבשׁו ולא רככה בשׁמן׃
Isa 1:7  ארצכם שׁממה עריכם שׂרפות אשׁ אדמתכם לנגדכם זרים אכלים אתה ושׁממה כמהפכת זרים׃
Isa 1:8  ונותרה בת־ציון כסכה בכרם כמלונה במקשׁה כעיר נצורה׃
Isa 1:9  לולי יהוה צבאות הותיר לנו שׂריד כמעט כסדם היינו לעמרה דמינו׃
Isa 1:10  שׁמעו דבר־יהוה קציני סדם האזינו תורת אלהינו עם עמרה׃
Isa 1:11  למה־לי רב־זבחיכם יאמר יהוה שׂבעתי עלות אילים וחלב מריאים ודם פרים וכבשׂים ועתודים לא חפצתי׃
Isa 1:12  כי תבאו לראות פני מי־בקשׁ זאת מידכם רמס חצרי׃
Isa 1:13  לא תוסיפו הביא מנחת־שׁוא קטרת תועבה היא לי חדשׁ ושׁבת קרא מקרא לא־אוכל און ועצרה׃
Isa 1:14  חדשׁיכם ומועדיכם שׂנאה נפשׁי היו עלי לטרח נלאיתי נשׂא׃
Isa 1:15  ובפרשׂכם כפיכם אעלים עיני מכם גם כי־תרבו תפלה אינני שׁמע ידיכם דמים מלאו׃
Isa 1:16  רחצו הזכו הסירו רע מעלליכם מנגד עיני חדלו הרע׃
Isa 1:17  למדו היטב דרשׁו משׁפט אשׁרו חמוץ שׁפטו יתום ריבו אלמנה׃
Isa 1:18  לכו־נא ונוכחה יאמר יהוה אם־יהיו חטאיכם כשׁנים כשׁלג ילבינו אם־יאדימו כתולע כצמר יהיו׃
Isa 1:19  אם־תאבו ושׁמעתם טוב הארץ תאכלו׃
Isa 1:20  ואם־תמאנו ומריתם חרב תאכלו כי פי יהוה דבר׃
Isa 1:21  איכה היתה לזונה קריה נאמנה מלאתי משׁפט צדק ילין בה ועתה מרצחים׃
Isa 1:22  כספך היה לסיגים סבאך מהול במים׃
Isa 1:23  שׂריך סוררים וחברי גנבים כלו אהב שׁחד ורדף שׁלמנים יתום לא ישׁפטו וריב אלמנה לא־יבוא אליהם׃
Isa 1:24  לכן נאם האדון יהוה צבאות אביר ישׂראל הוי אנחם מצרי ואנקמה מאויבי׃
Isa 1:25  ואשׁיבה ידי עליך ואצרף כבר סיגיך ואסירה כל־בדיליך׃
Isa 1:26  ואשׁיבה שׁפטיך כבראשׁנה ויעציך כבתחלה אחרי־כן יקרא לך עיר הצדק קריה נאמנה׃
Isa 1:27  ציון במשׁפט תפדה ושׁביה בצדקה׃
Isa 1:28  ושׁבר פשׁעים וחטאים יחדו ועזבי יהוה יכלו׃
Isa 1:29  כי יבשׁו מאילים אשׁר חמדתם ותחפרו מהגנות אשׁר בחרתם׃
Isa 1:30  כי תהיו כאלה נבלת עלה וכגנה אשׁר־מים אין לה׃
Isa 1:31  והיה החסן לנערת ופעלו לניצוץ ובערו שׁניהם יחדו ואין מכבה׃
Isa 2:1  הדבר אשׁר חזה ישׁעיהו בן־אמוץ על־יהודה וירושׁלם׃
Isa 2:2  והיה באחרית הימים נכון יהיה הר בית־יהוה בראשׁ ההרים ונשׂא מגבעות ונהרו אליו כל־הגוים׃
Isa 2:3  והלכו עמים רבים ואמרו לכו ונעלה אל־הר־יהוה אל־בית אלהי יעקב וירנו מדרכיו ונלכה בארחתיו כי מציון תצא תורה ודבר־יהוה מירושׁלם׃
Isa 2:4  ושׁפט בין הגוים והוכיח לעמים רבים וכתתו חרבותם לאתים וחניתותיהם למזמרות לא־ישׂא גוי אל־גוי חרב ולא־ילמדו עוד מלחמה׃
Isa 2:5  בית יעקב לכו ונלכה באור יהוה׃
Isa 2:6  כי נטשׁתה עמך בית יעקב כי מלאו מקדם ועננים כפלשׁתים ובילדי נכרים ישׂפיקו׃
Isa 2:7  ותמלא ארצו כסף וזהב ואין קצה לאצרתיו ותמלא ארצו סוסים ואין קצה למרכבתיו׃
Isa 2:8  ותמלא ארצו אלילים למעשׂה ידיו ישׁתחוו לאשׁר עשׂו אצבעתיו׃
Isa 2:9  וישׁח אדם וישׁפל־אישׁ ואל־תשׂא להם׃
Isa 2:10  בוא בצור והטמן בעפר מפני פחד יהוה ומהדר גאנו׃
Isa 2:11  עיני גבהות אדם שׁפל ושׁח רום אנשׁים ונשׂגב יהוה לבדו ביום ההוא׃
Isa 2:12  כי יום ליהוה צבאות על כל־גאה ורם ועל כל־נשׂא ושׁפל׃
Isa 2:13  ועל כל־ארזי הלבנון הרמים והנשׂאים ועל כל־אלוני הבשׁן׃
Isa 2:14  ועל כל־ההרים הרמים ועל כל־הגבעות הנשׂאות׃
Isa 2:15  ועל כל־מגדל גבה ועל כל־חומה בצורה׃
Isa 2:16  ועל כל־אניות תרשׁישׁ ועל כל־שׂכיות החמדה׃
Isa 2:17  ושׁח גבהות האדם ושׁפל רום אנשׁים ונשׂגב יהוה לבדו ביום ההוא׃
Isa 2:18  והאלילים כליל יחלף׃
Isa 2:19  ובאו במערות צרים ובמחלות עפר מפני פחד יהוה ומהדר גאונו בקומו לערץ הארץ׃
Isa 2:20  ביום ההוא ישׁליך האדם את אלילי כספו ואת אלילי זהבו אשׁר עשׂו־לו להשׁתחות לחפר פרות ולעטלפים׃
Isa 2:21  לבוא בנקרות הצרים ובסעפי הסלעים מפני פחד יהוה ומהדר גאונו בקומו לערץ הארץ׃
Isa 2:22  חדלו לכם מן־האדם אשׁר נשׁמה באפו כי־במה נחשׁב הוא׃
Isa 3:1  כי הנה האדון יהוה צבאות מסיר מירושׁלם ומיהודה משׁען ומשׁענה כל משׁען־לחם וכל משׁען־מים׃
Isa 3:2  גבור ואישׁ מלחמה שׁופט ונביא וקסם וזקן׃
Isa 3:3  שׂר־חמשׁים ונשׂוא פנים ויועץ וחכם חרשׁים ונבון לחשׁ׃
Isa 3:4  ונתתי נערים שׂריהם ותעלולים ימשׁלו־בם׃
Isa 3:5  ונגשׂ העם אישׁ באישׁ ואישׁ ברעהו ירהבו הנער בזקן והנקלה בנכבד׃
Isa 3:6  כי־יתפשׂ אישׁ באחיו בית אביו שׂמלה לכה קצין תהיה־לנו והמכשׁלה הזאת תחת ידך׃
Isa 3:7  ישׂא ביום ההוא לאמר לא־אהיה חבשׁ ובביתי אין לחם ואין שׂמלה לא תשׂימני קצין עם׃
Isa 3:8  כי כשׁלה ירושׁלם ויהודה נפל כי־לשׁונם ומעלליהם אל־יהוה למרות עני כבודו׃
Isa 3:9  הכרת פניהם ענתה בם וחטאתם כסדם הגידו לא כחדו אוי לנפשׁם כי־גמלו להם רעה׃
Isa 3:10  אמרו צדיק כי־טוב כי־פרי מעלליהם יאכלו׃
Isa 3:11  אוי לרשׁע רע כי־גמול ידיו יעשׂה לו׃
Isa 3:12  עמי נגשׂיו מעולל ונשׁים משׁלו בו עמי מאשׁריך מתעים ודרך ארחתיך בלעו׃
Isa 3:13  נצב לריב יהוה ועמד לדין עמים׃
Isa 3:14  יהוה במשׁפט יבוא עם־זקני עמו ושׂריו ואתם בערתם הכרם גזלת העני בבתיכם׃
Isa 3:15  מלכם תדכאו עמי ופני עניים תטחנו נאם־אדני יהוה צבאות׃
Isa 3:16  ויאמר יהוה יען כי גבהו בנות ציון ותלכנה נטוות גרון ומשׂקרות עינים הלוך וטפף תלכנה וברגליהם תעכסנה׃
Isa 3:17  ושׂפח אדני קדקד בנות ציון ויהוה פתהן יערה׃
Isa 3:18  ביום ההוא יסיר אדני את תפארת העכסים והשׁביסים והשׂהרנים׃
Isa 3:19  הנטיפות והשׁירות והרעלות׃
Isa 3:20  הפארים והצעדות והקשׁרים ובתי הנפשׁ והלחשׁים׃
Isa 3:21  הטבעות ונזמי האף׃
Isa 3:22  המחלצות והמעטפות והמטפחות והחריטים׃
Isa 3:23  והגלינים והסדינים והצניפות והרדידים׃
Isa 3:24  והיה תחת בשׂם מק יהיה ותחת חגורה נקפה ותחת מעשׂה מקשׁה קרחה ותחת פתיגיל מחגרת שׂק כי־תחת יפי׃
Isa 3:25  מתיך בחרב יפלו וגבורתך במלחמה׃
Isa 3:26  ואנו ואבלו פתחיה ונקתה לארץ תשׁב׃
Isa 4:1  והחזיקו שׁבע נשׁים באישׁ אחד ביום ההוא לאמר לחמנו נאכל ושׂמלתנו נלבשׁ רק יקרא שׁמך עלינו אסף חרפתנו׃
Isa 4:2  ביום ההוא יהיה צמח יהוה לצבי ולכבוד ופרי הארץ לגאון ולתפארת לפליטת ישׂראל׃
Isa 4:3  והיה הנשׁאר בציון והנותר בירושׁלם קדושׁ יאמר לו כל־הכתוב לחיים בירושׁלם׃
Isa 4:4  אם רחץ אדני את צאת בנות־ציון ואת־דמי ירושׁלם ידיח מקרבה ברוח משׁפט וברוח בער׃
Isa 4:5  וברא יהוה על כל־מכון הר־ציון ועל־מקראה ענן יומם ועשׁן ונגה אשׁ להבה לילה כי על־כל־כבוד חפה׃
Isa 4:6  וסכה תהיה לצל־יומם מחרב ולמחסה ולמסתור מזרם וממטר׃
Isa 5:1  אשׁירה נא לידידי שׁירת דודי לכרמו כרם היה לידידי בקרן בן־שׁמן׃
Isa 5:2  ויעזקהו ויסקלהו ויטעהו שׂרק ויבן מגדל בתוכו וגם־יקב חצב בו ויקו לעשׂות ענבים ויעשׂ באשׁים׃
Isa 5:3  ועתה יושׁב ירושׁלם ואישׁ יהודה שׁפטו־נא ביני ובין כרמי׃
Isa 5:4  מה־לעשׂות עוד לכרמי ולא עשׂיתי בו מדוע קויתי לעשׂות ענבים ויעשׂ באשׁים׃
Isa 5:5  ועתה אודיעה־נא אתכם את אשׁר־אני עשׂה לכרמי הסר משׂוכתו והיה לבער פרץ גדרו והיה למרמס׃
Isa 5:6  ואשׁיתהו בתה לא יזמר ולא יעדר ועלה שׁמיר ושׁית ועל העבים אצוה מהמטיר עליו מטר׃
Isa 5:7  כי כרם יהוה צבאות בית ישׂראל ואישׁ יהודה נטע שׁעשׁועיו ויקו למשׁפט והנה משׂפח לצדקה והנה צעקה׃
Isa 5:8  הוי מגיעי בית בבית שׂדה בשׂדה יקריבו עד אפס מקום והושׁבתם לבדכם בקרב הארץ׃
Isa 5:9  באזני יהוה צבאות אם־לא בתים רבים לשׁמה יהיו גדלים וטובים מאין יושׁב׃
Isa 5:10  כי עשׂרת צמדי־כרם יעשׂו בת אחת וזרע חמר יעשׂה איפה׃
Isa 5:11  הוי משׁכימי בבקר שׁכר ירדפו מאחרי בנשׁף יין ידליקם׃
Isa 5:12  והיה כנור ונבל תף וחליל ויין משׁתיהם ואת פעל יהוה לא יביטו ומעשׂה ידיו לא ראו׃
Isa 5:13  לכן גלה עמי מבלי־דעת וכבודו מתי רעב והמונו צחה צמא׃
Isa 5:14  לכן הרחיבה שׁאול נפשׁה ופערה פיה לבלי־חק וירד הדרה והמונה ושׁאונה ועלז בה׃
Isa 5:15  וישׁח אדם וישׁפל־אישׁ ועיני גבהים תשׁפלנה׃
Isa 5:16  ויגבה יהוה צבאות במשׁפט והאל הקדושׁ נקדשׁ בצדקה׃
Isa 5:17  ורעו כבשׂים כדברם וחרבות מחים גרים יאכלו׃
Isa 5:18  הוי משׁכי העון בחבלי השׁוא וכעבות העגלה חטאה׃
Isa 5:19  האמרים ימהר יחישׁה מעשׂהו למען נראה ותקרב ותבואה עצת קדושׁ ישׂראל ונדעה׃
Isa 5:20  הוי האמרים לרע טוב ולטוב רע שׂמים חשׁך לאור ואור לחשׁך שׂמים מר למתוק ומתוק למר׃
Isa 5:21  הוי חכמים בעיניהם ונגד פניהם נבנים׃
Isa 5:22  הוי גבורים לשׁתות יין ואנשׁי־חיל למסך שׁכר׃
Isa 5:23  מצדיקי רשׁע עקב שׁחד וצדקת צדיקים יסירו ממנו׃
Isa 5:24  לכן כאכל קשׁ לשׁון אשׁ וחשׁשׁ להבה ירפה שׁרשׁם כמק יהיה ופרחם כאבק יעלה כי מאסו את תורת יהוה צבאות ואת אמרת קדושׁ־ישׂראל נאצו׃
Isa 5:25  על־כן חרה אף־יהוה בעמו ויט ידו עליו ויכהו וירגזו ההרים ותהי נבלתם כסוחה בקרב חוצות בכל־זאת לא־שׁב אפו ועוד ידו נטויה׃
Isa 5:26  ונשׂא־נס לגוים מרחוק ושׁרק לו מקצה הארץ והנה מהרה קל יבוא׃
Isa 5:27  אין־עיף ואין־כושׁל בו לא ינום ולא יישׁן ולא נפתח אזור חלציו ולא נתק שׂרוך נעליו׃
Isa 5:28  אשׁר חציו שׁנונים וכל־קשׁתתיו דרכות פרסות סוסיו כצר נחשׁבו וגלגליו כסופה׃
Isa 5:29  שׁאגה לו כלביא ושׁאג ככפירים וינהם ויאחז טרף ויפליט ואין מציל׃
Isa 5:30  וינהם עליו ביום ההוא כנהמת־ים ונבט לארץ והנה־חשׁך צר ואור חשׁך בעריפיה׃
Isa 6:1  בשׁנת־מות המלך עזיהו ואראה את־אדני ישׁב על־כסא רם ונשׂא ושׁוליו מלאים את־ההיכל׃
Isa 6:2  שׂרפים עמדים ממעל לו שׁשׁ כנפים שׁשׁ כנפים לאחד בשׁתים יכסה פניו ובשׁתים יכסה רגליו ובשׁתים יעופף׃
Isa 6:3  וקרא זה אל־זה ואמר קדושׁ קדושׁ קדושׁ יהוה צבאות מלא כל־הארץ כבודו׃
Isa 6:4  וינעו אמות הספים מקול הקורא והבית ימלא עשׁן׃
Isa 6:5  ואמר אוי־לי כי־נדמיתי כי אישׁ טמא־שׂפתים אנכי ובתוך עם־טמא שׂפתים אנכי יושׁב כי את־המלך יהוה צבאות ראו עיני׃
Isa 6:6  ויעף אלי אחד מן־השׂרפים ובידו רצפה במלקחים לקח מעל המזבח׃
Isa 6:7  ויגע על־פי ויאמר הנה נגע זה על־שׂפתיך וסר עונך וחטאתך תכפר׃
Isa 6:8  ואשׁמע את־קול אדני אמר את־מי אשׁלח ומי ילך־לנו ואמר הנני שׁלחני׃
Isa 6:9  ויאמר לך ואמרת לעם הזה שׁמעו שׁמוע ואל־תבינו וראו ראו ואל־תדעו׃
Isa 6:10  השׁמן לב־העם הזה ואזניו הכבד ועיניו השׁע פן־יראה בעיניו ובאזניו ישׁמע ולבבו יבין ושׁב ורפא לו׃
Isa 6:11  ואמר עד־מתי אדני ויאמר עד אשׁר אם־שׁאו ערים מאין יושׁב ובתים מאין אדם והאדמה תשׁאה שׁממה׃
Isa 6:12  ורחק יהוה את־האדם ורבה העזובה בקרב הארץ׃
Isa 6:13  ועוד בה עשׂריה ושׁבה והיתה לבער כאלה וכאלון אשׁר בשׁלכת מצבת בם זרע קדשׁ מצבתה׃
Isa 7:1  ויהי בימי אחז בן־יותם בן־עזיהו מלך יהודה עלה רצין מלך־ארם ופקח בן־רמליהו מלך־ישׂראל ירושׁלם למלחמה עליה ולא יכל להלחם עליה׃
Isa 7:2  ויגד לבית דוד לאמר נחה ארם על־אפרים וינע לבבו ולבב עמו כנוע עצי־יער מפני־רוח׃
Isa 7:3  ויאמר יהוה אל־ישׁעיהו צא־נא לקראת אחז אתה ושׁאר ישׁוב בנך אל־קצה תעלת הברכה העליונה אל־מסלת שׂדה כובס׃
Isa 7:4  ואמרת אליו השׁמר והשׁקט אל־תירא ולבבך אל־ירך משׁני זנבות האודים העשׁנים האלה בחרי־אף רצין וארם ובן־רמליהו׃
Isa 7:5  יען כי־יעץ עליך ארם רעה אפרים ובן־רמליהו לאמר׃
Isa 7:6  נעלה ביהודה ונקיצנה ונבקענה אלינו ונמליך מלך בתוכה את בן־טבאל׃
Isa 7:7  כה אמר אדני יהוה לא תקום ולא תהיה׃
Isa 7:8  כי ראשׁ ארם דמשׂק וראשׁ דמשׂק רצין ובעוד שׁשׁים וחמשׁ שׁנה יחת אפרים מעם׃
Isa 7:9  וראשׁ אפרים שׁמרון וראשׁ שׁמרון בן־רמליהו אם לא תאמינו כי לא תאמנו׃
Isa 7:10  ויוסף יהוה דבר אל־אחז לאמר׃
Isa 7:11  שׁאל־לך אות מעם יהוה אלהיך העמק שׁאלה או הגבה למעלה׃
Isa 7:12  ויאמר אחז לא־אשׁאל ולא־אנסה את־יהוה׃
Isa 7:13  ויאמר שׁמעו־נא בית דוד המעט מכם הלאות אנשׁים כי תלאו גם את־אלהי׃
Isa 7:14  לכן יתן אדני הוא לכם אות הנה העלמה הרה וילדת בן וקראת שׁמו עמנו אל׃
Isa 7:15  חמאה ודבשׁ יאכל לדעתו מאוס ברע ובחור בטוב׃
Isa 7:16  כי בטרם ידע הנער מאס ברע ובחר בטוב תעזב האדמה אשׁר אתה קץ מפני שׁני מלכיה׃
Isa 7:17  יביא יהוה עליך ועל־עמך ועל־בית אביך ימים אשׁר לא־באו למיום סור־אפרים מעל יהודה את מלך אשׁור׃
Isa 7:18  והיה ביום ההוא ישׁרק יהוה לזבוב אשׁר בקצה יארי מצרים ולדבורה אשׁר בארץ אשׁור׃
Isa 7:19  ובאו ונחו כלם בנחלי הבתות ובנקיקי הסלעים ובכל הנעצוצים ובכל הנהללים׃
Isa 7:20  ביום ההוא יגלח אדני בתער השׂכירה בעברי נהר במלך אשׁור את־הראשׁ ושׂער הרגלים וגם את־הזקן תספה׃
Isa 7:21  והיה ביום ההוא יחיה־אישׁ עגלת בקר ושׁתי־צאן׃
Isa 7:22  והיה מרב עשׂות חלב יאכל חמאה כי־חמאה ודבשׁ יאכל כל־הנותר בקרב הארץ׃
Isa 7:23  והיה ביום ההוא יהיה כל־מקום אשׁר יהיה־שׁם אלף גפן באלף כסף לשׁמיר ולשׁית יהיה׃
Isa 7:24  בחצים ובקשׁת יבוא שׁמה כי־שׁמיר ושׁית תהיה כל־הארץ׃
Isa 7:25  וכל ההרים אשׁר במעדר יעדרון לא־תבוא שׁמה יראת שׁמיר ושׁית והיה למשׁלח שׁור ולמרמס שׂה׃
Isa 8:1  ויאמר יהוה אלי קח־לך גליון גדול וכתב עליו בחרט אנושׁ למהר שׁלל חשׁ בז׃
Isa 8:2  ואעידה לי עדים נאמנים את אוריה הכהן ואת־זכריהו בן יברכיהו׃
Isa 8:3  ואקרב אל־הנביאה ותהר ותלד בן ויאמר יהוה אלי קרא שׁמו מהר שׁלל חשׁ בז׃
Isa 8:4  כי בטרם ידע הנער קרא אבי ואמי ישׂא את־חיל דמשׂק ואת שׁלל שׁמרון לפני מלך אשׁור׃
Isa 8:5  ויסף יהוה דבר אלי עוד לאמר׃
Isa 8:6  יען כי מאס העם הזה את מי השׁלח ההלכים לאט ומשׂושׂ את־רצין ובן־רמליהו׃
Isa 8:7  ולכן הנה אדני מעלה עליהם את־מי הנהר העצומים והרבים את־מלך אשׁור ואת־כל־כבודו ועלה על־כל־אפיקיו והלך על־כל־גדותיו׃
Isa 8:8  וחלף ביהודה שׁטף ועבר עד־צואר יגיע והיה מטות כנפיו מלא רחב־ארצך עמנו אל׃
Isa 8:9  רעו עמים וחתו והאזינו כל מרחקי־ארץ התאזרו וחתו התאזרו וחתו׃
Isa 8:10  עצו עצה ותפר דברו דבר ולא יקום כי עמנו אל׃
Isa 8:11  כי כה אמר יהוה אלי כחזקת היד ויסרני מלכת בדרך העם־הזה לאמר׃
Isa 8:12  לא־תאמרון קשׁר לכל אשׁר־יאמר העם הזה קשׁר ואת־מוראו לא־תיראו ולא תעריצו׃
Isa 8:13  את־יהוה צבאות אתו תקדישׁו והוא מוראכם והוא מערצכם׃
Isa 8:14  והיה למקדשׁ ולאבן נגף ולצור מכשׁול לשׁני בתי ישׂראל לפח ולמוקשׁ ליושׁב ירושׁלם׃
Isa 8:15  וכשׁלו בם רבים ונפלו ונשׁברו ונוקשׁו ונלכדו׃
Isa 8:16  צור תעודה חתום תורה בלמדי׃
Isa 8:17  וחכיתי ליהוה המסתיר פניו מבית יעקב וקויתי־לו׃
Isa 8:18  הנה אנכי והילדים אשׁר נתן־לי יהוה לאתות ולמופתים בישׂראל מעם יהוה צבאות השׁכן בהר ציון׃
Isa 8:19  וכי־יאמרו אליכם דרשׁו אל־האבות ואל־הידענים המצפצפים והמהגים הלוא־עם אל־אלהיו ידרשׁ בעד החיים אל־המתים׃
Isa 8:20  לתורה ולתעודה אם־לא יאמרו כדבר הזה אשׁר אין־לו שׁחר׃
Isa 8:21  ועבר בה נקשׁה ורעב והיה כי־ירעב והתקצף וקלל במלכו ובאלהיו ופנה למעלה׃
Isa 8:22  ואל־ארץ יביט והנה צרה וחשׁכה מעוף צוקה ואפלה מנדח׃
Isa 8:23  כי לא מועף לאשׁר מוצק לה כעת הראשׁון הקל ארצה זבלון וארצה נפתלי והאחרון הכביד דרך הים עבר הירדן גליל הגוים׃
Isa 9:1  העם ההלכים בחשׁך ראו אור גדול ישׁבי בארץ צלמות אור נגה עליהם׃
Isa 9:2  הרבית הגוי לא הגדלת השׂמחה שׂמחו לפניך כשׂמחת בקציר כאשׁר יגילו בחלקם שׁלל׃
Isa 9:3  כי את־על סבלו ואת מטה שׁכמו שׁבט הנגשׂ בו החתת כיום מדין׃
Isa 9:4  כי כל־סאון סאן ברעשׁ ושׂמלה מגוללה בדמים והיתה לשׂרפה מאכלת אשׁ׃
Isa 9:5  כי־ילד ילד־לנו בן נתן־לנו ותהי המשׂרה על־שׁכמו ויקרא שׁמו פלא יועץ אל גבור אביעד שׂר־שׁלום׃
Isa 9:6  לםרבה המשׂרה ולשׁלום אין־קץ על־כסא דוד ועל־ממלכתו להכין אתה ולסעדה במשׁפט ובצדקה מעתה ועד־עולם קנאת יהוה צבאות תעשׂה־זאת׃
Isa 9:7  דבר שׁלח אדני ביעקב ונפל בישׂראל׃
Isa 9:8  וידעו העם כלו אפרים ויושׁב שׁמרון בגאוה ובגדל לבב לאמר׃
Isa 9:9  לבנים נפלו וגזית נבנה שׁקמים גדעו וארזים נחליף׃
Isa 9:10  וישׂגב יהוה את־צרי רצין עליו ואת־איביו יסכסך׃
Isa 9:11  ארם מקדם ופלשׁתים מאחור ויאכלו את־ישׂראל בכל־פה בכל־זאת לא־שׁב אפו ועוד ידו נטויה׃
Isa 9:12  והעם לא־שׁב עד־המכהו ואת־יהוה צבאות לא דרשׁו׃
Isa 9:13  ויכרת יהוה מישׂראל ראשׁ וזנב כפה ואגמון יום אחד׃
Isa 9:14  זקן ונשׂוא־פנים הוא הראשׁ ונביא מורה־שׁקר הוא הזנב׃
Isa 9:15  ויהיו מאשׁרי העם־הזה מתעים ומאשׁריו מבלעים׃
Isa 9:16  על־כן על־בחוריו לא־ישׂמח אדני ואת־יתמיו ואת־אלמנתיו לא ירחם כי כלו חנף ומרע וכל־פה דבר נבלה בכל־זאת לא־שׁב אפו ועוד ידו נטויה׃
Isa 9:17  כי־בערה כאשׁ רשׁעה שׁמיר ושׁית תאכל ותצת בסבכי היער ויתאבכו גאות עשׁן׃
Isa 9:18  בעברת יהוה צבאות נעתם ארץ ויהי העם כמאכלת אשׁ אישׁ אל־אחיו לא יחמלו׃
Isa 9:19  ויגזר על־ימין ורעב ויאכל על־שׂמאול ולא שׂבעו אישׁ בשׂר־זרעו יאכלו׃
Isa 9:20  מנשׁה את־אפרים ואפרים את־מנשׁה יחדו המה על־יהודה בכל־זאת לא־שׁב אפו ועוד ידו נטויה׃
Isa 10:1  הוי החקקים חקקי־און ומכתבים עמל כתבו׃
Isa 10:2  להטות מדין דלים ולגזל משׁפט עניי עמי להיות אלמנות שׁללם ואת־יתומים יבזו׃
Isa 10:3  ומה־תעשׂו ליום פקדה ולשׁואה ממרחק תבוא על־מי תנוסו לעזרה ואנה תעזבו כבודכם׃
Isa 10:4  בלתי כרע תחת אסיר ותחת הרוגים יפלו בכל־זאת לא־שׁב אפו ועוד ידו נטויה׃
Isa 10:5  הוי אשׁור שׁבט אפי ומטה־הוא בידם זעמי׃
Isa 10:6  בגוי חנף אשׁלחנו ועל־עם עברתי אצונו לשׁלל שׁלל ולבז בז ולשׂימו מרמס כחמר חוצות׃
Isa 10:7  והוא לא־כן ידמה ולבבו לא־כן יחשׁב כי להשׁמיד בלבבו ולהכרית גוים לא מעט׃
Isa 10:8  כי יאמר הלא שׂרי יחדו מלכים׃
Isa 10:9  הלא ככרכמישׁ כלנו אם־לא כארפד חמת אם־לא כדמשׂק שׁמרון׃
Isa 10:10  כאשׁר מצאה ידי לממלכת האליל ופסיליהם מירושׁלם ומשׁמרון׃
Isa 10:11  הלא כאשׁר עשׂיתי לשׁמרון ולאליליה כן אעשׂה לירושׁלם ולעצביה׃
Isa 10:12  והיה כי־יבצע אדני את־כל־מעשׂהו בהר ציון ובירושׁלם אפקד על־פרי־גדל לבב מלך־אשׁור ועל־תפארת רום עיניו׃
Isa 10:13  כי אמר בכח ידי עשׂיתי ובחכמתי כי נבנותי ואסיר גבולת עמים ועתידתיהם שׁושׂתי ואוריד כאביר יושׁבים׃
Isa 10:14  ותמצא כקן ידי לחיל העמים וכאסף ביצים עזבות כל־הארץ אני אספתי ולא היה נדד כנף ופצה פה ומצפצף׃
Isa 10:15  היתפאר הגרזן על החצב בו אם־יתגדל המשׂור על־מניפו כהניף שׁבט ואת־מרימיו כהרים מטה לא־עץ׃
Isa 10:16  לכן ישׁלח האדון יהוה צבאות במשׁמניו רזון ותחת כבדו יקד יקד כיקוד אשׁ׃
Isa 10:17  והיה אור־ישׂראל לאשׁ וקדושׁו ללהבה ובערה ואכלה שׁיתו ושׁמירו ביום אחד׃
Isa 10:18  וכבוד יערו וכרמלו מנפשׁ ועד־בשׂר יכלה והיה כמסס נסס׃
Isa 10:19  ושׁאר עץ יערו מספר יהיו ונער יכתבם׃
Isa 10:20  והיה ביום ההוא לא־יוסיף עוד שׁאר ישׂראל ופליטת בית־יעקב להשׁען על־מכהו ונשׁען על־יהוה קדושׁ ישׂראל באמת׃
Isa 10:21  שׁאר ישׁוב שׁאר יעקב אל־אל גבור׃
Isa 10:22  כי אם־יהיה עמך ישׂראל כחול הים שׁאר ישׁוב בו כליון חרוץ שׁוטף צדקה׃
Isa 10:23  כי כלה ונחרצה אדני יהוה צבאות עשׂה בקרב כל־הארץ׃
Isa 10:24  לכן כה־אמר אדני יהוה צבאות אל־תירא עמי ישׁב ציון מאשׁור בשׁבט יככה ומטהו ישׂא־עליך בדרך מצרים׃
Isa 10:25  כי־עוד מעט מזער וכלה זעם ואפי על־תבליתם׃
Isa 10:26  ועורר עליו יהוה צבאות שׁוט כמכת מדין בצור עורב ומטהו על־הים ונשׂאו בדרך מצרים׃
Isa 10:27  והיה ביום ההוא יסור סבלו מעל שׁכמך ועלו מעל צוארך וחבל על מפני־שׁמן׃
Isa 10:28  בא על־עית עבר במגרון למכמשׂ יפקיד כליו׃
Isa 10:29  עברו מעברה גבע מלון לנו חרדה הרמה גבעת שׁאול נסה׃
Isa 10:30  צהלי קולך בת־גלים הקשׁיבי לישׁה עניה ענתות׃
Isa 10:31  נדדה מדמנה ישׁבי הגבים העיזו׃
Isa 10:32  עוד היום בנב לעמד ינפף ידו הר בית־ציון גבעת ירושׁלם׃
Isa 10:33  הנה האדון יהוה צבאות מסעף פארה במערצה ורמי הקומה גדועים והגבהים ישׁפלו׃
Isa 10:34  ונקף סבכי היער בברזל והלבנון באדיר יפול׃
Isa 11:1  ויצא חטר מגזע ישׁי ונצר משׁרשׁיו יפרה׃
Isa 11:2  ונחה עליו רוח יהוה רוח חכמה ובינה רוח עצה וגבורה רוח דעת ויראת יהוה׃
Isa 11:3  והריחו ביראת יהוה ולא־למראה עיניו ישׁפוט ולא־למשׁמע אזניו יוכיח׃
Isa 11:4  ושׁפט בצדק דלים והוכיח במישׁור לענוי־ארץ והכה־ארץ בשׁבט פיו וברוח שׂפתיו ימית רשׁע׃
Isa 11:5  והיה צדק אזור מתניו והאמונה אזור חלציו׃
Isa 11:6  וגר זאב עם־כבשׂ ונמר עם־גדי ירבץ ועגל וכפיר ומריא יחדו ונער קטן נהג בם׃
Isa 11:7  ופרה ודב תרעינה יחדו ירבצו ילדיהן ואריה כבקר יאכל־תבן׃
Isa 11:8  ושׁעשׁע יונק על־חר פתן ועל מאורת צפעוני גמול ידו הדה׃
Isa 11:9  לא־ירעו ולא־ישׁחיתו בכל־הר קדשׁי כי־מלאה הארץ דעה את־יהוה כמים לים מכסים׃
Isa 11:10  והיה ביום ההוא שׁרשׁ ישׁי אשׁר עמד לנס עמים אליו גוים ידרשׁו והיתה מנחתו כבוד׃
Isa 11:11  והיה ביום ההוא יוסיף אדני שׁנית ידו לקנות את־שׁאר עמו אשׁר ישׁאר מאשׁור וממצרים ומפתרוס ומכושׁ ומעילם ומשׁנער ומחמת ומאיי הים׃
Isa 11:12  ונשׂא נס לגוים ואסף נדחי ישׂראל ונפצות יהודה יקבץ מארבע כנפות הארץ׃
Isa 11:13  וסרה קנאת אפרים וצררי יהודה יכרתו אפרים לא־יקנא את־יהודה ויהודה לא־יצר את־אפרים׃
Isa 11:14  ועפו בכתף פלשׁתים ימה יחדו יבזו את־בני־קדם אדום ומואב משׁלוח ידם ובני עמון משׁמעתם׃
Isa 11:15  והחרים יהוה את לשׁון ים־מצרים והניף ידו על־הנהר בעים רוחו והכהו לשׁבעה נחלים והדריך בנעלים׃
Isa 11:16  והיתה מסלה לשׁאר עמו אשׁר ישׁאר מאשׁור כאשׁר היתה לישׂראל ביום עלתו מארץ מצרים׃
Isa 12:1  ואמרת ביום ההוא אודך יהוה כי אנפת בי ישׁב אפך ותנחמני׃
Isa 12:2  הנה אל ישׁועתי אבטח ולא אפחד כי־עזי וזמרת יה יהוה ויהי־לי לישׁועה׃
Isa 12:3  ושׁאבתם־מים בשׂשׂון ממעיני הישׁועה׃
Isa 12:4  ואמרתם ביום ההוא הודו ליהוה קראו בשׁמו הודיעו בעמים עלילתיו הזכירו כי נשׂגב שׁמו׃
Isa 12:5  זמרו יהוה כי גאות עשׂה מידעת זאת בכל־הארץ׃
Isa 12:6  צהלי ורני יושׁבת ציון כי־גדול בקרבך קדושׁ ישׂראל׃
Isa 13:1  משׂא בבל אשׁר חזה ישׁעיהו בן־אמוץ׃
Isa 13:2  על הר־נשׁפה שׂאו־נס הרימו קול להם הניפו יד ויבאו פתחי נדיבים׃
Isa 13:3  אני צויתי למקדשׁי גם קראתי גבורי לאפי עליזי גאותי׃
Isa 13:4  קול המון בהרים דמות עם־רב קול שׁאון ממלכות גוים נאספים יהוה צבאות מפקד צבא מלחמה׃
Isa 13:5  באים מארץ מרחק מקצה השׁמים יהוה וכלי זעמו לחבל כל־הארץ׃
Isa 13:6  הילילו כי קרוב יום יהוה כשׁד משׁדי יבוא׃
Isa 13:7  על־כן כל־ידים תרפינה וכל־לבב אנושׁ ימס׃
Isa 13:8  ונבהלו צירים וחבלים יאחזון כיולדה יחילון אישׁ אל־רעהו יתמהו פני להבים פניהם׃
Isa 13:9  הנה יום־יהוה בא אכזרי ועברה וחרון אף לשׂום הארץ לשׁמה וחטאיה ישׁמיד ממנה׃
Isa 13:10  כי־כוכבי השׁמים וכסיליהם לא יהלו אורם חשׁך השׁמשׁ בצאתו וירח לא־יגיה אורו׃
Isa 13:11  ופקדתי על־תבל רעה ועל־רשׁעים עונם והשׁבתי גאון זדים וגאות עריצים אשׁפיל׃
Isa 13:12  אוקיר אנושׁ מפז ואדם מכתם אופיר׃
Isa 13:13  על־כן שׁמים ארגיז ותרעשׁ הארץ ממקומה בעברת יהוה צבאות וביום חרון אפו׃
Isa 13:14  והיה כצבי מדח וכצאן ואין מקבץ אישׁ אל־עמו יפנו ואישׁ אל־ארצו ינוסו׃
Isa 13:15  כל־הנמצא ידקר וכל־הנספה יפול בחרב׃
Isa 13:16  ועלליהם ירטשׁו לעיניהם ישׁסו בתיהם ונשׁיהם תשׁגלנה׃
Isa 13:17  הנני מעיר עליהם את־מדי אשׁר־כסף לא יחשׁבו וזהב לא יחפצו־בו׃
Isa 13:18  וקשׁתות נערים תרטשׁנה ופרי־בטן לא ירחמו על־בנים לא־תחוס עינם׃
Isa 13:19  והיתה בבל צבי ממלכות תפארת גאון כשׂדים כמהפכת אלהים את־סדם ואת־עמרה׃
Isa 13:20  לא־תשׁב לנצח ולא תשׁכן עד־דור ודור ולא־יהל שׁם ערבי ורעים לא־ירבצו שׁם׃
Isa 13:21  ורבצו־שׁם ציים ומלאו בתיהם אחים ושׁכנו שׁם בנות יענה ושׂעירים ירקדו־שׁם׃
Isa 13:22  וענה איים באלמנותיו ותנים בהיכלי ענג וקרוב לבוא עתה וימיה לא ימשׁכו׃
Isa 14:1  כי ירחם יהוה את־יעקב ובחר עוד בישׂראל והניחם על־אדמתם ונלוה הגר עליהם ונספחו על־בית יעקב׃
Isa 14:2  ולקחום עמים והביאום אל־מקומם והתנחלום בית־ישׂראל על אדמת יהוה לעבדים ולשׁפחות והיו שׁבים לשׁביהם ורדו בנגשׂיהם׃
Isa 14:3  והיה ביום הניח יהוה לך מעצבך ומרגזך ומן־העבדה הקשׁה אשׁר עבד־בך׃
Isa 14:4  ונשׂאת המשׁל הזה על־מלך בבל ואמרת איך שׁבת נגשׂ שׁבתה מדהבה׃
Isa 14:5  שׁבר יהוה מטה רשׁעים שׁבט משׁלים׃
Isa 14:6  מכה עמים בעברה מכת בלתי סרה רדה באף גוים מרדף בלי חשׂך׃
Isa 14:7  נחה שׁקטה כל־הארץ פצחו רנה׃
Isa 14:8  גם־ברושׁים שׂמחו לך ארזי לבנון מאז שׁכבת לא־יעלה הכרת עלינו׃
Isa 14:9  שׁאול מתחת רגזה לך לקראת בואך עורר לך רפאים כל־עתודי ארץ הקים מכסאותם כל מלכי גוים׃
Isa 14:10  כלם יענו ויאמרו אליך גם־אתה חלית כמונו אלינו נמשׁלת׃
Isa 14:11  הורד שׁאול גאונך המית נבליך תחתיך יצע רמה ומכסיך תולעה׃
Isa 14:12  איך נפלת משׁמים הילל בן־שׁחר נגדעת לארץ חולשׁ על־גוים׃
Isa 14:13  ואתה אמרת בלבבך השׁמים אעלה ממעל לכוכבי־אל ארים כסאי ואשׁב בהר־מועד בירכתי צפון׃
Isa 14:14  אעלה על־במתי עב אדמה לעליון׃
Isa 14:15  אך אל־שׁאול תורד אל־ירכתי־בור׃
Isa 14:16  ראיך אליך ישׁגיחו אליך יתבוננו הזה האישׁ מרגיז הארץ מרעישׁ ממלכות׃
Isa 14:17  שׂם תבל כמדבר ועריו הרס אסיריו לא־פתח ביתה׃
Isa 14:18  כל־מלכי גוים כלם שׁכבו בכבוד אישׁ בביתו׃
Isa 14:19  ואתה השׁלכת מקברך כנצר נתעב לבושׁ הרגים מטעני חרב יורדי אל־אבני־בור כפגר מובס׃
Isa 14:20  לא־תחד אתם בקבורה כי־ארצך שׁחת עמך הרגת לא־יקרא לעולם זרע מרעים׃
Isa 14:21  הכינו לבניו מטבח בעון אבותם בל־יקמו וירשׁו ארץ ומלאו פני־תבל ערים׃
Isa 14:22  וקמתי עליהם נאם יהוה צבאות והכרתי לבבל שׁם ושׁאר ונין ונכד נאם־יהוה׃
Isa 14:23  ושׂמתיה למורשׁ קפד ואגמי־מים וטאטאתיה במטאטא השׁמד נאם יהוה צבאות׃
Isa 14:24  נשׁבע יהוה צבאות לאמר אם־לא כאשׁר דמיתי כן היתה וכאשׁר יעצתי היא תקום׃
Isa 14:25  לשׁבר אשׁור בארצי ועל־הרי אבוסנו וסר מעליהם עלו וסבלו מעל שׁכמו יסור׃
Isa 14:26  זאת העצה היעוצה על־כל־הארץ וזאת היד הנטויה על־כל־הגוים׃
Isa 14:27  כי־יהוה צבאות יעץ ומי יפר וידו הנטויה ומי ישׁיבנה׃
Isa 14:28  בשׁנת־מות המלך אחז היה המשׂא הזה׃
Isa 14:29  אל־תשׂמחי פלשׁת כלך כי נשׁבר שׁבט מכך כי־משׁרשׁ נחשׁ יצא צפע ופריו שׂרף מעופף׃
Isa 14:30  ורעו בכורי דלים ואביונים לבטח ירבצו והמתי ברעב שׁרשׁך ושׁאריתך יהרג׃
Isa 14:31  הילילי שׁער זעקי־עיר נמוג פלשׁת כלך כי מצפון עשׁן בא ואין בודד במועדיו׃
Isa 14:32  ומה־יענה מלאכי־גוי כי יהוה יסד ציון ובה יחסו עניי עמו׃
Isa 15:1  משׂא מואב כי בליל שׁדד ער מואב נדמה כי בליל שׁדד קיר־מואב נדמה׃
Isa 15:2  עלה הבית ודיבן הבמות לבכי על־נבו ועל מידבא מואב ייליל בכל־ראשׁיו קרחה כל־זקן גרועה׃
Isa 15:3  בחוצתיו חגרו שׂק על גגותיה וברחבתיה כלה ייליל ירד בבכי׃
Isa 15:4  ותזעק חשׁבון ואלעלה עד־יהץ נשׁמע קולם על־כן חלצי מואב יריעו נפשׁו ירעה לו׃
Isa 15:5  לבי למואב יזעק בריחה עד־צער עגלת שׁלשׁיה כי מעלה הלוחית בבכי יעלה־בו כי דרך חורנים זעקת־שׁבר יעערו׃
Isa 15:6  כי־מי נמרים משׁמות יהיו כי־יבשׁ חציר כלה דשׁא ירק לא היה׃
Isa 15:7  על־כן יתרה עשׂה ופקדתם על נחל הערבים ישׂאום׃
Isa 15:8  כי־הקיפה הזעקה את־גבול מואב עד־אגלים יללתה ובאר אילים יללתה׃
Isa 15:9  כי מי דימון מלאו דם כי־אשׁית על־דימון נוספות לפליטת מואב אריה ולשׁארית אדמה׃
Isa 16:1  שׁלחו־כר משׁל־ארץ מסלע מדברה אל־הר בת־ציון׃
Isa 16:2  והיה כעוף־נודד קן משׁלח תהיינה בנות מואב מעברת לארנון׃
Isa 16:3  הביאו עצה עשׂו פלילה שׁיתי כליל צלך בתוך צהרים סתרי נדחים נדד אל־תגלי׃
Isa 16:4  יגורו בך נדחי מואב הוי־סתר למו מפני שׁודד כי־אפס המץ כלה שׁד תמו רמס מן־הארץ׃
Isa 16:5  והוכן בחסד כסא וישׁב עליו באמת באהל דוד שׁפט ודרשׁ משׁפט ומהר צדק׃
Isa 16:6  שׁמענו גאון־מואב גא מאד גאותו וגאונו ועברתו לא־כן בדיו׃
Isa 16:7  לכן ייליל מואב למואב כלה ייליל לאשׁישׁי קיר־חרשׂת תהגו אך־נכאים׃
Isa 16:8  כי שׁדמות חשׁבון אמלל גפן שׂבמה בעלי גוים הלמו שׂרוקיה עד־יעזר נגעו תעו מדבר שׁלחותיה נטשׁו עברו ים׃
Isa 16:9  על־כן אבכה בבכי יעזר גפן שׂבמה אריוך דמעתי חשׁבון ואלעלה כי על־קיצך ועל־קצירך הידד נפל׃
Isa 16:10  ונאסף שׂמחה וגיל מן־הכרמל ובכרמים לא־ירנן לא ירעע יין ביקבים לא־ידרך הדרך הידד השׁבתי׃
Isa 16:11  על־כן מעי למואב ככנור יהמו וקרבי לקיר חרשׂ׃
Isa 16:12  והיה כי־נראה כי־נלאה מואב על־הבמה ובא אל־מקדשׁו להתפלל ולא יוכל׃
Isa 16:13  זה הדבר אשׁר דבר יהוה אל־מואב מאז׃
Isa 16:14  ועתה דבר יהוה לאמר בשׁלשׁ שׁנים כשׁני שׂכיר ונקלה כבוד מואב בכל ההמון הרב ושׁאר מעט מזער לוא כביר׃
Isa 17:1  משׂא דמשׂק הנה דמשׂק מוסר מעיר והיתה מעי מפלה׃
Isa 17:2  עזבות ערי ערער לעדרים תהיינה ורבצו ואין מחריד׃
Isa 17:3  ונשׁבת מבצר מאפרים וממלכה מדמשׂק ושׁאר ארם ככבוד בני־ישׂראל יהיו נאם יהוה צבאות׃
Isa 17:4  והיה ביום ההוא ידל כבוד יעקב ומשׁמן בשׂרו ירזה׃
Isa 17:5  והיה כאסף קציר קמה וזרעו שׁבלים יקצור והיה כמלקט שׁבלים בעמק רפאים׃
Isa 17:6  ונשׁאר־בו עוללת כנקף זית שׁנים שׁלשׁה גרגרים בראשׁ אמיר ארבעה חמשׁה בסעפיה פריה נאם־יהוה אלהי ישׂראל׃
Isa 17:7  ביום ההוא ישׁעה האדם על־עשׂהו ועיניו אל־קדושׁ ישׂראל תראינה׃
Isa 17:8  ולא ישׁעה אל־המזבחות מעשׂה ידיו ואשׁר עשׂו אצבעתיו לא יראה והאשׁרים והחמנים׃
Isa 17:9  ביום ההוא יהיו ערי מעזו כעזובת החרשׁ והאמיר אשׁר עזבו מפני בני ישׂראל והיתה שׁממה׃
Isa 17:10  כי שׁכחת אלהי ישׁעך וצור מעזך לא זכרת על־כן תטעי נטעי נעמנים וזמרת זר תזרענו׃
Isa 17:11  ביום נטעך תשׂגשׂגי ובבקר זרעך תפריחי נד קציר ביום נחלה וכאב אנושׁ׃
Isa 17:12  הוי המון עמים רבים כהמות ימים יהמיון ושׁאון לאמים כשׁאון מים כבירים ישׁאון׃
Isa 17:13  לאמים כשׁאון מים רבים ישׁאון וגער בו ונס ממרחק ורדף כמץ הרים לפני־רוח וכגלגל לפני סופה׃
Isa 17:14  לעת ערב והנה בלהה בטרם בקר איננו זה חלק שׁוסינו וגורל לבזזינו׃
Isa 18:1  הוי ארץ צלצל כנפים אשׁר מעבר לנהרי־כושׁ׃
Isa 18:2  השׁלח בים צירים ובכלי־גמא על־פני־מים לכו מלאכים קלים אל־גוי ממשׁך ומורט אל־עם נורא מן־הוא והלאה גוי קו־קו ומבוסה אשׁר־בזאו נהרים ארצו׃
Isa 18:3  כל־ישׁבי תבל ושׁכני ארץ כנשׂא־נס הרים תראו וכתקע שׁופר תשׁמעו׃
Isa 18:4  כי כה אמר יהוה אלי אשׁקוטה ואביטה במכוני כחם צח עלי־אור כעב טל בחם קציר׃
Isa 18:5  כי־לפני קציר כתם־פרח ובסר גמל יהיה נצה וכרת הזלזלים במזמרות ואת־הנטישׁות הסיר התז׃
Isa 18:6  יעזבו יחדו לעיט הרים ולבהמת הארץ וקץ עליו העיט וכל־בהמת הארץ עליו תחרף׃
Isa 18:7  בעת ההיא יובל־שׁי ליהוה צבאות עם ממשׁך ומורט ומעם נורא מן־הוא והלאה גוי קו־קו ומבוסה אשׁר בזאו נהרים ארצו אל־מקום שׁם־יהוה צבאות הר־ציון׃
Isa 19:1  משׂא מצרים הנה יהוה רכב על־עב קל ובא מצרים ונעו אלילי מצרים מפניו ולבב מצרים ימס בקרבו׃
Isa 19:2  וסכסכתי מצרים במצרים ונלחמו אישׁ־באחיו ואישׁ ברעהו עיר בעיר ממלכה בממלכה׃
Isa 19:3  ונבקה רוח־מצרים בקרבו ועצתו אבלע ודרשׁו אל־האלילים ואל־האטים ואל־האבות ואל־הידענים׃
Isa 19:4  וסכרתי את־מצרים ביד אדנים קשׁה ומלך עז ימשׁל־בם נאם האדון יהוה צבאות׃
Isa 19:5  ונשׁתו־מים מהים ונהר יחרב ויבשׁ׃
Isa 19:6  והאזניחו נהרות דללו וחרבו יארי מצור קנה וסוף קמלו׃
Isa 19:7  ערות על־יאור על־פי יאור וכל מזרע יאור ייבשׁ נדף ואיננו׃
Isa 19:8  ואנו הדיגים ואבלו כל־משׁליכי ביאור חכה ופרשׂי מכמרת על־פני־מים אמללו׃
Isa 19:9  ובשׁו עבדי פשׁתים שׂריקות וארגים חורי׃
Isa 19:10  והיו שׁתתיה מדכאים כל־עשׂי שׂכר אגמי־נפשׁ׃
Isa 19:11  אך־אולים שׂרי צען חכמי יעצי פרעה עצה נבערה איך תאמרו אל־פרעה בן־חכמים אני בן־מלכי־קדם׃
Isa 19:12  אים אפוא חכמיך ויגידו נא לך וידעו מה־יעץ יהוה צבאות על־מצרים׃
Isa 19:13  נואלו שׂרי צען נשׁאו שׂרי נף התעו את־מצרים פנת שׁבטיה׃
Isa 19:14  יהוה מסך בקרבה רוח עועים והתעו את־מצרים בכל־מעשׂהו כהתעות שׁכור בקיאו׃
Isa 19:15  ולא־יהיה למצרים מעשׂה אשׁר יעשׂה ראשׁ וזנב כפה ואגמון׃
Isa 19:16  ביום ההוא יהיה מצרים כנשׁים וחרד ופחד מפני תנופת יד־יהוה צבאות אשׁר־הוא מניף עליו׃
Isa 19:17  והיתה אדמת יהודה למצרים לחגא כל אשׁר יזכיר אתה אליו יפחד מפני עצת יהוה צבאות אשׁר־הוא יועץ עליו׃
Isa 19:18  ביום ההוא יהיו חמשׁ ערים בארץ מצרים מדברות שׂפת כנען ונשׁבעות ליהוה צבאות עיר ההרס יאמר לאחת׃
Isa 19:19  ביום ההוא יהיה מזבח ליהוה בתוך ארץ מצרים ומצבה אצל־גבולה ליהוה׃
Isa 19:20  והיה לאות ולעד ליהוה צבאות בארץ מצרים כי־יצעקו אל־יהוה מפני לחצים וישׁלח להם מושׁיע ורב והצילם׃
Isa 19:21  ונודע יהוה למצרים וידעו מצרים את־יהוה ביום ההוא ועבדו זבח ומנחה ונדרו־נדר ליהוה ושׁלמו׃
Isa 19:22  ונגף יהוה את־מצרים נגף ורפוא ושׁבו עד־יהוה ונעתר להם ורפאם׃
Isa 19:23  ביום ההוא תהיה מסלה ממצרים אשׁורה ובא־אשׁור במצרים ומצרים באשׁור ועבדו מצרים את־אשׁור׃
Isa 19:24  ביום ההוא יהיה ישׂראל שׁלישׁיה למצרים ולאשׁור ברכה בקרב הארץ׃
Isa 19:25  אשׁר ברכו יהוה צבאות לאמר ברוך עמי מצרים ומעשׂה ידי אשׁור ונחלתי ישׂראל׃
Isa 20:1  בשׁנת בא תרתן אשׁדודה בשׁלח אתו סרגון מלך אשׁור וילחם באשׁדוד וילכדה׃
Isa 20:2  בעת ההיא דבר יהוה ביד ישׁעיהו בן־אמוץ לאמר לך ופתחת השׂק מעל מתניך ונעלך תחלץ מעל רגליך ויעשׂ כן הלך ערום ויחף׃
Isa 20:3  ויאמר יהוה כאשׁר הלך עבדי ישׁעיהו ערום ויחף שׁלשׁ שׁנים אות ומופת על־מצרים ועל־כושׁ׃
Isa 20:4  כן ינהג מלך־אשׁור את־שׁבי מצרים ואת־גלות כושׁ נערים וזקנים ערום ויחף וחשׂופי שׁת ערות מצרים׃
Isa 20:5  וחתו ובשׁו מכושׁ מבטם ומן־מצרים תפארתם׃
Isa 20:6  ואמר ישׁב האי הזה ביום ההוא הנה־כה מבטנו אשׁר־נסנו שׁם לעזרה להנצל מפני מלך אשׁור ואיך נמלט אנחנו׃
Isa 21:1  משׂא מדבר־ים כסופות בנגב לחלף ממדבר בא מארץ נוראה׃
Isa 21:2  חזות קשׁה הגד־לי הבוגד בוגד והשׁודד שׁודד עלי עילם צורי מדי כל־אנחתה השׁבתי׃
Isa 21:3  על־כן מלאו מתני חלחלה צירים אחזוני כצירי יולדה נעויתי משׁמע נבהלתי מראות׃
Isa 21:4  תעה לבבי פלצות בעתתני את נשׁף חשׁקי שׂם לי לחרדה׃
Isa 21:5  ערך השׁלחן צפה הצפית אכול שׁתה קומו השׂרים משׁחו מגן׃
Isa 21:6  כי כה אמר אלי אדני לך העמד המצפה אשׁר יראה יגיד׃
Isa 21:7  וראה רכב צמד פרשׁים רכב חמור רכב גמל והקשׁיב קשׁב רב־קשׁב׃
Isa 21:8  ויקרא אריה על־מצפה אדני אנכי עמד תמיד יומם ועל־משׁמרתי אנכי נצב כל־הלילות׃
Isa 21:9  והנה־זה בא רכב אישׁ צמד פרשׁים ויען ויאמר נפלה נפלה בבל וכל־פסילי אלהיה שׁבר לארץ׃
Isa 21:10  מדשׁתי ובן־גרני אשׁר שׁמעתי מאת יהוה צבאות אלהי ישׂראל הגדתי לכם׃
Isa 21:11  משׂא דומה אלי קרא משׂעיר שׁמר מה־מלילה שׁמר מה־מליל׃
Isa 21:12  אמר שׁמר אתה בקר וגם־לילה אם־תבעיון בעיו שׁבו אתיו׃
Isa 21:13  משׂא בערב ביער בערב תלינו ארחות דדנים׃
Isa 21:14  לקראת צמא התיו מים ישׁבי ארץ תימא בלחמו קדמו נדד׃
Isa 21:15  כי־מפני חרבות נדדו מפני חרב נטושׁה ומפני קשׁת דרוכה ומפני כבד מלחמה׃
Isa 21:16  כי־כה אמר אדני אלי בעוד שׁנה כשׁני שׂכיר וכלה כל־כבוד קדר׃
Isa 21:17  ושׁאר מספר־קשׁת גבורי בני־קדר ימעטו כי יהוה אלהי־ישׂראל דבר׃
Isa 22:1  משׂא גיא חזיון מה־לך אפוא כי־עלית כלך לגגות׃
Isa 22:2  תשׁאות מלאה עיר הומיה קריה עליזה חלליך לא חללי־חרב ולא מתי מלחמה׃
Isa 22:3  כל־קציניך נדדו־יחד מקשׁת אסרו כל־נמצאיך אסרו יחדו מרחוק ברחו׃
Isa 22:4  על־כן אמרתי שׁעו מני אמרר בבכי אל־תאיצו לנחמני על־שׁד בת־עמי׃
Isa 22:5  כי יום מהומה ומבוסה ומבוכה לאדני יהוה צבאות בגיא חזיון מקרקר קר ושׁוע אל־ההר׃
Isa 22:6  ועילם נשׂא אשׁפה ברכב אדם פרשׁים וקיר ערה מגן׃
Isa 22:7  ויהי מבחר־עמקיך מלאו רכב והפרשׁים שׁת שׁתו השׁערה׃
Isa 22:8  ויגל את מסך יהודה ותבט ביום ההוא אל־נשׁק בית היער׃
Isa 22:9  ואת בקיעי עיר־דוד ראיתם כי־רבו ותקבצו את־מי הברכה התחתונה׃
Isa 22:10  ואת־בתי ירושׁלם ספרתם ותתצו הבתים לבצר החומה׃
Isa 22:11  ומקוה עשׂיתם בין החמתים למי הברכה הישׁנה ולא הבטתם אל־עשׂיה ויצרה מרחוק לא ראיתם׃
Isa 22:12  ויקרא אדני יהוה צבאות ביום ההוא לבכי ולמספד ולקרחה ולחגר שׂק׃
Isa 22:13  והנה שׂשׂון ושׂמחה הרג בקר ושׁחט צאן אכל בשׂר ושׁתות יין אכול ושׁתו כי מחר נמות׃
Isa 22:14  ונגלה באזני יהוה צבאות אם־יכפר העון הזה לכם עד־תמתון אמר אדני יהוה צבאות׃
Isa 22:15  כה אמר אדני יהוה צבאות לך־בא אל־הסכן הזה על־שׁבנא אשׁר על־הבית׃
Isa 22:16  מה־לך פה ומי לך פה כי־חצבת לך פה קבר חצבי מרום קברו חקקי בסלע משׁכן לו׃
Isa 22:17  הנה יהוה מטלטלך טלטלה גבר ועטך עטה׃
Isa 22:18  צנוף יצנפך צנפה כדור אל־ארץ רחבת ידים שׁמה תמות ושׁמה מרכבות כבודך קלון בית אדניך׃
Isa 22:19  והדפתיך ממצבך וממעמדך יהרסך׃
Isa 22:20  והיה ביום ההוא וקראתי לעבדי לאליקים בן־חלקיהו׃
Isa 22:21  והלבשׁתיו כתנתך ואבנטך אחזקנו וממשׁלתך אתן בידו והיה לאב ליושׁב ירושׁלם ולבית יהודה׃
Isa 22:22  ונתתי מפתח בית־דוד על־שׁכמו ופתח ואין סגר וסגר ואין פתח׃
Isa 22:23  ותקעתיו יתד במקום נאמן והיה לכסא כבוד לבית אביו׃
Isa 22:24  ותלו עליו כל כבוד בית־אביו הצאצאים והצפעות כל כלי הקטן מכלי האגנות ועד כל־כלי הנבלים׃
Isa 22:25  ביום ההוא נאם יהוה צבאות תמושׁ היתד התקועה במקום נאמן ונגדעה ונפלה ונכרת המשׂא אשׁר־עליה כי יהוה דבר׃
Isa 23:1  משׂא צר הילילו אניות תרשׁישׁ כי־שׁדד מבית מבוא מארץ כתים נגלה־למו׃
Isa 23:2  דמו ישׁבי אי סחר צידון עבר ים מלאוך׃
Isa 23:3  ובמים רבים זרע שׁחר קציר יאור תבואתה ותהי סחר גוים׃
Isa 23:4  בושׁי צידון כי־אמר ים מעוז הים לאמר לא־חלתי ולא־ילדתי ולא גדלתי בחורים רוממתי בתולות׃
Isa 23:5  כאשׁר־שׁמע למצרים יחילו כשׁמע צר׃
Isa 23:6  עברו תרשׁישׁה הילילו ישׁבי אי׃
Isa 23:7  הזאת לכם עליזה מימי־קדם קדמתה יבלוה רגליה מרחוק לגור׃
Isa 23:8  מי יעץ זאת על־צר המעטירה אשׁר סחריה שׂרים כנעניה נכבדי־ארץ׃
Isa 23:9  יהוה צבאות יעצה לחלל גאון כל־צבי להקל כל־נכבדי־ארץ׃
Isa 23:10  עברי ארצך כיאר בת־תרשׁישׁ אין מזח עוד׃
Isa 23:11  ידו נטה על־הים הרגיז ממלכות יהוה צוה אל־כנען לשׁמד מעזניה׃
Isa 23:12  ויאמר לא־תוסיפי עוד לעלוז המעשׁקה בתולת בת־צידון כתיים קומי עברי גם־שׁם לא־ינוח לך׃
Isa 23:13  הן ארץ כשׂדים זה העם לא היה אשׁור יסדה לציים הקימו בחיניו עררו ארמנותיה שׂמה למפלה׃
Isa 23:14  הילילו אניות תרשׁישׁ כי שׁדד מעזכן׃
Isa 23:15  והיה ביום ההוא ונשׁכחת צר שׁבעים שׁנה כימי מלך אחד מקץ שׁבעים שׁנה יהיה לצר כשׁירת הזונה׃
Isa 23:16  קחי כנור סבי עיר זונה נשׁכחה היטיבי נגן הרבי־שׁיר למען תזכרי׃
Isa 23:17  והיה מקץ שׁבעים שׁנה יפקד יהוה את־צר ושׁבה לאתננה וזנתה את־כל־ממלכות הארץ על־פני האדמה׃
Isa 23:18  והיה סחרה ואתננה קדשׁ ליהוה לא יאצר ולא יחסן כי לישׁבים לפני יהוה יהיה סחרה לאכל לשׂבעה ולמכסה עתיק׃
Isa 24:1  הנה יהוה בוקק הארץ ובולקה ועוה פניה והפיץ ישׁביה׃
Isa 24:2  והיה כעם ככהן כעבד כאדניו כשׁפחה כגברתה כקונה כמוכר כמלוה כלוה כנשׁה כאשׁר נשׁא בו׃
Isa 24:3  הבוק תבוק הארץ והבוז תבוז כי יהוה דבר את־הדבר הזה׃
Isa 24:4  אבלה נבלה הארץ אמללה נבלה תבל אמללו מרום עם־הארץ׃
Isa 24:5  והארץ חנפה תחת ישׁביה כי־עברו תורת חלפו חק הפרו ברית עולם׃
Isa 24:6  על־כן אלה אכלה ארץ ויאשׁמו ישׁבי בה על־כן חרו ישׁבי ארץ ונשׁאר אנושׁ מזער׃
Isa 24:7  אבל תירושׁ אמללה־גפן נאנחו כל־שׂמחי־לב׃
Isa 24:8  שׁבת משׂושׂ תפים חדל שׁאון עליזים שׁבת משׂושׂ כנור׃
Isa 24:9  בשׁיר לא ישׁתו־יין ימר שׁכר לשׁתיו׃
Isa 24:10  נשׁברה קרית־תהו סגר כל־בית מבוא׃
Isa 24:11  צוחה על־היין בחוצות ערבה כל־שׂמחה גלה משׂושׂ הארץ׃
Isa 24:12  נשׁאר בעיר שׁמה ושׁאיה יכת־שׁער׃
Isa 24:13  כי כה יהיה בקרב הארץ בתוך העמים כנקף זית כעוללת אם־כלה בציר׃
Isa 24:14  המה ישׂאו קולם ירנו בגאון יהוה צהלו מים׃
Isa 24:15  על־כן בארים כבדו יהוה באיי הים שׁם יהוה אלהי ישׂראל׃
Isa 24:16  מכנף הארץ זמרת שׁמענו צבי לצדיק ואמר רזי־לי רזי־לי אוי לי בגדים בגדו ובגד בוגדים בגדו׃
Isa 24:17  פחד ופחת ופח עליך יושׁב הארץ׃
Isa 24:18  והיה הנס מקול הפחד יפל אל־הפחת והעולה מתוך הפחת ילכד בפח כי־ארבות ממרום נפתחו וירעשׁו מוסדי ארץ׃
Isa 24:19  רעה התרעעה הארץ פור התפוררה ארץ מוט התמוטטה ארץ׃
Isa 24:20  נוע תנוע ארץ כשׁכור והתנודדה כמלונה וכבד עליה פשׁעה ונפלה ולא־תסיף קום׃
Isa 24:21  והיה ביום ההוא יפקד יהוה על־צבא המרום במרום ועל־מלכי האדמה על־האדמה׃
Isa 24:22  ואספו אספה אסיר על־בור וסגרו על־מסגר ומרב ימים יפקדו׃
Isa 24:23  וחפרה הלבנה ובושׁה החמה כי־מלך יהוה צבאות בהר ציון ובירושׁלם ונגד זקניו כבוד׃
Isa 25:1  יהוה אלהי אתה ארוממך אודה שׁמך כי עשׂית פלא עצות מרחוק אמונה אמן׃
Isa 25:2  כי שׂמת מעיר לגל קריה בצורה למפלה ארמון זרים מעיר לעולם לא יבנה׃
Isa 25:3  על־כן יכבדוך עם־עז קרית גוים עריצים ייראוך׃
Isa 25:4  כי־היית מעוז לדל מעוז לאביון בצר־לו מחסה מזרם צל מחרב כי רוח עריצים כזרם קיר׃
Isa 25:5  כחרב בציון שׁאון זרים תכניע חרב בצל עב זמיר עריצים יענה׃
Isa 25:6  ועשׂה יהוה צבאות לכל־העמים בהר הזה משׁתה שׁמנים משׁתה שׁמרים שׁמנים ממחים שׁמרים מזקקים׃
Isa 25:7  ובלע בהר הזה פני־הלוט הלוט על־כל־העמים והמסכה הנסוכה על־כל־הגוים׃
Isa 25:8  בלע המות לנצח ומחה אדני יהוה דמעה מעל כל־פנים וחרפת עמו יסיר מעל כל־הארץ כי יהוה דבר׃
Isa 25:9  ואמר ביום ההוא הנה אלהינו זה קוינו לו ויושׁיענו זה יהוה קוינו לו נגילה ונשׂמחה בישׁועתו׃
Isa 25:10  כי־תנוח יד־יהוה בהר הזה ונדושׁ מואב תחתיו כהדושׁ מתבן במי מדמנה׃
Isa 25:11  ופרשׂ ידיו בקרבו כאשׁר יפרשׂ השׂחה לשׂחות והשׁפיל גאותו עם ארבות ידיו׃
Isa 25:12  ומבצר משׂגב חומתיך השׁח השׁפיל הגיע לארץ עד־עפר׃
Isa 26:1  ביום ההוא יושׁר השׁיר־הזה בארץ יהודה עיר עז־לנו ישׁועה ישׁית חומות וחל׃
Isa 26:2  פתחו שׁערים ויבא גוי־צדיק שׁמר אמנים׃
Isa 26:3  יצר סמוך תצר שׁלום שׁלום כי בך בטוח׃
Isa 26:4  בטחו ביהוה עדי־עד כי ביה יהוה צור עולמים׃
Isa 26:5  כי השׁח ישׁבי מרום קריה נשׂגבה ישׁפילנה ישׁפילה עד־ארץ יגיענה עד־עפר׃
Isa 26:6  תרמסנה רגל רגלי עני פעמי דלים׃
Isa 26:7  ארח לצדיק מישׁרים ישׁר מעגל צדיק תפלס׃
Isa 26:8  אף ארח משׁפטיך יהוה קוינוך לשׁמך ולזכרך תאות־נפשׁ׃
Isa 26:9  נפשׁי אויתיך בלילה אף־רוחי בקרבי אשׁחרך כי כאשׁר משׁפטיך לארץ צדק למדו ישׁבי תבל׃
Isa 26:10  יחן רשׁע בל־למד צדק בארץ נכחות יעול ובל־יראה גאות יהוה׃
Isa 26:11  יהוה רמה ידך בל־יחזיון יחזו ויבשׁו קנאת־עם אף־אשׁ צריך תאכלם׃
Isa 26:12  יהוה תשׁפת שׁלום לנו כי גם כל־מעשׂינו פעלת לנו׃
Isa 26:13  יהוה אלהינו בעלונו אדנים זולתך לבד־בך נזכיר שׁמך׃
Isa 26:14  מתים בל־יחיו רפאים בל־יקמו לכן פקדת ותשׁמידם ותאבד כל־זכר למו׃
Isa 26:15  יספת לגוי יהוה יספת לגוי נכבדת רחקת כל־קצוי־ארץ׃
Isa 26:16  יהוה בצר פקדוך צקון לחשׁ מוסרך למו׃
Isa 26:17  כמו הרה תקריב ללדת תחיל תזעק בחבליה כן היינו מפניך יהוה׃
Isa 26:18  הרינו חלנו כמו ילדנו רוח ישׁועת בל־נעשׂה ארץ ובל־יפלו ישׁבי תבל׃
Isa 26:19  יחיו מתיך נבלתי יקומון הקיצו ורננו שׁכני עפר כי טל אורת טלך וארץ רפאים תפיל׃
Isa 26:20  לך עמי בא בחדריך וסגר דלתיך בעדך חבי כמעט־רגע עד־יעבור־זעם׃
Isa 26:21  כי־הנה יהוה יצא ממקומו לפקד עון ישׁב־הארץ עליו וגלתה הארץ את־דמיה ולא־תכסה עוד על־הרוגיה׃
Isa 27:1  ביום ההוא יפקד יהוה בחרבו הקשׁה והגדולה והחזקה על לויתן נחשׁ ברח ועל לויתן נחשׁ עקלתון והרג את־התנין אשׁר בים׃
Isa 27:2  ביום ההוא כרם חמד ענו־לה׃
Isa 27:3  אני יהוה נצרה לרגעים אשׁקנה פן יפקד עליה לילה ויום אצרנה׃
Isa 27:4  חמה אין לי מי־יתנני שׁמיר שׁית במלחמה אפשׂעה בה אציתנה יחד׃
Isa 27:5  או יחזק במעוזי יעשׂה שׁלום לי שׁלום יעשׂה־לי׃
Isa 27:6  הבאים ישׁרשׁ יעקב יציץ ופרח ישׂראל ומלאו פני־תבל תנובה׃
Isa 27:7  הכמכת מכהו הכהו אם־כהרג הרגיו הרג׃
Isa 27:8  בסאסאה בשׁלחה תריבנה הגה ברוחו הקשׁה ביום קדים׃
Isa 27:9  לכן בזאת יכפר עון־יעקב וזה כל־פרי הסר חטאתו בשׂומו כל־אבני מזבח כאבני־גר מנפצות לא־יקמו אשׁרים וחמנים׃
Isa 27:10  כי עיר בצורה בדד נוה משׁלח ונעזב כמדבר שׁם ירעה עגל ושׁם ירבץ וכלה סעפיה׃
Isa 27:11  ביבשׁ קצירה תשׁברנה נשׁים באות מאירות אותה כי לא עם־בינות הוא על־כן לא־ירחמנו עשׂהו ויצרו לא יחננו׃
Isa 27:12  והיה ביום ההוא יחבט יהוה משׁבלת הנהר עד־נחל מצרים ואתם תלקטו לאחד אחד בני ישׂראל׃
Isa 27:13  והיה ביום ההוא יתקע בשׁופר גדול ובאו האבדים בארץ אשׁור והנדחים בארץ מצרים והשׁתחוו ליהוה בהר הקדשׁ בירושׁלם׃
Isa 28:1  הוי עטרת גאות שׁכרי אפרים וציץ נבל צבי תפארתו אשׁר על־ראשׁ גיא־שׁמנים הלומי יין׃
Isa 28:2  הנה חזק ואמץ לאדני כזרם ברד שׂער קטב כזרם מים כבירים שׁטפים הניח לארץ ביד׃
Isa 28:3  ברגלים תרמסנה עטרת גאות שׁכורי אפרים׃
Isa 28:4  והיתה ציצת נבל צבי תפארתו אשׁר על־ראשׁ גיא שׁמנים כבכורה בטרם קיץ אשׁר יראה הראה אותה בעודה בכפו יבלענה׃
Isa 28:5  ביום ההוא יהיה יהוה צבאות לעטרת צבי ולצפירת תפארה לשׁאר עמו׃
Isa 28:6  ולרוח משׁפט ליושׁב על־המשׁפט ולגבורה משׁיבי מלחמה שׁערה׃
Isa 28:7  וגם־אלה ביין שׁגו ובשׁכר תעו כהן ונביא שׁגו בשׁכר נבלעו מן־היין תעו מן־השׁכר שׁגו בראה פקו פליליה׃
Isa 28:8  כי כל־שׁלחנות מלאו קיא צאה בלי מקום׃
Isa 28:9  את־מי יורה דעה ואת־מי יבין שׁמועה גמולי מחלב עתיקי משׁדים׃
Isa 28:10  כי צו לצו צו לצו קו לקו קו לקו זעיר שׁם זעיר שׁם׃
Isa 28:11  כי בלעגי שׂפה ובלשׁון אחרת ידבר אל־העם הזה׃
Isa 28:12  אשׁר אמר אליהם זאת המנוחה הניחו לעיף וזאת המרגעה ולא אבוא שׁמוע׃
Isa 28:13  והיה להם דבר־יהוה צו לצו צו לצו קו לקו קו לקו זעיר שׁם זעיר שׁם למען ילכו וכשׁלו אחור ונשׁברו ונוקשׁו ונלכדו׃
Isa 28:14  לכן שׁמעו דבר־יהוה אנשׁי לצון משׁלי העם הזה אשׁר בירושׁלם׃
Isa 28:15  כי אמרתם כרתנו ברית את־מות ועם־שׁאול עשׂינו חזה שׁיט שׁוטף כי־עבר לא יבואנו כי שׂמנו כזב מחסנו ובשׁקר נסתרנו׃
Isa 28:16  לכן כה אמר אדני יהוה הנני יסד בציון אבן אבן בחן פנת יקרת מוסד מוסד המאמין לא יחישׁ׃
Isa 28:17  ושׂמתי משׁפט לקו וצדקה למשׁקלת ויעה ברד מחסה כזב וסתר מים ישׁטפו׃
Isa 28:18  וכפר בריתכם את־מות וחזותכם את־שׁאול לא תקום שׁוט שׁוטף כי יעבר והייתם לו למרמס׃
Isa 28:19  מדי עברו יקח אתכם כי־בבקר בבקר יעבר ביום ובלילה והיה רק־זועה הבין שׁמועה׃
Isa 28:20  כי־קצר המצע מהשׂתרע והמסכה צרה כהתכנס׃
Isa 28:21  כי כהר־פרצים יקום יהוה כעמק בגבעון ירגז לעשׂות מעשׂהו זר מעשׂהו ולעבד עבדתו נכריה עבדתו׃
Isa 28:22  ועתה אל־תתלוצצו פן־יחזקו מוסריכם כי־כלה ונחרצה שׁמעתי מאת אדני יהוה צבאות על־כל־הארץ׃
Isa 28:23  האזינו ושׁמעו קולי הקשׁיבו ושׁמעו אמרתי׃
Isa 28:24  הכל היום יחרשׁ החרשׁ לזרע יפתח וישׂדד אדמתו׃
Isa 28:25  הלוא אם־שׁוה פניה והפיץ קצח וכמן יזרק ושׂם חטה שׂורה ושׂערה נסמן וכסמת גבלתו׃
Isa 28:26  ויסרו למשׁפט אלהיו יורנו׃
Isa 28:27  כי לא בחרוץ יודשׁ קצח ואופן עגלה על־כמן יוסב כי במטה יחבט קצח וכמן בשׁבט׃
Isa 28:28  לחם יודק כי לא לנצח אדושׁ ידושׁנו והמם גלגל עגלתו ופרשׁיו לא־ידקנו׃
Isa 28:29  גם־זאת מעם יהוה צבאות יצאה הפליא עצה הגדיל תושׁיה׃
Isa 29:1  הוי אריאל אריאל קרית חנה דוד ספו שׁנה על־שׁנה חגים ינקפו׃
Isa 29:2  והציקותי לאריאל והיתה תאניה ואניה והיתה לי כאריאל׃
Isa 29:3  וחניתי כדור עליך וצרתי עליך מצב והקימתי עליך מצרת׃
Isa 29:4  ושׁפלת מארץ תדברי ומעפר תשׁח אמרתך והיה כאוב מארץ קולך ומעפר אמרתך תצפצף׃
Isa 29:5  והיה כאבק דק המון זריך וכמץ עבר המון עריצים והיה לפתע פתאם׃
Isa 29:6  מעם יהוה צבאות תפקד ברעם וברעשׁ וקול גדול סופה וסערה ולהב אשׁ אוכלה׃
Isa 29:7  והיה כחלום חזון לילה המון כל־הגוים הצבאים על־אריאל וכל־צביה ומצדתה והמציקים לה׃
Isa 29:8  והיה כאשׁר יחלם הרעב והנה אוכל והקיץ וריקה נפשׁו וכאשׁר יחלם הצמא והנה שׁתה והקיץ והנה עיף ונפשׁו שׁוקקה כן יהיה המון כל־הגוים הצבאים על־הר ציון׃
Isa 29:9  התמהמהו ותמהו השׁתעשׁעו ושׁעו שׁכרו ולא־יין נעו ולא שׁכר׃
Isa 29:10  כי־נסך עליכם יהוה רוח תרדמה ויעצם את־עיניכם את־הנביאים ואת־ראשׁיכם החזים כסה׃
Isa 29:11  ותהי לכם חזות הכל כדברי הספר החתום אשׁר־יתנו אתו אל־יודע הספר לאמר קרא נא־זה ואמר לא אוכל כי חתום הוא׃
Isa 29:12  ונתן הספר על אשׁר לא־ידע ספר לאמר קרא נא־זה ואמר לא ידעתי ספר׃
Isa 29:13  ויאמר אדני יען כי נגשׁ העם הזה בפיו ובשׂפתיו כבדוני ולבו רחק ממני ותהי יראתם אתי מצות אנשׁים מלמדה׃
Isa 29:14  לכן הנני יוסף להפליא את־העם־הזה הפלא ופלא ואבדה חכמת חכמיו ובינת נבניו תסתתר׃
Isa 29:15  הוי המעמיקים מיהוה לסתר עצה והיה במחשׁך מעשׂיהם ויאמרו מי ראנו ומי יודענו׃
Isa 29:16  הפככם אם־כחמר היצר יחשׁב כי־יאמר מעשׂה לעשׂהו לא עשׂני ויצר אמר ליוצרו לא הבין׃
Isa 29:17  הלוא־עוד מעט מזער ושׁב לבנון לכרמל והכרמל ליער יחשׁב׃
Isa 29:18  ושׁמעו ביום־ההוא החרשׁים דברי־ספר ומאפל ומחשׁך עיני עורים תראינה׃
Isa 29:19  ויספו ענוים ביהוה שׂמחה ואביוני אדם בקדושׁ ישׂראל יגילו׃
Isa 29:20  כי־אפס עריץ וכלה לץ ונכרתו כל־שׁקדי און׃
Isa 29:21  מחטיאי אדם בדבר ולמוכיח בשׁער יקשׁון ויטו בתהו צדיק׃
Isa 29:22  לכן כה־אמר יהוה אל־בית יעקב אשׁר פדה את־אברהם לא־עתה יבושׁ יעקב ולא עתה פניו יחורו׃
Isa 29:23  כי בראתו ילדיו מעשׂה ידי בקרבו יקדישׁו שׁמי והקדישׁו את־קדושׁ יעקב ואת־אלהי ישׂראל יעריצו׃
Isa 29:24  וידעו תעי־רוח בינה ורוגנים ילמדו־לקח׃
Isa 30:1  הוי בנים סוררים נאם־יהוה לעשׂות עצה ולא מני ולנסך מסכה ולא רוחי למען ספות חטאת על־חטאת׃
Isa 30:2  ההלכים לרדת מצרים ופי לא שׁאלו לעוז במעוז פרעה ולחסות בצל מצרים׃
Isa 30:3  והיה לכם מעוז פרעה לבשׁת והחסות בצל־מצרים לכלמה׃
Isa 30:4  כי־היו בצען שׂריו ומלאכיו חנס יגיעו׃
Isa 30:5  כל הבאישׁ על־עם לא־יועילו למו לא לעזר ולא להועיל כי לבשׁת וגם־לחרפה׃
Isa 30:6  משׂא בהמות נגב בארץ צרה וצוקה לביא ולישׁ מהם אפעה ושׂרף מעופף ישׂאו על־כתף עירים חילהם ועל־דבשׁת גמלים אוצרתם על־עם לא יועילו׃
Isa 30:7  ומצרים הבל וריק יעזרו לכן קראתי לזאת רהב הם שׁבת׃
Isa 30:8  עתה בוא כתבה על־לוח אתם ועל־ספר חקה ותהי ליום אחרון לעד עד־עולם׃
Isa 30:9  כי עם מרי הוא בנים כחשׁים בנים לא־אבו שׁמוע תורת יהוה׃
Isa 30:10  אשׁר אמרו לראים לא תראו ולחזים לא תחזו־לנו נכחות דברו־לנו חלקות חזו מהתלות׃
Isa 30:11  סורו מני־דרך הטו מני־ארח השׁביתו מפנינו את־קדושׁ ישׂראל׃
Isa 30:12  לכן כה אמר קדושׁ ישׂראל יען מאסכם בדבר הזה ותבטחו בעשׁק ונלוז ותשׁענו עליו׃
Isa 30:13  לכן יהיה לכם העון הזה כפרץ נפל נבעה בחומה נשׂגבה אשׁר־פתאם לפתע יבוא שׁברה׃
Isa 30:14  ושׁברה כשׁבר נבל יוצרים כתות לא יחמל ולא־ימצא במכתתו חרשׂ לחתות אשׁ מיקוד ולחשׂף מים מגבא׃
Isa 30:15  כי כה־אמר אדני יהוה קדושׁ ישׂראל בשׁובה ונחת תושׁעון בהשׁקט ובבטחה תהיה גבורתכם ולא אביתם׃
Isa 30:16  ותאמרו לא־כי על־סוס ננוס על־כן תנוסון ועל־קל נרכב על־כן יקלו רדפיכם׃
Isa 30:17  אלף אחד מפני גערת אחד מפני גערת חמשׁה תנסו עד אם־נותרתם כתרן על־ראשׁ ההר וכנס על־הגבעה׃
Isa 30:18  ולכן יחכה יהוה לחננכם ולכן ירום לרחמכם כי־אלהי משׁפט יהוה אשׁרי כל־חוכי לו׃
Isa 30:19  כי־עם בציון ישׁב בירושׁלם בכו לא־תבכה חנון יחנך לקול זעקך כשׁמעתו ענך׃
Isa 30:20  ונתן לכם אדני לחם צר ומים לחץ ולא־יכנף עוד מוריך והיו עיניך ראות את־מוריך׃
Isa 30:21  ואזניך תשׁמענה דבר מאחריך לאמר זה הדרך לכו בו כי תאמינו וכי תשׂמאילו׃
Isa 30:22  וטמאתם את־צפוי פסילי כספך ואת־אפדת מסכת זהבך תזרם כמו דוה צא תאמר לו׃
Isa 30:23  ונתן מטר זרעך אשׁר־תזרע את־האדמה ולחם תבואת האדמה והיה דשׁן ושׁמן ירעה מקניך ביום ההוא כר נרחב׃
Isa 30:24  והאלפים והעירים עבדי האדמה בליל חמיץ יאכלו אשׁר־זרה ברחת ובמזרה׃
Isa 30:25  והיה על־כל־הר גבה ועל כל־גבעה נשׂאה פלגים יבלי־מים ביום הרג רב בנפל מגדלים׃
Isa 30:26  והיה אור־הלבנה כאור החמה ואור החמה יהיה שׁבעתים כאור שׁבעת הימים ביום חבשׁ יהוה את־שׁבר עמו ומחץ מכתו ירפא׃
Isa 30:27  הנה שׁם־יהוה בא ממרחק בער אפו וכבד משׂאה שׂפתיו מלאו זעם ולשׁונו כאשׁ אכלת׃
Isa 30:28  ורוחו כנחל שׁוטף עד־צואר יחצה להנפה גוים בנפת שׁוא ורסן מתעה על לחיי עמים׃
Isa 30:29  השׁיר יהיה לכם כליל התקדשׁ־חג ושׂמחת לבב כהולך בחליל לבוא בהר־יהוה אל־צור ישׂראל׃
Isa 30:30  והשׁמיע יהוה את־הוד קולו ונחת זרועו יראה בזעף אף ולהב אשׁ אוכלה נפץ וזרם ואבן ברד׃
Isa 30:31  כי־מקול יהוה יחת אשׁור בשׁבט יכה׃
Isa 30:32  והיה כל מעבר מטה מוסדה אשׁר יניח יהוה עליו בתפים ובכנרות ובמלחמות תנופה נלחם־בה׃
Isa 30:33  כי־ערוך מאתמול תפתה גם־הוא למלך הוכן העמיק הרחב מדרתה אשׁ ועצים הרבה נשׁמת יהוה כנחל גפרית בערה בה׃
Isa 31:1  הוי הירדים מצרים לעזרה על־סוסים ישׁענו ויבטחו על־רכב כי רב ועל פרשׁים כי־עצמו מאד ולא שׁעו על־קדושׁ ישׂראל ואת־יהוה לא דרשׁו׃
Isa 31:2  וגם־הוא חכם ויבא רע ואת־דבריו לא הסיר וקם על־בית מרעים ועל־עזרת פעלי און׃
Isa 31:3  ומצרים אדם ולא־אל וסוסיהם בשׂר ולא־רוח ויהוה יטה ידו וכשׁל עוזר ונפל עזר ויחדו כלם יכליון׃
Isa 31:4  כי כה אמר־יהוה אלי כאשׁר יהגה האריה והכפיר על־טרפו אשׁר יקרא עליו מלא רעים מקולם לא יחת ומהמונם לא יענה כן ירד יהוה צבאות לצבא על־הר־ציון ועל־גבעתה׃
Isa 31:5  כצפרים עפות כן יגן יהוה צבאות על־ירושׁלם גנון והציל פסח והמליט׃
Isa 31:6  שׁובו לאשׁר העמיקו סרה בני ישׂראל׃
Isa 31:7  כי ביום ההוא ימאסון אישׁ אלילי כספו ואלילי זהבו אשׁר עשׂו לכם ידיכם חטא׃
Isa 31:8  ונפל אשׁור בחרב לא־אישׁ וחרב לא־אדם תאכלנו ונס לו מפני־חרב ובחוריו למס יהיו׃
Isa 31:9  וסלעו ממגור יעבור וחתו מנס שׂריו נאם־יהוה אשׁר־אור לו בציון ותנור לו בירושׁלם׃
Isa 32:1  הן לצדק ימלך־מלך ולשׂרים למשׁפט ישׂרו׃
Isa 32:2  והיה־אישׁ כמחבא־רוח וסתר זרם כפלגי־מים בציון כצל סלע־כבד בארץ עיפה׃
Isa 32:3  ולא תשׁעינה עיני ראים ואזני שׁמעים תקשׁבנה׃
Isa 32:4  ולבב נמהרים יבין לדעת ולשׁון עלגים תמהר לדבר צחות׃
Isa 32:5  לא־יקרא עוד לנבל נדיב ולכילי לא יאמר שׁוע׃
Isa 32:6  כי נבל נבלה ידבר ולבו יעשׂה־און לעשׂות חנף ולדבר אל־יהוה תועה להריק נפשׁ רעב ומשׁקה צמא יחסיר׃
Isa 32:7  וכלי כליו רעים הוא זמות יעץ לחבל ענוים באמרי־שׁקר ובדבר אביון משׁפט׃
Isa 32:8  ונדיב נדיבות יעץ והוא על־נדיבות יקום׃
Isa 32:9  נשׁים שׁאננות קמנה שׁמענה קולי בנות בטחות האזנה אמרתי׃
Isa 32:10  ימים על־שׁנה תרגזנה בטחות כי כלה בציר אסף בלי יבוא׃
Isa 32:11  חרדו שׁאננות רגזה בטחות פשׁטה וערה וחגורה על־חלצים׃
Isa 32:12  על־שׁדים ספדים על־שׂדי־חמד על־גפן פריה׃
Isa 32:13  על אדמת עמי קוץ שׁמיר תעלה כי על־כל־בתי משׂושׂ קריה עליזה׃
Isa 32:14  כי־ארמון נטשׁ המון עיר עזב עפל ובחן היה בעד מערות עד־עולם משׂושׂ פראים מרעה עדרים׃
Isa 32:15  עד־יערה עלינו רוח ממרום והיה מדבר לכרמל וכרמל ליער יחשׁב׃
Isa 32:16  ושׁכן במדבר משׁפט וצדקה בכרמל תשׁב׃
Isa 32:17  והיה מעשׂה הצדקה שׁלום ועבדת הצדקה השׁקט ובטח עד־עולם׃
Isa 32:18  וישׁב עמי בנוה שׁלום ובמשׁכנות מבטחים ובמנוחת שׁאננות׃
Isa 32:19  וברד ברדת היער ובשׁפלה תשׁפל העיר׃
Isa 32:20  אשׁריכם זרעי על־כל־מים משׁלחי רגל־השׁור והחמור׃
Isa 33:1  הוי שׁודד ואתה לא שׁדוד ובוגד ולא־בגדו בו כהתמך שׁודד תושׁד כנלתך לבגד יבגדו־בך׃
Isa 33:2  יהוה חננו לך קוינו היה זרעם לבקרים אף־ישׁועתנו בעת צרה׃
Isa 33:3  מקול המון נדדו עמים מרוממתך נפצו גוים׃
Isa 33:4  ואסף שׁללכם אסף החסיל כמשׁק גבים שׁוקק בו׃
Isa 33:5  נשׂגב יהוה כי שׁכן מרום מלא ציון משׁפט וצדקה׃
Isa 33:6  והיה אמונת עתיך חסן ישׁועת חכמת ודעת יראת יהוה היא אוצרו׃
Isa 33:7  הן אראלם צעקו חצה מלאכי שׁלום מר יבכיון׃
Isa 33:8  נשׁמו מסלות שׁבת עבר ארח הפר ברית מאס ערים לא חשׁב אנושׁ׃
Isa 33:9  אבל אמללה ארץ החפיר לבנון קמל היה השׁרון כערבה ונער בשׁן וכרמל׃
Isa 33:10  עתה אקום יאמר יהוה עתה ארומם עתה אנשׂא׃
Isa 33:11  תהרו חשׁשׁ תלדו קשׁ רוחכם אשׁ תאכלכם׃
Isa 33:12  והיו עמים משׂרפות שׂיד קוצים כסוחים באשׁ יצתו׃
Isa 33:13  שׁמעו רחוקים אשׁר עשׂיתי ודעו קרובים גברתי׃
Isa 33:14  פחדו בציון חטאים אחזה רעדה חנפים מי יגור לנו אשׁ אוכלה מי־יגור לנו מוקדי עולם׃
Isa 33:15  הלך צדקות ודבר מישׁרים מאס בבצע מעשׁקות נער כפיו מתמך בשׁחד אטם אזנו משׁמע דמים ועצם עיניו מראות ברע׃
Isa 33:16  הוא מרומים ישׁכן מצדות סלעים משׂגבו לחמו נתן מימיו נאמנים׃
Isa 33:17  מלך ביפיו תחזינה עיניך תראינה ארץ מרחקים׃
Isa 33:18  לבך יהגה אימה איה ספר איה שׁקל איה ספר את־המגדלים׃
Isa 33:19  את־עם נועז לא תראה עם עמקי שׂפה משׁמוע נלעג לשׁון אין בינה׃
Isa 33:20  חזה ציון קרית מועדנו עיניך תראינה ירושׁלם נוה שׁאנן אהל בל־יצען בל־יסע יתדתיו לנצח וכל־חבליו בל־ינתקו׃
Isa 33:21  כי אם־שׁם אדיר יהוה לנו מקום־נהרים יארים רחבי ידים בל־תלך בו אני־שׁיט וצי אדיר לא יעברנו׃
Isa 33:22  כי יהוה שׁפטנו יהוה מחקקנו יהוה מלכנו הוא יושׁיענו׃
Isa 33:23  נטשׁו חבליך בל־יחזקו כן־תרנם בל־פרשׂו נס אז חלק עד־שׁלל מרבה פסחים בזזו בז׃
Isa 33:24  ובל־יאמר שׁכן חליתי העם הישׁב בה נשׂא עון׃
Isa 34:1  קרבו גוים לשׁמע ולאמים הקשׁיבו תשׁמע הארץ ומלאה תבל וכל־צאצאיה׃
Isa 34:2  כי קצף ליהוה על־כל־הגוים וחמה על־כל־צבאם החרימם נתנם לטבח׃
Isa 34:3  וחלליהם ישׁלכו ופגריהם יעלה באשׁם ונמסו הרים מדמם׃
Isa 34:4  ונמקו כל־צבא השׁמים ונגלו כספר השׁמים וכל־צבאם יבול כנבל עלה מגפן וכנבלת מתאנה׃
Isa 34:5  כי־רותה בשׁמים חרבי הנה על־אדום תרד ועל־עם חרמי למשׁפט׃
Isa 34:6  חרב ליהוה מלאה דם הדשׁנה מחלב מדם כרים ועתודים מחלב כליות אילים כי זבח ליהוה בבצרה וטבח גדול בארץ אדום׃
Isa 34:7  וירדו ראמים עמם ופרים עם־אבירים ורותה ארצם מדם ועפרם מחלב ידשׁן׃
Isa 34:8  כי יום נקם ליהוה שׁנת שׁלומים לריב ציון׃
Isa 34:9  ונהפכו נחליה לזפת ועפרה לגפרית והיתה ארצה לזפת בערה׃
Isa 34:10  לילה ויומם לא תכבה לעולם יעלה עשׁנה מדור לדור תחרב לנצח נצחים אין עבר בה׃
Isa 34:11  וירשׁוה קאת וקפוד וינשׁוף וערב ישׁכנו־בה ונטה עליה קו־תהו ואבני־בהו׃
Isa 34:12  חריה ואין־שׁם מלוכה יקראו וכל־שׂריה יהיו אפס׃
Isa 34:13  ועלתה ארמנתיה סירים קמושׂ וחוח במבצריה והיתה נוה תנים חציר לבנות יענה׃
Isa 34:14  ופגשׁו ציים את־איים ושׂעיר על־רעהו יקרא אך־שׁם הרגיעה לילית ומצאה לה מנוח׃
Isa 34:15  שׁמה קננה קפוז ותמלט ובקעה ודגרה בצלה אך־שׁם נקבצו דיות אשׁה רעותה׃
Isa 34:16  דרשׁו מעל־ספר יהוה וקראו אחת מהנה לא נעדרה אשׁה רעותה לא פקדו כי־פי הוא צוה ורוחו הוא קבצן׃
Isa 34:17  והוא־הפיל להן גורל וידו חלקתה להם בקו עד־עולם יירשׁוה לדור ודור ישׁכנו־בה׃
Isa 35:1  ישׂשׂום מדבר וציה ותגל ערבה ותפרח כחבצלת׃
Isa 35:2  פרח תפרח ותגל אף גילת ורנן כבוד הלבנון נתן־לה הדר הכרמל והשׁרון המה יראו כבוד־יהוה הדר אלהינו׃
Isa 35:3  חזקו ידים רפות וברכים כשׁלות אמצו׃
Isa 35:4  אמרו לנמהרי־לב חזקו אל־תיראו הנה אלהיכם נקם יבוא גמול אלהים הוא יבוא וישׁעכם׃
Isa 35:5  אז תפקחנה עיני עורים ואזני חרשׁים תפתחנה׃
Isa 35:6  אז ידלג כאיל פסח ותרן לשׁון אלם כי־נבקעו במדבר מים ונחלים בערבה׃
Isa 35:7  והיה השׁרב לאגם וצמאון למבועי מים בנוה תנים רבצה חציר לקנה וגמא׃
Isa 35:8  והיה־שׁם מסלול ודרך ודרך הקדשׁ יקרא לה לא־יעברנו טמא והוא־למו הלך דרך ואוילים לא יתעו׃
Isa 35:9  לא־יהיה שׁם אריה ופריץ חיות בל־יעלנה לא תמצא שׁם והלכו גאולים׃
Isa 35:10  ופדויי יהוה ישׁבון ובאו ציון ברנה ושׂמחת עולם על־ראשׁם שׂשׂון ושׂמחה ישׂיגו ונסו יגון ואנחה׃
Isa 36:1  ויהי בארבע עשׂרה שׁנה למלך חזקיהו עלה סנחריב מלך־אשׁור על כל־ערי יהודה הבצרות ויתפשׂם׃
Isa 36:2  וישׁלח מלך־אשׁור את־רב־שׁקה מלכישׁ ירושׁלמה אל־המלך חזקיהו בחיל כבד ויעמד בתעלת הברכה העליונה במסלת שׂדה כובס׃
Isa 36:3  ויצא אליו אליקים בן־חלקיהו אשׁר על־הבית ושׁבנא הספר ויואח בן־אסף המזכיר׃
Isa 36:4  ויאמר אליהם רב־שׁקה אמרו־נא אל־חזקיהו כה־אמר המלך הגדול מלך אשׁור מה הבטחון הזה אשׁר בטחת׃
Isa 36:5  אמרתי אך־דבר־שׂפתים עצה וגבורה למלחמה עתה על־מי בטחת כי מרדת בי׃
Isa 36:6  הנה בטחת על־משׁענת הקנה הרצוץ הזה על־מצרים אשׁר יסמך אישׁ עליו ובא בכפו ונקבה כן פרעה מלך־מצרים לכל־הבטחים עליו׃
Isa 36:7  וכי־תאמר אלי אל־יהוה אלהינו בטחנו הלוא־הוא אשׁר הסיר חזקיהו את־במתיו ואת־מזבחתיו ויאמר ליהודה ולירושׁלם לפני המזבח הזה תשׁתחוו׃
Isa 36:8  ועתה התערב נא את־אדני המלך אשׁור ואתנה לך אלפים סוסים אם־תוכל לתת לך רכבים עליהם׃
Isa 36:9  ואיך תשׁיב את פני פחת אחד עבדי אדני הקטנים ותבטח לך על־מצרים לרכב ולפרשׁים׃
Isa 36:10  ועתה המבלעדי יהוה עליתי על־הארץ הזאת להשׁחיתה יהוה אמר אלי עלה אל־הארץ הזאת והשׁחיתה׃
Isa 36:11  ויאמר אליקים ושׁבנא ויואח אל־רב־שׁקה דבר־נא אל־עבדיך ארמית כי שׁמעים אנחנו ואל־תדבר אלינו יהודית באזני העם אשׁר על־החומה׃
Isa 36:12  ויאמר רב־שׁקה האל אדניך ואליך שׁלחני אדני לדבר את־הדברים האלה הלא על־האנשׁים הישׁבים על־החומה לאכל את־חראיהם ולשׁתות את־שׁיניהם עמכם׃
Isa 36:13  ויעמד רב־שׁקה ויקרא בקול־גדול יהודית ויאמר שׁמעו את־דברי המלך הגדול מלך אשׁור׃
Isa 36:14  כה אמר המלך אל־ישׁא לכם חזקיהו כי לא־יוכל להציל אתכם׃
Isa 36:15  ואל־יבטח אתכם חזקיהו אל־יהוה לאמר הצל יצילנו יהוה לא תנתן העיר הזאת ביד מלך אשׁור׃
Isa 36:16  אל־תשׁמעו אל־חזקיהו כי כה אמר המלך אשׁור עשׂו־אתי ברכה וצאו אלי ואכלו אישׁ־גפנו ואישׁ תאנתו ושׁתו אישׁ מי־בורו׃
Isa 36:17  עד־באי ולקחתי אתכם אל־ארץ כארצכם ארץ דגן ותירושׁ ארץ לחם וכרמים׃
Isa 36:18  פן־יסית אתכם חזקיהו לאמר יהוה יצילנו ההצילו אלהי הגוים אישׁ את־ארצו מיד מלך אשׁור׃
Isa 36:19  איה אלהי חמת וארפד איה אלהי ספרוים וכי־הצילו את־שׁמרון מידי׃
Isa 36:20  מי בכל־אלהי הארצות האלה אשׁר־הצילו את־ארצם מידי כי־יציל יהוה את־ירושׁלם מידי׃
Isa 36:21  ויחרישׁו ולא־ענו אתו דבר כי־מצות המלך היא לאמר לא תענהו׃
Isa 36:22  ויבא אליקים בן־חלקיהו אשׁר־על־הבית ושׁבנא הסופר ויואח בן־אסף המזכיר אל־חזקיהו קרועי בגדים ויגידו לו את דברי רב־שׁקה׃
Isa 37:1  ויהי כשׁמע המלך חזקיהו ויקרע את־בגדיו ויתכס בשׂק ויבא בית יהוה׃
Isa 37:2  וישׁלח את־אליקים אשׁר־על־הבית ואת שׁבנא הסופר ואת זקני הכהנים מתכסים בשׂקים אל־ישׁעיהו בן־אמוץ הנביא׃
Isa 37:3  ויאמרו אליו כה אמר חזקיהו יום־צרה ותוכחה ונאצה היום הזה כי באו בנים עד־משׁבר וכח אין ללדה׃
Isa 37:4  אולי ישׁמע יהוה אלהיך את דברי רב־שׁקה אשׁר שׁלחו מלך־אשׁור אדניו לחרף אלהים חי והוכיח בדברים אשׁר שׁמע יהוה אלהיך ונשׂאת תפלה בעד השׁארית הנמצאה׃
Isa 37:5  ויבאו עבדי המלך חזקיהו אל־ישׁעיהו׃
Isa 37:6  ויאמר אליהם ישׁעיהו כה תאמרון אל־אדניכם כה אמר יהוה אל־תירא מפני הדברים אשׁר שׁמעת אשׁר גדפו נערי מלך־אשׁור אותי׃
Isa 37:7  הנני נותן בו רוח ושׁמע שׁמועה ושׁב אל־ארצו והפלתיו בחרב בארצו׃
Isa 37:8  וישׁב רב־שׁקה וימצא את־מלך אשׁור נלחם על־לבנה כי שׁמע כי נסע מלכישׁ׃
Isa 37:9  וישׁמע על־תרהקה מלך־כושׁ לאמר יצא להלחם אתך וישׁמע וישׁלח מלאכים אל־חזקיהו לאמר׃
Isa 37:10  כה תאמרון אל־חזקיהו מלך־יהודה לאמר אל־ישׁאך אלהיך אשׁר אתה בוטח בו לאמר לא תנתן ירושׁלם ביד מלך אשׁור׃
Isa 37:11  הנה אתה שׁמעת אשׁר עשׂו מלכי אשׁור לכל־הארצות להחרימם ואתה תנצל׃
Isa 37:12  ההצילו אותם אלהי הגוים אשׁר השׁחיתו אבותי את־גוזן ואת־חרן ורצף ובני־עדן אשׁר בתלשׂר׃
Isa 37:13  איה מלך־חמת ומלך ארפד ומלך לעיר ספרוים הנע ועוה׃
Isa 37:14  ויקח חזקיהו את־הספרים מיד המלאכים ויקראהו ויעל בית יהוה ויפרשׂהו חזקיהו לפני יהוה׃
Isa 37:15  ויתפלל חזקיהו אל־יהוה לאמר׃
Isa 37:16  יהוה צבאות אלהי ישׂראל ישׁב הכרבים אתה־הוא האלהים לבדך לכל ממלכות הארץ אתה עשׂית את־השׁמים ואת־הארץ׃
Isa 37:17  הטה יהוה אזנך ושׁמע פקח יהוה עינך וראה ושׁמע את כל־דברי סנחריב אשׁר שׁלח לחרף אלהים חי׃
Isa 37:18  אמנם יהוה החריבו מלכי אשׁור את־כל־הארצות ואת־ארצם׃
Isa 37:19  ונתן את־אלהיהם באשׁ כי לא אלהים המה כי אם־מעשׂה ידי־אדם עץ ואבן ויאבדום׃
Isa 37:20  ועתה יהוה אלהינו הושׁיענו מידו וידעו כל־ממלכות הארץ כי־אתה יהוה לבדך׃
Isa 37:21  וישׁלח ישׁעיהו בן־אמוץ אל־חזקיהו לאמר כה־אמר יהוה אלהי ישׂראל אשׁר התפללת אלי אל־סנחריב מלך אשׁור׃
Isa 37:22  זה הדבר אשׁר־דבר יהוה עליו בזה לך לעגה לך בתולת בת־ציון אחריך ראשׁ הניעה בת ירושׁלם׃
Isa 37:23  את־מי חרפת וגדפת ועל־מי הרימותה קול ותשׂא מרום עיניך אל־קדושׁ ישׂראל׃
Isa 37:24  ביד עבדיך חרפת אדני ותאמר ברב רכבי אני עליתי מרום הרים ירכתי לבנון ואכרת קומת ארזיו מבחר ברשׁיו ואבוא מרום קצו יער כרמלו׃
Isa 37:25  אני קרתי ושׁתיתי מים ואחרב בכף־פעמי כל יארי מצור׃
Isa 37:26  הלוא־שׁמעת למרחוק אותה עשׂיתי מימי קדם ויצרתיה עתה הבאתיה ותהי להשׁאות גלים נצים ערים בצרות׃
Isa 37:27  וישׁביהן קצרי־יד חתו ובשׁו היו עשׂב שׂדה וירק דשׁא חציר גגות ושׁדמה לפני קמה׃
Isa 37:28  ושׁבתך וצאתך ובואך ידעתי ואת התרגזך אלי׃
Isa 37:29  יען התרגזך אלי ושׁאננך עלה באזני ושׂמתי חחי באפך ומתגי בשׂפתיך והשׁיבתיך בדרך אשׁר־באת בה׃
Isa 37:30  וזה־לך האות אכול השׁנה ספיח ובשׁנה השׁנית שׁחיס ובשׁנה השׁלישׁית זרעו וקצרו ונטעו כרמים ואכול פרים׃
Isa 37:31  ויספה פליטת בית־יהודה הנשׁארה שׁרשׁ למטה ועשׂה פרי למעלה׃
Isa 37:32  כי מירושׁלם תצא שׁארית ופליטה מהר ציון קנאת יהוה צבאות תעשׂה־זאת׃
Isa 37:33  לכן כה־אמר יהוה אל־מלך אשׁור לא יבוא אל־העיר הזאת ולא־יורה שׁם חץ ולא־יקדמנה מגן ולא־ישׁפך עליה סללה׃
Isa 37:34  בדרך אשׁר־בא בה ישׁוב ואל־העיר הזאת לא יבוא נאם־יהוה׃
Isa 37:35  וגנותי על־העיר הזאת להושׁיעה למעני ולמען דוד עבדי׃
Isa 37:36  ויצא מלאך יהוה ויכה במחנה אשׁור מאה ושׁמנים וחמשׁה אלף וישׁכימו בבקר והנה כלם פגרים מתים׃
Isa 37:37  ויסע וילך וישׁב סנחריב מלך־אשׁור וישׁב בנינוה׃
Isa 37:38  ויהי הוא משׁתחוה בית נסרך אלהיו ואדרמלך ושׂראצר בניו הכהו בחרב והמה נמלטו ארץ אררט וימלך אסר־חדן בנו תחתיו׃
Isa 38:1  בימים ההם חלה חזקיהו למות ויבוא אליו ישׁעיהו בן־אמוץ הנביא ויאמר אליו כה־אמר יהוה צו לביתך כי מת אתה ולא תחיה׃
Isa 38:2  ויסב חזקיהו פניו אל־הקיר ויתפלל אל־יהוה׃
Isa 38:3  ויאמר אנה יהוה זכר־נא את אשׁר התהלכתי לפניך באמת ובלב שׁלם והטוב בעיניך עשׂיתי ויבך חזקיהו בכי גדול׃
Isa 38:4  ויהי דבר־יהוה אל־ישׁעיהו לאמר׃
Isa 38:5  הלוך ואמרת אל־חזקיהו כה־אמר יהוה אלהי דוד אביך שׁמעתי את־תפלתך ראיתי את־דמעתך הנני יוסף על־ימיך חמשׁ עשׂרה שׁנה׃
Isa 38:6  ומכף מלך־אשׁור אצילך ואת העיר הזאת וגנותי על־העיר הזאת׃
Isa 38:7  וזה־לך האות מאת יהוה אשׁר יעשׂה יהוה את־הדבר הזה אשׁר דבר׃
Isa 38:8  הנני משׁיב את־צל המעלות אשׁר ירדה במעלות אחז בשׁמשׁ אחרנית עשׂר מעלות ותשׁב השׁמשׁ עשׂר מעלות במעלות אשׁר ירדה׃
Isa 38:9  מכתב לחזקיהו מלך־יהודה בחלתו ויחי מחליו׃
Isa 38:10  אני אמרתי בדמי ימי אלכה בשׁערי שׁאול פקדתי יתר שׁנותי׃
Isa 38:11  אמרתי לא־אראה יה יה בארץ החיים לא־אביט אדם עוד עם־יושׁבי חדל׃
Isa 38:12  דורי נסע ונגלה מני כאהל רעי קפדתי כארג חיי מדלה יבצעני מיום עד־לילה תשׁלימני׃
Isa 38:13  שׁויתי עד־בקר כארי כן ישׁבר כל־עצמותי מיום עד־לילה תשׁלימני׃
Isa 38:14  כסוס עגור כן אצפצף אהגה כיונה דלו עיני למרום אדני עשׁקה־לי ערבני׃
Isa 38:15  מה־אדבר ואמר־לי והוא עשׂה אדדה כל־שׁנותי על־מר נפשׁי׃
Isa 38:16  אדני עליהם יחיו ולכל־בהן חיי רוחי ותחלימני והחיני׃
Isa 38:17  הנה לשׁלום מר־לי מר ואתה חשׁקת נפשׁי משׁחת בלי כי השׁלכת אחרי גוך כל־חטאי׃
Isa 38:18  כי לא שׁאול תודך מות יהללך לא־ישׂברו יורדי־בור אל־אמתך׃
Isa 38:19  חי חי הוא יודך כמוני היום אב לבנים יודיע אל־אמתך׃
Isa 38:20  יהוה להושׁיעני ונגנותי ננגן כל־ימי חיינו על־בית יהוה׃
Isa 38:21  ויאמר ישׁעיהו ישׂאו דבלת תאנים וימרחו על־השׁחין ויחי׃
Isa 38:22  ויאמר חזקיהו מה אות כי אעלה בית יהוה׃
Isa 39:1  בעת ההוא שׁלח מרדך בלאדן בן־בלאדן מלך־בבל ספרים ומנחה אל־חזקיהו וישׁמע כי חלה ויחזק׃
Isa 39:2  וישׂמח עליהם חזקיהו ויראם את־בית נכתה את־הכסף ואת־הזהב ואת־הבשׂמים ואת השׁמן הטוב ואת כל־בית כליו ואת כל־אשׁר נמצא באצרתיו לא־היה דבר אשׁר לא־הראם חזקיהו בביתו ובכל־ממשׁלתו׃
Isa 39:3  ויבא ישׁעיהו הנביא אל־המלך חזקיהו ויאמר אליו מה אמרו האנשׁים האלה ומאין יבאו אליך ויאמר חזקיהו מארץ רחוקה באו אלי מבבל׃
Isa 39:4  ויאמר מה ראו בביתך ויאמר חזקיהו את כל־אשׁר בביתי ראו לא־היה דבר אשׁר לא־הראיתים באוצרתי׃
Isa 39:5  ויאמר ישׁעיהו אל־חזקיהו שׁמע דבר־יהוה צבאות׃
Isa 39:6  הנה ימים באים ונשׂא כל־אשׁר בביתך ואשׁר אצרו אבתיך עד־היום הזה בבל לא־יותר דבר אמר יהוה׃
Isa 39:7  ומבניך אשׁר יצאו ממך אשׁר תוליד יקחו והיו סריסים בהיכל מלך בבל׃
Isa 39:8  ויאמר חזקיהו אל־ישׁעיהו טוב דבר־יהוה אשׁר דברת ויאמר כי יהיה שׁלום ואמת בימי׃
Isa 40:1  נחמו נחמו עמי יאמר אלהיכם׃
Isa 40:2  דברו על־לב ירושׁלם וקראו אליה כי מלאה צבאה כי נרצה עונה כי לקחה מיד יהוה כפלים בכל־חטאתיה׃
Isa 40:3  קול קורא במדבר פנו דרך יהוה ישׁרו בערבה מסלה לאלהינו׃
Isa 40:4  כל־גיא ינשׂא וכל־הר וגבעה ישׁפלו והיה העקב למישׁור והרכסים לבקעה׃
Isa 40:5  ונגלה כבוד יהוה וראו כל־בשׂר יחדו כי פי יהוה דבר׃
Isa 40:6  קול אמר קרא ואמר מה אקרא כל־הבשׂר חציר וכל־חסדו כציץ השׂדה׃
Isa 40:7  יבשׁ חציר נבל ציץ כי רוח יהוה נשׁבה בו אכן חציר העם׃
Isa 40:8  יבשׁ חציר נבל ציץ ודבר־אלהינו יקום לעולם׃
Isa 40:9  על הר־גבה עלי־לך מבשׂרת ציון הרימי בכח קולך מבשׂרת ירושׁלם הרימי אל־תיראי אמרי לערי יהודה הנה אלהיכם׃
Isa 40:10  הנה אדני יהוה בחזק יבוא וזרעו משׁלה לו הנה שׂכרו אתו ופעלתו לפניו׃
Isa 40:11  כרעה עדרו ירעה בזרעו יקבץ טלאים ובחיקו ישׂא עלות ינהל׃
Isa 40:12  מי־מדד בשׁעלו מים ושׁמים בזרת תכן וכל בשׁלשׁ עפר הארץ ושׁקל בפלס הרים וגבעות במאזנים׃
Isa 40:13  מי־תכן את־רוח יהוה ואישׁ עצתו יודיענו׃
Isa 40:14  את־מי נועץ ויבינהו וילמדהו בארח משׁפט וילמדהו דעת ודרך תבונות יודיענו׃
Isa 40:15  הן גוים כמר מדלי וכשׁחק מאזנים נחשׁבו הן איים כדק יטול׃
Isa 40:16  ולבנון אין די בער וחיתו אין די עולה׃
Isa 40:17  כל־הגוים כאין נגדו מאפס ותהו נחשׁבו־לו׃
Isa 40:18  ואל־מי תדמיון אל ומה־דמות תערכו לו׃
Isa 40:19  הפסל נסך חרשׁ וצרף בזהב ירקענו ורתקות כסף צורף׃
Isa 40:20  המסכן תרומה עץ לא־ירקב יבחר חרשׁ חכם יבקשׁ־לו להכין פסל לא ימוט׃
Isa 40:21  הלוא תדעו הלוא תשׁמעו הלוא הגד מראשׁ לכם הלוא הבינתם מוסדות הארץ׃
Isa 40:22  הישׁב על־חוג הארץ וישׁביה כחגבים הנוטה כדק שׁמים וימתחם כאהל לשׁבת׃
Isa 40:23  הנותן רוזנים לאין שׁפטי ארץ כתהו עשׂה׃
Isa 40:24  אף בל־נטעו אף בל־זרעו אף בל־שׁרשׁ בארץ גזעם וגם־נשׁף בהם ויבשׁו וסערה כקשׁ תשׂאם׃
Isa 40:25  ואל־מי תדמיוני ואשׁוה יאמר קדושׁ׃
Isa 40:26  שׂאו־מרום עיניכם וראו מי־ברא אלה המוציא במספר צבאם לכלם בשׁם יקרא מרב אונים ואמיץ כח אישׁ לא נעדר׃
Isa 40:27  למה תאמר יעקב ותדבר ישׂראל נסתרה דרכי מיהוה ומאלהי משׁפטי יעבור׃
Isa 40:28  הלוא ידעת אם־לא שׁמעת אלהי עולם יהוה בורא קצות הארץ לא ייעף ולא ייגע אין חקר לתבונתו׃
Isa 40:29  נתן ליעף כח ולאין אונים עצמה ירבה׃
Isa 40:30  ויעפו נערים ויגעו ובחורים כשׁול יכשׁלו׃
Isa 40:31  וקוי יהוה יחליפו כח יעלו אבר כנשׁרים ירוצו ולא ייגעו ילכו ולא ייעפו׃
Isa 41:1  החרישׁו אלי איים ולאמים יחליפו כח יגשׁו אז ידברו יחדו למשׁפט נקרבה׃
Isa 41:2  מי העיר ממזרח צדק יקראהו לרגלו יתן לפניו גוים ומלכים ירד יתן כעפר חרבו כקשׁ נדף קשׁתו׃
Isa 41:3  ירדפם יעבור שׁלום ארח ברגליו לא יבוא׃
Isa 41:4  מי־פעל ועשׂה קרא הדרות מראשׁ אני יהוה ראשׁון ואת־אחרנים אני־הוא׃
Isa 41:5  ראו איים וייראו קצות הארץ יחרדו קרבו ויאתיון׃
Isa 41:6  אישׁ את־רעהו יעזרו ולאחיו יאמר חזק׃
Isa 41:7  ויחזק חרשׁ את־צרף מחליק פטישׁ את־הולם פעם אמר לדבק טוב הוא ויחזקהו במסמרים לא ימוט׃
Isa 41:8  ואתה ישׂראל עבדי יעקב אשׁר בחרתיך זרע אברהם אהבי׃
Isa 41:9  אשׁר החזקתיך מקצות הארץ ומאציליה קראתיך ואמר לך עבדי־אתה בחרתיך ולא מאסתיך׃
Isa 41:10  אל־תירא כי עמך־אני אל־תשׁתע כי־אני אלהיך אמצתיך אף־עזרתיך אף־תמכתיך בימין צדקי׃
Isa 41:11  הן יבשׁו ויכלמו כל הנחרים בך יהיו כאין ויאבדו אנשׁי ריבך׃
Isa 41:12  תבקשׁם ולא תמצאם אנשׁי מצתך יהיו כאין וכאפס אנשׁי מלחמתך׃
Isa 41:13  כי אני יהוה אלהיך מחזיק ימינך האמר לך אל־תירא אני עזרתיך׃
Isa 41:14  אל־תיראי תולעת יעקב מתי ישׂראל אני עזרתיך נאם־יהוה וגאלך קדושׁ ישׂראל׃
Isa 41:15  הנה שׂמתיך למורג חרוץ חדשׁ בעל פיפיות תדושׁ הרים ותדק וגבעות כמץ תשׂים׃
Isa 41:16  תזרם ורוח תשׂאם וסערה תפיץ אותם ואתה תגיל ביהוה בקדושׁ ישׂראל תתהלל׃
Isa 41:17  העניים והאביונים מבקשׁים מים ואין לשׁונם בצמא נשׁתה אני יהוה אענם אלהי ישׂראל לא אעזבם׃
Isa 41:18  אפתח על־שׁפיים נהרות ובתוך בקעות מעינות אשׂים מדבר לאגם־מים וארץ ציה למוצאי מים׃
Isa 41:19  אתן במדבר ארז שׁטה והדס ועץ שׁמן אשׂים בערבה ברושׁ תדהר ותאשׁור יחדו׃
Isa 41:20  למען יראו וידעו וישׂימו וישׂכילו יחדו כי יד־יהוה עשׂתה זאת וקדושׁ ישׂראל בראה׃
Isa 41:21  קרבו ריבכם יאמר יהוה הגישׁו עצמותיכם יאמר מלך יעקב׃
Isa 41:22  יגישׁו ויגידו לנו את אשׁר תקרינה הראשׁנות מה הנה הגידו ונשׂימה לבנו ונדעה אחריתן או הבאות השׁמיענו׃
Isa 41:23  הגידו האתיות לאחור ונדעה כי אלהים אתם אף־תיטיבו ותרעו ונשׁתעה ונרא יחדו׃
Isa 41:24  הן־אתם מאין ופעלכם מאפע תועבה יבחר בכם׃
Isa 41:25  העירותי מצפון ויאת ממזרח־שׁמשׁ יקרא בשׁמי ויבא סגנים כמו־חמר וכמו יוצר ירמס־טיט׃
Isa 41:26  מי־הגיד מראשׁ ונדעה ומלפנים ונאמר צדיק אף אין־מגיד אף אין משׁמיע אף אין־שׁמע אמריכם׃
Isa 41:27  ראשׁון לציון הנה הנם ולירושׁלם מבשׂר אתן׃
Isa 41:28  וארא ואין אישׁ ומאלה ואין יועץ ואשׁאלם וישׁיבו דבר׃
Isa 41:29  הן כלם און אפס מעשׂיהם רוח ותהו נסכיהם׃
Isa 42:1  הן עבדי אתמך־בו בחירי רצתה נפשׁי נתתי רוחי עליו משׁפט לגוים יוציא׃
Isa 42:2  לא יצעק ולא ישׂא ולא־ישׁמיע בחוץ קולו׃
Isa 42:3  קנה רצוץ לא ישׁבור ופשׁתה כהה לא יכבנה לאמת יוציא משׁפט׃
Isa 42:4  לא יכהה ולא ירוץ עד־ישׂים בארץ משׁפט ולתורתו איים ייחילו׃
Isa 42:5  כה־אמר האל יהוה בורא השׁמים ונוטיהם רקע הארץ וצאצאיה נתן נשׁמה לעם עליה ורוח להלכים בה׃
Isa 42:6  אני יהוה קראתיך בצדק ואחזק בידך ואצרך ואתנך לברית עם לאור גוים׃
Isa 42:7  לפקח עינים עורות להוציא ממסגר אסיר מבית כלא ישׁבי חשׁך׃
Isa 42:8  אני יהוה הוא שׁמי וכבודי לאחר לא־אתן ותהלתי לפסילים׃
Isa 42:9  הראשׁנות הנה־באו וחדשׁות אני מגיד בטרם תצמחנה אשׁמיע אתכם׃
Isa 42:10  שׁירו ליהוה שׁיר חדשׁ תהלתו מקצה הארץ יורדי הים ומלאו איים וישׁביהם׃
Isa 42:11  ישׂאו מדבר ועריו חצרים תשׁב קדר ירנו ישׁבי סלע מראשׁ הרים יצוחו׃
Isa 42:12  ישׂימו ליהוה כבוד ותהלתו באיים יגידו׃
Isa 42:13  יהוה כגבור יצא כאישׁ מלחמות יעיר קנאה יריע אף־יצריח על־איביו יתגבר׃
Isa 42:14  החשׁיתי מעולם אחרישׁ אתאפק כיולדה אפעה אשׁם ואשׁאף יחד׃
Isa 42:15  אחריב הרים וגבעות וכל־עשׂבם אובישׁ ושׂמתי נהרות לאיים ואגמים אובישׁ׃
Isa 42:16  והולכתי עורים בדרך לא ידעו בנתיבות לא־ידעו אדריכם אשׂים מחשׁך לפניהם לאור ומעקשׁים למישׁור אלה הדברים עשׂיתם ולא עזבתים׃
Isa 42:17  נסגו אחור יבשׁו בשׁת הבטחים בפסל האמרים למסכה אתם אלהינו׃
Isa 42:18  החרשׁים שׁמעו והעורים הביטו לראות׃
Isa 42:19  מי עור כי אם־עבדי וחרשׁ כמלאכי אשׁלח מי עור כמשׁלם ועור כעבד יהוה׃
Isa 42:20  ראית רבות ולא תשׁמר פקוח אזנים ולא ישׁמע׃
Isa 42:21  יהוה חפץ למען צדקו יגדיל תורה ויאדיר׃
Isa 42:22  והוא עם־בזוז ושׁסוי הפח בחורים כלם ובבתי כלאים החבאו היו לבז ואין מציל משׁסה ואין־אמר השׁב׃
Isa 42:23  מי בכם יאזין זאת יקשׁב וישׁמע לאחור׃
Isa 42:24  מי־נתן למשׁוסה יעקב וישׂראל לבזזים הלוא יהוה זו חטאנו לו ולא־אבו בדרכיו הלוך ולא שׁמעו בתורתו׃
Isa 42:25  וישׁפך עליו חמה אפו ועזוז מלחמה ותלהטהו מסביב ולא ידע ותבער־בו ולא־ישׂים על־לב׃
Isa 43:1  ועתה כה־אמר יהוה בראך יעקב ויצרך ישׂראל אל־תירא כי גאלתיך קראתי בשׁמך לי־אתה׃
Isa 43:2  כי־תעבר במים אתך־אני ובנהרות לא ישׁטפוך כי־תלך במו־אשׁ לא תכוה ולהבה לא תבער־בך׃
Isa 43:3  כי אני יהוה אלהיך קדושׁ ישׂראל מושׁיעך נתתי כפרך מצרים כושׁ וסבא תחתיך׃
Isa 43:4  מאשׁר יקרת בעיני נכבדת ואני אהבתיך ואתן אדם תחתיך ולאמים תחת נפשׁך׃
Isa 43:5  אל־תירא כי אתך־אני ממזרח אביא זרעך וממערב אקבצך׃
Isa 43:6  אמר לצפון תני ולתימן אל־תכלאי הביאי בני מרחוק ובנותי מקצה הארץ׃
Isa 43:7  כל הנקרא בשׁמי ולכבודי בראתיו יצרתיו אף־עשׂיתיו׃
Isa 43:8  הוציא עם־עור ועינים ישׁ וחרשׁים ואזנים למו׃
Isa 43:9  כל־הגוים נקבצו יחדו ויאספו לאמים מי בהם יגיד זאת וראשׁנות ישׁמיענו יתנו עדיהם ויצדקו וישׁמעו ויאמרו אמת׃
Isa 43:10  אתם עדי נאם־יהוה ועבדי אשׁר בחרתי למען תדעו ותאמינו לי ותבינו כי־אני הוא לפני לא־נוצר אל ואחרי לא יהיה׃
Isa 43:11  אנכי אנכי יהוה ואין מבלעדי מושׁיע׃
Isa 43:12  אנכי הגדתי והושׁעתי והשׁמעתי ואין בכם זר ואתם עדי נאם־יהוה ואני־אל׃
Isa 43:13  גם־מיום אני הוא ואין מידי מציל אפעל ומי ישׁיבנה׃
Isa 43:14  כה־אמר יהוה גאלכם קדושׁ ישׂראל למענכם שׁלחתי בבלה והורדתי בריחים כלם וכשׂדים באניות רנתם׃
Isa 43:15  אני יהוה קדושׁכם בורא ישׂראל מלככם׃
Isa 43:16  כה אמר יהוה הנותן בים דרך ובמים עזים נתיבה׃
Isa 43:17  המוציא רכב־וסוס חיל ועזוז יחדו ישׁכבו בל־יקומו דעכו כפשׁתה כבו׃
Isa 43:18  אל־תזכרו ראשׁנות וקדמניות אל־תתבננו׃
Isa 43:19  הנני עשׂה חדשׁה עתה תצמח הלוא תדעוה אף אשׂים במדבר דרך בישׁמון נהרות׃
Isa 43:20  תכבדני חית השׂדה תנים ובנות יענה כי־נתתי במדבר מים נהרות בישׁימן להשׁקות עמי בחירי׃
Isa 43:21  עם־זו יצרתי לי תהלתי יספרו׃
Isa 43:22  ולא־אתי קראת יעקב כי־יגעת בי ישׂראל׃
Isa 43:23  לא־הביאת לי שׂה עלתיך וזבחיך לא כבדתני לא העבדתיך במנחה ולא הוגעתיך בלבונה׃
Isa 43:24  לא־קנית לי בכסף קנה וחלב זבחיך לא הרויתני אך העבדתני בחטאותיך הוגעתני בעונתיך׃
Isa 43:25  אנכי אנכי הוא מחה פשׁעיך למעני וחטאתיך לא אזכר׃
Isa 43:26  הזכירני נשׁפטה יחד ספר אתה למען תצדק׃
Isa 43:27  אביך הראשׁון חטא ומליציך פשׁעו בי׃
Isa 43:28  ואחלל שׂרי קדשׁ ואתנה לחרם יעקב וישׂראל לגדופים׃
Isa 44:1  ועתה שׁמע יעקב עבדי וישׂראל בחרתי בו׃
Isa 44:2  כה־אמר יהוה עשׂך ויצרך מבטן יעזרך אל־תירא עבדי יעקב וישׁרון בחרתי בו׃
Isa 44:3  כי אצק־מים על־צמא ונזלים על־יבשׁה אצק רוחי על־זרעך וברכתי על־צאצאיך׃
Isa 44:4  וצמחו בבין חציר כערבים על־יבלי־מים׃
Isa 44:5  זה יאמר ליהוה אני וזה יקרא בשׁם־יעקב וזה יכתב ידו ליהוה ובשׁם ישׂראל יכנה׃
Isa 44:6  כה־אמר יהוה מלך־ישׂראל וגאלו יהוה צבאות אני ראשׁון ואני אחרון ומבלעדי אין אלהים׃
Isa 44:7  ומי־כמוני יקרא ויגידה ויערכה לי משׂומי עם־עולם ואתיות ואשׁר תבאנה יגידו למו׃
Isa 44:8  אל־תפחדו ואל־תרהו הלא מאז השׁמעתיך והגדתי ואתם עדי הישׁ אלוה מבלעדי ואין צור בל־ידעתי׃
Isa 44:9  יצרי־פסל כלם תהו וחמודיהם בל־יועילו ועדיהם המה בל־יראו ובל־ידעו למען יבשׁו׃
Isa 44:10  מי־יצר אל ופסל נסך לבלתי הועיל׃
Isa 44:11  הן כל־חבריו יבשׁו וחרשׁים המה מאדם יתקבצו כלם יעמדו יפחדו יבשׁו יחד׃
Isa 44:12  חרשׁ ברזל מעצד ופעל בפחם ובמקבות יצרהו ויפעלהו בזרוע כחו גם־רעב ואין כח לא־שׁתה מים וייעף׃
Isa 44:13  חרשׁ עצים נטה קו יתארהו בשׂרד יעשׂהו במקצעות ובמחוגה יתארהו ויעשׂהו כתבנית אישׁ כתפארת אדם לשׁבת בית׃
Isa 44:14  לכרת־לו ארזים ויקח תרזה ואלון ויאמץ־לו בעצי־יער נטע ארן וגשׁם יגדל׃
Isa 44:15  והיה לאדם לבער ויקח מהם ויחם אף־ישׂיק ואפה לחם אף־יפעל־אל וישׁתחו עשׂהו פסל ויסגד־למו׃
Isa 44:16  חציו שׂרף במו־אשׁ על־חציו בשׂר יאכל יצלה צלי וישׂבע אף־יחם ויאמר האח חמותי ראיתי אור׃
Isa 44:17  ושׁאריתו לאל עשׂה לפסלו יסגוד־לו וישׁתחו ויתפלל אליו ויאמר הצילני כי אלי אתה׃
Isa 44:18  לא ידעו ולא יבינו כי טח מראות עיניהם מהשׂכיל לבתם׃
Isa 44:19  ולא־ישׁיב אל־לבו ולא דעת ולא־תבונה לאמר חציו שׂרפתי במו־אשׁ ואף אפיתי על־גחליו לחם אצלה בשׂר ואכל ויתרו לתועבה אעשׂה לבול עץ אסגוד׃
Isa 44:20  רעה אפר לב הותל הטהו ולא־יציל את־נפשׁו ולא יאמר הלוא שׁקר בימיני׃
Isa 44:21  זכר־אלה יעקב וישׂראל כי עבדי־אתה יצרתיך עבד־לי אתה ישׂראל לא תנשׁני׃
Isa 44:22  מחיתי כעב פשׁעיך וכענן חטאותיך שׁובה אלי כי גאלתיך׃
Isa 44:23  רנו שׁמים כי־עשׂה יהוה הריעו תחתיות ארץ פצחו הרים רנה יער וכל־עץ בו כי־גאל יהוה יעקב ובישׂראל יתפאר׃
Isa 44:24  כה־אמר יהוה גאלך ויצרך מבטן אנכי יהוה עשׂה כל נטה שׁמים לבדי רקע הארץ מי אתי׃
Isa 44:25  מפר אתות בדים וקסמים יהולל משׁיב חכמים אחור ודעתם ישׂכל׃
Isa 44:26  מקים דבר עבדו ועצת מלאכיו ישׁלים האמר לירושׁלם תושׁב ולערי יהודה תבנינה וחרבותיה אקומם׃
Isa 44:27  האמר לצולה חרבי ונהרתיך אובישׁ׃
Isa 44:28  האמר לכורשׁ רעי וכל־חפצי ישׁלם ולאמר לירושׁלם תבנה והיכל תוסד׃
Isa 45:1  כה־אמר יהוה למשׁיחו לכורשׁ אשׁר־החזקתי בימינו לרד־לפניו גוים ומתני מלכים אפתח לפתח לפניו דלתים ושׁערים לא יסגרו׃
Isa 45:2  אני לפניך אלך והדורים אושׁר דלתות נחושׁה אשׁבר ובריחי ברזל אגדע׃
Isa 45:3  ונתתי לך אוצרות חשׁך ומטמני מסתרים למען תדע כי־אני יהוה הקורא בשׁמך אלהי ישׂראל׃
Isa 45:4  למען עבדי יעקב וישׂראל בחירי ואקרא לך בשׁמך אכנך ולא ידעתני׃
Isa 45:5  אני יהוה ואין עוד זולתי אין אלהים אאזרך ולא ידעתני׃
Isa 45:6  למען ידעו ממזרח־שׁמשׁ וממערבה כי־אפס בלעדי אני יהוה ואין עוד׃
Isa 45:7  יוצר אור ובורא חשׁך עשׂה שׁלום ובורא רע אני יהוה עשׂה כל־אלה׃
Isa 45:8  הרעיפו שׁמים ממעל ושׁחקים יזלו־צדק תפתח־ארץ ויפרו־ישׁע וצדקה תצמיח יחד אני יהוה בראתיו׃
Isa 45:9  הוי רב את־יצרו חרשׂ את־חרשׂי אדמה היאמר חמר ליצרו מה־תעשׂה ופעלך אין־ידים לו׃
Isa 45:10  הוי אמר לאב מה־תוליד ולאשׁה מה־תחילין׃
Isa 45:11  כה־אמר יהוה קדושׁ ישׂראל ויצרו האתיות שׁאלוני על־בני ועל־פעל ידי תצוני׃
Isa 45:12  אנכי עשׂיתי ארץ ואדם עליה בראתי אני ידי נטו שׁמים וכל־צבאם צויתי׃
Isa 45:13  אנכי העירתהו בצדק וכל־דרכיו אישׁר הוא־יבנה עירי וגלותי ישׁלח לא במחיר ולא בשׁחד אמר יהוה צבאות׃
Isa 45:14  כה אמר יהוה יגיע מצרים וסחר־כושׁ וסבאים אנשׁי מדה עליך יעברו ולך יהיו אחריך ילכו בזקים יעברו ואליך ישׁתחוו אליך יתפללו אך בך אל ואין עוד אפס אלהים׃
Isa 45:15  אכן אתה אל מסתתר אלהי ישׂראל מושׁיע׃
Isa 45:16  בושׁו וגם־נכלמו כלם יחדו הלכו בכלמה חרשׁי צירים׃
Isa 45:17  ישׂראל נושׁע ביהוה תשׁועת עולמים לא־תבשׁו ולא־תכלמו עד־עולמי עד׃
Isa 45:18  כי כה אמר־יהוה בורא השׁמים הוא האלהים יצר הארץ ועשׂה הוא כוננה לא־תהו בראה לשׁבת יצרה אני יהוה ואין עוד׃
Isa 45:19  לא בסתר דברתי במקום ארץ חשׁך לא אמרתי לזרע יעקב תהו בקשׁוני אני יהוה דבר צדק מגיד מישׁרים׃
Isa 45:20  הקבצו ובאו התנגשׁו יחדו פליטי הגוים לא ידעו הנשׂאים את־עץ פסלם ומתפללים אל־אל לא יושׁיע׃
Isa 45:21  הגידו והגישׁו אף יועצו יחדו מי השׁמיע זאת מקדם מאז הגידה הלוא אני יהוה ואין־עוד אלהים מבלעדי אל־צדיק ומושׁיע אין זולתי׃
Isa 45:22  פנו־אלי והושׁעו כל־אפסי־ארץ כי אני־אל ואין עוד׃
Isa 45:23  בי נשׁבעתי יצא מפי צדקה דבר ולא ישׁוב כי־לי תכרע כל־ברך תשׁבע כל־לשׁון׃
Isa 45:24  אך ביהוה לי אמר צדקות ועז עדיו יבוא ויבשׁו כל הנחרים בו׃
Isa 45:25  ביהוה יצדקו ויתהללו כל־זרע ישׂראל׃
Isa 46:1  כרע בל קרס נבו היו עצביהם לחיה ולבהמה נשׂאתיכם עמוסות משׂא לעיפה׃
Isa 46:2  קרסו כרעו יחדו לא יכלו מלט משׂא ונפשׁם בשׁבי הלכה׃
Isa 46:3  שׁמעו אלי בית יעקב וכל־שׁארית בית ישׂראל העמסים מני־בטן הנשׂאים מני־רחם׃
Isa 46:4  ועד־זקנה אני הוא ועד־שׂיבה אני אסבל אני עשׂיתי ואני אשׂא ואני אסבל ואמלט׃
Isa 46:5  למי תדמיוני ותשׁוו ותמשׁלוני ונדמה׃
Isa 46:6  הזלים זהב מכיס וכסף בקנה ישׁקלו ישׂכרו צורף ויעשׂהו אל יסגדו אף־ישׁתחוו׃
Isa 46:7  ישׂאהו על־כתף יסבלהו ויניחהו תחתיו ויעמד ממקומו לא ימישׁ אף־יצעק אליו ולא יענה מצרתו לא יושׁיענו׃
Isa 46:8  זכרו־זאת והתאשׁשׁו השׁיבו פושׁעים על־לב׃
Isa 46:9  זכרו ראשׁנות מעולם כי אנכי אל ואין עוד אלהים ואפס כמוני׃
Isa 46:10  מגיד מראשׁית אחרית ומקדם אשׁר לא־נעשׂו אמר עצתי תקום וכל־חפצי אעשׂה׃
Isa 46:11  קרא ממזרח עיט מארץ מרחק אישׁ עצתו אף־דברתי אף־אביאנה יצרתי אף־אעשׂנה׃
Isa 46:12  שׁמעו אלי אבירי לב הרחוקים מצדקה׃
Isa 46:13  קרבתי צדקתי לא תרחק ותשׁועתי לא תאחר ונתתי בציון תשׁועה לישׂראל תפארתי׃
Isa 47:1  רדי ושׁבי על־עפר בתולת בת־בבל שׁבי־לארץ אין־כסא בת־כשׂדים כי לא תוסיפי יקראו־לך רכה וענגה׃
Isa 47:2  קחי רחים וטחני קמח גלי צמתך חשׂפי־שׁבל גלי־שׁוק עברי נהרות׃
Isa 47:3  תגל ערותך גם תראה חרפתך נקם אקח ולא אפגע אדם׃
Isa 47:4  גאלנו יהוה צבאות שׁמו קדושׁ ישׂראל׃
Isa 47:5  שׁבי דומם ובאי בחשׁך בת־כשׂדים כי לא תוסיפי יקראו־לך גברת ממלכות׃
Isa 47:6  קצפתי על־עמי חללתי נחלתי ואתנם בידך לא־שׂמת להם רחמים על־זקן הכבדת עלך מאד׃
Isa 47:7  ותאמרי לעולם אהיה גברת עד לא־שׂמת אלה על־לבך לא זכרת אחריתה׃
Isa 47:8  ועתה שׁמעי־זאת עדינה היושׁבת לבטח האמרה בלבבה אני ואפסי עוד לא אשׁב אלמנה ולא אדע שׁכול׃
Isa 47:9  ותבאנה לך שׁתי־אלה רגע ביום אחד שׁכול ואלמן כתמם באו עליך ברב כשׁפיך בעצמת חבריך מאד׃
Isa 47:10  ותבטחי ברעתך אמרת אין ראני חכמתך ודעתך היא שׁובבתך ותאמרי בלבך אני ואפסי עוד׃
Isa 47:11  ובא עליך רעה לא תדעי שׁחרה ותפל עליך הוה לא תוכלי כפרה ותבא עליך פתאם שׁואה לא תדעי׃
Isa 47:12  עמדי־נא בחבריך וברב כשׁפיך באשׁר יגעת מנעוריך אולי תוכלי הועיל אולי תערוצי׃
Isa 47:13  נלאית ברב עצתיך יעמדו־נא ויושׁיעך הברו שׁמים החזים בכוכבים מודיעם לחדשׁים מאשׁר יבאו עליך׃
Isa 47:14  הנה היו כקשׁ אשׁ שׂרפתם לא־יצילו את־נפשׁם מיד להבה אין־גחלת לחמם אור לשׁבת נגדו׃
Isa 47:15  כן היו־לך אשׁר יגעת סחריך מנעוריך אישׁ לעברו תעו אין מושׁיעך׃
Isa 48:1  שׁמעו־זאת בית־יעקב הנקראים בשׁם ישׂראל וממי יהודה יצאו הנשׁבעים בשׁם יהוה ובאלהי ישׂראל יזכירו לא באמת ולא בצדקה׃
Isa 48:2  כי־מעיר הקדשׁ נקראו ועל־אלהי ישׂראל נסמכו יהוה צבאות שׁמו׃
Isa 48:3  הראשׁנות מאז הגדתי ומפי יצאו ואשׁמיעם פתאם עשׂיתי ותבאנה׃
Isa 48:4  מדעתי כי קשׁה אתה וגיד ברזל ערפך ומצחך נחושׁה׃
Isa 48:5  ואגיד לך מאז בטרם תבוא השׁמעתיך פן־תאמר עצבי עשׂם ופסלי ונסכי צום׃
Isa 48:6  שׁמעת חזה כלה ואתם הלוא תגידו השׁמעתיך חדשׁות מעתה ונצרות ולא ידעתם׃
Isa 48:7  עתה נבראו ולא מאז ולפני־יום ולא שׁמעתם פן־תאמר הנה ידעתין׃
Isa 48:8  גם לא־שׁמעת גם לא ידעת גם מאז לא־פתחה אזנך כי ידעתי בגוד תבגוד ופשׁע מבטן קרא לך׃
Isa 48:9  למען שׁמי אאריך אפי ותהלתי אחטם־לך לבלתי הכריתך׃
Isa 48:10  הנה צרפתיך ולא בכסף בחרתיך בכור עני׃
Isa 48:11  למעני למעני אעשׂה כי איך יחל וכבודי לאחר לא־אתן׃
Isa 48:12  שׁמע אלי יעקב וישׂראל מקראי אני־הוא אני ראשׁון אף אני אחרון׃
Isa 48:13  אף־ידי יסדה ארץ וימיני טפחה שׁמים קרא אני אליהם יעמדו יחדו׃
Isa 48:14  הקבצו כלכם ושׁמעו מי בהם הגיד את־אלה יהוה אהבו יעשׂה חפצו בבבל וזרעו כשׂדים׃
Isa 48:15  אני אני דברתי אף־קראתיו הביאתיו והצליח דרכו׃
Isa 48:16  קרבו אלי שׁמעו־זאת לא מראשׁ בסתר דברתי מעת היותה שׁם אני ועתה אדני יהוה שׁלחני ורוחו׃
Isa 48:17  כה־אמר יהוה גאלך קדושׁ ישׂראל אני יהוה אלהיך מלמדך להועיל מדריכך בדרך תלך׃
Isa 48:18  לוא הקשׁבת למצותי ויהי כנהר שׁלומך וצדקתך כגלי הים׃
Isa 48:19  ויהי כחול זרעך וצאצאי מעיך כמעתיו לא־יכרת ולא־ישׁמד שׁמו מלפני׃
Isa 48:20  צאו מבבל ברחו מכשׂדים בקול רנה הגידו השׁמיעו זאת הוציאוה עד־קצה הארץ אמרו גאל יהוה עבדו יעקב׃
Isa 48:21  ולא צמאו בחרבות הוליכם מים מצור הזיל למו ויבקע־צור ויזבו מים׃
Isa 48:22  אין שׁלום אמר יהוה לרשׁעים׃
Isa 49:1  שׁמעו איים אלי והקשׁיבו לאמים מרחוק יהוה מבטן קראני ממעי אמי הזכיר שׁמי׃
Isa 49:2  וישׂם פי כחרב חדה בצל ידו החביאני וישׂימני לחץ ברור באשׁפתו הסתירני׃
Isa 49:3  ויאמר לי עבדי־אתה ישׂראל אשׁר־בך אתפאר׃
Isa 49:4  ואני אמרתי לריק יגעתי לתהו והבל כחי כליתי אכן משׁפטי את־יהוה ופעלתי את־אלהי׃
Isa 49:5  ועתה אמר יהוה יצרי מבטן לעבד לו לשׁובב יעקב אליו וישׂראל לא יאסף ואכבד בעיני יהוה ואלהי היה עזי׃
Isa 49:6  ויאמר נקל מהיותך לי עבד להקים את־שׁבטי יעקב ונצירי ישׂראל להשׁיב ונתתיך לאור גוים להיות ישׁועתי עד־קצה הארץ׃
Isa 49:7  כה אמר־יהוה גאל ישׂראל קדושׁו לבזה־נפשׁ למתעב גוי לעבד משׁלים מלכים יראו וקמו שׂרים וישׁתחוו למען יהוה אשׁר נאמן קדשׁ ישׂראל ויבחרך׃
Isa 49:8  כה אמר יהוה בעת רצון עניתיך וביום ישׁועה עזרתיך ואצרך ואתנך לברית עם להקים ארץ להנחיל נחלות שׁממות׃
Isa 49:9  לאמר לאסורים צאו לאשׁר בחשׁך הגלו על־דרכים ירעו ובכל־שׁפיים מרעיתם׃
Isa 49:10  לא ירעבו ולא יצמאו ולא־יכם שׁרב ושׁמשׁ כי־מרחמם ינהגם ועל־מבועי מים ינהלם׃
Isa 49:11  ושׂמתי כל־הרי לדרך ומסלתי ירמון׃
Isa 49:12  הנה־אלה מרחוק יבאו והנה־אלה מצפון ומים ואלה מארץ סינים׃
Isa 49:13  רנו שׁמים וגילי ארץ יפצחו הרים רנה כי־נחם יהוה עמו ועניו ירחם׃
Isa 49:14  ותאמר ציון עזבני יהוה ואדני שׁכחני׃
Isa 49:15  התשׁכח אשׁה עולה מרחם בן־בטנה גם־אלה תשׁכחנה ואנכי לא אשׁכחך׃
Isa 49:16  הן על־כפים חקתיך חומתיך נגדי תמיד׃
Isa 49:17  מהרו בניך מהרסיך ומחרביך ממך יצאו׃
Isa 49:18  שׂאי־סביב עיניך וראי כלם נקבצו באו־לך חי־אני נאם־יהוה כי כלם כעדי תלבשׁי ותקשׁרים ככלה׃
Isa 49:19  כי חרבתיך ושׁממתיך וארץ הרסתיך כי עתה תצרי מיושׁב ורחקו מבלעיך׃
Isa 49:20  עוד יאמרו באזניך בני שׁכליך צר־לי המקום גשׁה־לי ואשׁבה׃
Isa 49:21  ואמרת בלבבך מי ילד־לי את־אלה ואני שׁכולה וגלמודה גלה וסורה ואלה מי גדל הן אני נשׁארתי לבדי אלה איפה הם׃
Isa 49:22  כה־אמר אדני יהוה הנה אשׂא אל־גוים ידי ואל־עמים ארים נסי והביאו בניך בחצן ובנתיך על־כתף תנשׂאנה׃
Isa 49:23  והיו מלכים אמניך ושׂרותיהם מיניקתיך אפים ארץ ישׁתחוו לך ועפר רגליך ילחכו וידעת כי־אני יהוה אשׁר לא־יבשׁו קוי׃
Isa 49:24  היקח מגבור מלקוח ואם־שׁבי צדיק ימלט׃
Isa 49:25  כי־כה אמר יהוה גם־שׁבי גבור יקח ומלקוח עריץ ימלט ואת־יריבך אנכי אריב ואת־בניך אנכי אושׁיע׃
Isa 49:26  והאכלתי את־מוניך את־בשׂרם וכעסיס דמם ישׁכרון וידעו כל־בשׂר כי אני יהוה מושׁיעך וגאלך אביר יעקב׃
Isa 50:1  כה אמר יהוה אי זה ספר כריתות אמכם אשׁר שׁלחתיה או מי מנושׁי אשׁר־מכרתי אתכם לו הן בעונתיכם נמכרתם ובפשׁעיכם שׁלחה אמכם׃
Isa 50:2  מדוע באתי ואין אישׁ קראתי ואין עונה הקצור קצרה ידי מפדות ואם־אין־בי כח להציל הן בגערתי אחריב ים אשׂים נהרות מדבר תבאשׁ דגתם מאין מים ותמת בצמא׃
Isa 50:3  אלבישׁ שׁמים קדרות ושׂק אשׂים כסותם׃
Isa 50:4  אדני יהוה נתן לי לשׁון למודים לדעת לעות את־יעף דבר יעיר בבקר בבקר יעיר לי אזן לשׁמע כלמודים׃
Isa 50:5  אדני יהוה פתח־לי אזן ואנכי לא מריתי אחור לא נסוגתי׃
Isa 50:6  גוי נתתי למכים ולחיי למרטים פני לא הסתרתי מכלמות ורק׃
Isa 50:7  ואדני יהוה יעזר־לי על־כן לא נכלמתי על־כן שׂמתי פני כחלמישׁ ואדע כי־לא אבושׁ׃
Isa 50:8  קרוב מצדיקי מי־יריב אתי נעמדה יחד מי־בעל משׁפטי יגשׁ אלי׃
Isa 50:9  הן אדני יהוה יעזר־לי מי־הוא ירשׁיעני הן כלם כבגד יבלו עשׁ יאכלם׃
Isa 50:10  מי בכם ירא יהוה שׁמע בקול עבדו אשׁר הלך חשׁכים ואין נגה לו יבטח בשׁם יהוה וישׁען באלהיו׃
Isa 50:11  הן כלכם קדחי אשׁ מאזרי זיקות לכו באור אשׁכם ובזיקות בערתם מידי היתה־זאת לכם למעצבה תשׁכבון׃
Isa 51:1  שׁמעו אלי רדפי צדק מבקשׁי יהוה הביטו אל־צור חצבתם ואל־מקבת בור נקרתם׃
Isa 51:2  הביטו אל־אברהם אביכם ואל־שׂרה תחוללכם כי־אחד קראתיו ואברכהו וארבהו׃
Isa 51:3  כי־נחם יהוה ציון נחם כל־חרבתיה וישׂם מדברה כעדן וערבתה כגן־יהוה שׂשׂון ושׂמחה ימצא בה תודה וקול זמרה׃
Isa 51:4  הקשׁיבו אלי עמי ולאומי אלי האזינו כי תורה מאתי תצא ומשׁפטי לאור עמים ארגיע׃
Isa 51:5  קרוב צדקי יצא ישׁעי וזרעי עמים ישׁפטו אלי איים יקוו ואל־זרעי ייחלון׃
Isa 51:6  שׂאו לשׁמים עיניכם והביטו אל־הארץ מתחת כי־שׁמים כעשׁן נמלחו והארץ כבגד תבלה וישׁביה כמו־כן ימותון וישׁועתי לעולם תהיה וצדקתי לא תחת׃
Isa 51:7  שׁמעו אלי ידעי צדק עם תורתי בלבם אל־תיראו חרפת אנושׁ ומגדפתם אל־תחתו׃
Isa 51:8  כי כבגד יאכלם עשׁ וכצמר יאכלם סס וצדקתי לעולם תהיה וישׁועתי לדור דורים׃
Isa 51:9  עורי עורי לבשׁי־עז זרוע יהוה עורי כימי קדם דרות עולמים הלוא את־היא המחצבת רהב מחוללת תנין׃
Isa 51:10  הלוא את־היא המחרבת ים מי תהום רבה השׂמה מעמקי־ים דרך לעבר גאולים׃
Isa 51:11  ופדויי יהוה ישׁובון ובאו ציון ברנה ושׂמחת עולם על־ראשׁם שׂשׂון ושׂמחה ישׂיגון נסו יגון ואנחה׃
Isa 51:12  אנכי אנכי הוא מנחמכם מי־את ותיראי מאנושׁ ימות ומבן־אדם חציר ינתן׃
Isa 51:13  ותשׁכח יהוה עשׂך נוטה שׁמים ויסד ארץ ותפחד תמיד כל־היום מפני חמת המציק כאשׁר כונן להשׁחית ואיה חמת המציק׃
Isa 51:14  מהר צעה להפתח ולא־ימות לשׁחת ולא יחסר לחמו׃
Isa 51:15  ואנכי יהוה אלהיך רגע הים ויהמו גליו יהוה צבאות שׁמו׃
Isa 51:16  ואשׂים דברי בפיך ובצל ידי כסיתיך לנטע שׁמים וליסד ארץ ולאמר לציון עמי־אתה׃
Isa 51:17  התעוררי התעוררי קומי ירושׁלם אשׁר שׁתית מיד יהוה את־כוס חמתו את־קבעת כוס התרעלה שׁתית מצית׃
Isa 51:18  אין־מנהל לה מכל־בנים ילדה ואין מחזיק בידה מכל־בנים גדלה׃
Isa 51:19  שׁתים הנה קראתיך מי ינוד לך השׁד והשׁבר והרעב והחרב מי אנחמך׃
Isa 51:20  בניך עלפו שׁכבו בראשׁ כל־חוצות כתוא מכמר המלאים חמת־יהוה גערת אלהיך׃
Isa 51:21  לכן שׁמעי־נא זאת עניה ושׁכרת ולא מיין׃
Isa 51:22  כה־אמר אדניך יהוה ואלהיך יריב עמו הנה לקחתי מידך את־כוס התרעלה את־קבעת כוס חמתי לא־תוסיפי לשׁתותה עוד׃
Isa 51:23  ושׂמתיה ביד־מוגיך אשׁר־אמרו לנפשׁך שׁחי ונעברה ותשׂימי כארץ גוך וכחוץ לעברים׃
Isa 52:1  עורי עורי לבשׁי עזך ציון לבשׁי בגדי תפארתך ירושׁלם עיר הקדשׁ כי לא יוסיף יבא־בך עוד ערל וטמא׃
Isa 52:2  התנערי מעפר קומי שׁבי ירושׁלם התפתחו מוסרי צוארך שׁביה בת־ציון׃
Isa 52:3  כי־כה אמר יהוה חנם נמכרתם ולא בכסף תגאלו׃
Isa 52:4  כי כה אמר אדני יהוה מצרים ירד־עמי בראשׁנה לגור שׁם ואשׁור באפס עשׁקו׃
Isa 52:5  ועתה מה־לי־פה נאם־יהוה כי־לקח עמי חנם משׁלו יהילילו נאם־יהוה ותמיד כל־היום שׁמי מנאץ׃
Isa 52:6  לכן ידע עמי שׁמי לכן ביום ההוא כי־אני־הוא המדבר הנני׃
Isa 52:7  מה־נאוו על־ההרים רגלי מבשׂר משׁמיע שׁלום מבשׂר טוב משׁמיע ישׁועה אמר לציון מלך אלהיך׃
Isa 52:8  קול צפיך נשׂאו קול יחדו ירננו כי עין בעין יראו בשׁוב יהוה ציון׃
Isa 52:9  פצחו רננו יחדו חרבות ירושׁלם כי־נחם יהוה עמו גאל ירושׁלם׃
Isa 52:10  חשׂף יהוה את־זרוע קדשׁו לעיני כל־הגוים וראו כל־אפסי־ארץ את ישׁועת אלהינו׃
Isa 52:11  סורו סורו צאו משׁם טמא אל־תגעו צאו מתוכה הברו נשׂאי כלי יהוה׃
Isa 52:12  כי לא בחפזון תצאו ובמנוסה לא תלכון כי־הלך לפניכם יהוה ומאספכם אלהי ישׂראל׃
Isa 52:13  הנה ישׂכיל עבדי ירום ונשׂא וגבה מאד׃
Isa 52:14  כאשׁר שׁממו עליך רבים כן־משׁחת מאישׁ מראהו ותארו מבני אדם׃
Isa 52:15  כן יזה גוים רבים עליו יקפצו מלכים פיהם כי אשׁר לא־ספר להם ראו ואשׁר לא־שׁמעו התבוננו׃
Isa 53:1  מי האמין לשׁמעתנו וזרוע יהוה על־מי נגלתה׃
Isa 53:2  ויעל כיונק לפניו וכשׁרשׁ מארץ ציה לא־תאר לו ולא הדר ונראהו ולא־מראה ונחמדהו׃
Isa 53:3  נבזה וחדל אישׁים אישׁ מכאבות וידוע חלי וכמסתר פנים ממנו נבזה ולא חשׁבנהו׃
Isa 53:4  אכן חלינו הוא נשׂא ומכאבינו סבלם ואנחנו חשׁבנהו נגוע מכה אלהים ומענה׃
Isa 53:5  והוא מחלל מפשׁענו מדכא מעונתינו מוסר שׁלומנו עליו ובחברתו נרפא־לנו׃
Isa 53:6  כלנו כצאן תעינו אישׁ לדרכו פנינו ויהוה הפגיע בו את עון כלנו׃
Isa 53:7  נגשׂ והוא נענה ולא יפתח־פיו כשׂה לטבח יובל וכרחל לפני גזזיה נאלמה ולא יפתח פיו׃
Isa 53:8  מעצר וממשׁפט לקח ואת־דורו מי ישׂוחח כי נגזר מארץ חיים מפשׁע עמי נגע למו׃
Isa 53:9  ויתן את־רשׁעים קברו ואת־עשׁיר במתיו על לא־חמס עשׂה ולא מרמה בפיו׃
Isa 53:10  ויהוה חפץ דכאו החלי אם־תשׂים אשׁם נפשׁו יראה זרע יאריך ימים וחפץ יהוה בידו יצלח׃
Isa 53:11  מעמל נפשׁו יראה ישׂבע בדעתו יצדיק צדיק עבדי לרבים ועונתם הוא יסבל׃
Isa 53:12  לכן אחלק־לו ברבים ואת־עצומים יחלק שׁלל תחת אשׁר הערה למות נפשׁו ואת־פשׁעים נמנה והוא חטא־רבים נשׂא ולפשׁעים יפגיע׃
Isa 54:1  רני עקרה לא ילדה פצחי רנה וצהלי לא־חלה כי־רבים בני־שׁוממה מבני בעולה אמר יהוה׃
Isa 54:2  הרחיבי מקום אהלך ויריעות משׁכנותיך יטו אל־תחשׂכי האריכי מיתריך ויתדתיך חזקי׃
Isa 54:3  כי־ימין ושׂמאול תפרצי וזרעך גוים יירשׁ וערים נשׁמות יושׁיבו׃
Isa 54:4  אל־תיראי כי־לא תבושׁי ואל־תכלמי כי לא תחפירי כי בשׁת עלומיך תשׁכחי וחרפת אלמנותיך לא תזכרי־עוד׃
Isa 54:5  כי בעליך עשׂיך יהוה צבאות שׁמו וגאלך קדושׁ ישׂראל אלהי כל־הארץ יקרא׃
Isa 54:6  כי־כאשׁה עזובה ועצובת רוח קראך יהוה ואשׁת נעורים כי תמאס אמר אלהיך׃
Isa 54:7  ברגע קטן עזבתיך וברחמים גדלים אקבצך׃
Isa 54:8  בשׁצף קצף הסתרתי פני רגע ממך ובחסד עולם רחמתיך אמר גאלך יהוה׃
Isa 54:9  כי־מי נח זאת לי אשׁר נשׁבעתי מעבר מי־נח עוד על־הארץ כן נשׁבעתי מקצף עליך ומגער־בך׃
Isa 54:10  כי ההרים ימושׁו והגבעות תמוטנה וחסדי מאתך לא־ימושׁ וברית שׁלומי לא תמוט אמר מרחמך יהוה׃
Isa 54:11  עניה סערה לא נחמה הנה אנכי מרביץ בפוך אבניך ויסדתיך בספירים׃
Isa 54:12  ושׂמתי כדכד שׁמשׁתיך ושׁעריך לאבני אקדח וכל־גבולך לאבני־חפץ׃
Isa 54:13  וכל־בניך למודי יהוה ורב שׁלום בניך׃
Isa 54:14  בצדקה תכונני רחקי מעשׁק כי־לא תיראי וממחתה כי לא־תקרב אליך׃
Isa 54:15  הן גור יגור אפס מאותי מי־גר אתך עליך יפול׃
Isa 54:16  הן אנכי בראתי חרשׁ נפח באשׁ פחם ומוציא כלי למעשׂהו ואנכי בראתי משׁחית לחבל׃
Isa 54:17  כל־כלי יוצר עליך לא יצלח וכל־לשׁון תקום־אתך למשׁפט תרשׁיעי זאת נחלת עבדי יהוה וצדקתם מאתי נאם־יהוה׃
Isa 55:1  הוי כל־צמא לכו למים ואשׁר אין־לו כסף לכו שׁברו ואכלו ולכו שׁברו בלוא־כסף ובלוא מחיר יין וחלב׃
Isa 55:2  למה תשׁקלו־כסף בלוא־לחם ויגיעכם בלוא לשׂבעה שׁמעו שׁמוע אלי ואכלו־טוב ותתענג בדשׁן נפשׁכם׃
Isa 55:3  הטו אזנכם ולכו אלי שׁמעו ותחי נפשׁכם ואכרתה לכם ברית עולם חסדי דוד הנאמנים׃
Isa 55:4  הן עד לאומים נתתיו נגיד ומצוה לאמים׃
Isa 55:5  הן גוי לא־תדע תקרא וגוי לא־ידעוך אליך ירוצו למען יהוה אלהיך ולקדושׁ ישׂראל כי פארך׃
Isa 55:6  דרשׁו יהוה בהמצאו קראהו בהיותו קרוב׃
Isa 55:7  יעזב רשׁע דרכו ואישׁ און מחשׁבתיו וישׁב אל־יהוה וירחמהו ואל־אלהינו כי־ירבה לסלוח׃
Isa 55:8  כי לא מחשׁבותי מחשׁבותיכם ולא דרכיכם דרכי נאם יהוה׃
Isa 55:9  כי־גבהו שׁמים מארץ כן גבהו דרכי מדרכיכם ומחשׁבתי ממחשׁבתיכם׃
Isa 55:10  כי כאשׁר ירד הגשׁם והשׁלג מן־השׁמים ושׁמה לא ישׁוב כי אם־הרוה את־הארץ והולידה והצמיחה ונתן זרע לזרע ולחם לאכל׃
Isa 55:11  כן יהיה דברי אשׁר יצא מפי לא־ישׁוב אלי ריקם כי אם־עשׂה את־אשׁר חפצתי והצליח אשׁר שׁלחתיו׃
Isa 55:12  כי־בשׂמחה תצאו ובשׁלום תובלון ההרים והגבעות יפצחו לפניכם רנה וכל־עצי השׂדה ימחאו־כף׃
Isa 55:13  תחת הנעצוץ יעלה ברושׁ תחת הסרפד יעלה הדס והיה ליהוה לשׁם לאות עולם לא יכרת׃
Isa 56:1  כה אמר יהוה שׁמרו משׁפט ועשׂו צדקה כי־קרובה ישׁועתי לבוא וצדקתי להגלות׃
Isa 56:2  אשׁרי אנושׁ יעשׂה־זאת ובן־אדם יחזיק בה שׁמר שׁבת מחללו ושׁמר ידו מעשׂות כל־רע׃
Isa 56:3  ואל־יאמר בן־הנכר הנלוה אל־יהוה לאמר הבדל יבדילני יהוה מעל עמו ואל־יאמר הסריס הן אני עץ יבשׁ׃
Isa 56:4  כי־כה אמר יהוה לסריסים אשׁר ישׁמרו את־שׁבתותי ובחרו באשׁר חפצתי ומחזיקים בבריתי׃
Isa 56:5  ונתתי להם בביתי ובחומתי יד ושׁם טוב מבנים ומבנות שׁם עולם אתן־לו אשׁר לא יכרת׃
Isa 56:6  ובני הנכר הנלוים על־יהוה לשׁרתו ולאהבה את־שׁם יהוה להיות לו לעבדים כל־שׁמר שׁבת מחללו ומחזיקים בבריתי׃
Isa 56:7  והביאותים אל־הר קדשׁי ושׂמחתים בבית תפלתי עולתיהם וזבחיהם לרצון על־מזבחי כי ביתי בית־תפלה יקרא לכל־העמים׃
Isa 56:8  נאם אדני יהוה מקבץ נדחי ישׂראל עוד אקבץ עליו לנקבציו׃
Isa 56:9  כל חיתו שׂדי אתיו לאכל כל־חיתו ביער׃
Isa 56:10  צפו עורים כלם לא ידעו כלם כלבים אלמים לא יוכלו לנבח הזים שׁכבים אהבי לנום׃
Isa 56:11  והכלבים עזי־נפשׁ לא ידעו שׂבעה והמה רעים לא ידעו הבין כלם לדרכם פנו אישׁ לבצעו מקצהו׃
Isa 56:12  אתיו אקחה־יין ונסבאה שׁכר והיה כזה יום מחר גדול יתר מאד׃
Isa 57:1  הצדיק אבד ואין אישׁ שׂם על־לב ואנשׁי־חסד נאספים באין מבין כי־מפני הרעה נאסף הצדיק׃
Isa 57:2  יבוא שׁלום ינוחו על־משׁכבותם הלך נכחו׃
Isa 57:3  ואתם קרבו־הנה בני עננה זרע מנאף ותזנה׃
Isa 57:4  על־מי תתענגו על־מי תרחיבו פה תאריכו לשׁון הלוא־אתם ילדי־פשׁע זרע שׁקר׃
Isa 57:5  הנחמים באלים תחת כל־עץ רענן שׁחטי הילדים בנחלים תחת סעפי הסלעים׃
Isa 57:6  בחלקי־נחל חלקך הם הם גורלך גם־להם שׁפכת נסך העלית מנחה העל אלה אנחם׃
Isa 57:7  על הר־גבה ונשׂא שׂמת משׁכבך גם־שׁם עלית לזבח זבח׃
Isa 57:8  ואחר הדלת והמזוזה שׂמת זכרונך כי מאתי גלית ותעלי הרחבת משׁכבך ותכרת־לך מהם אהבת משׁכבם יד חזית׃
Isa 57:9  ותשׁרי למלך בשׁמן ותרבי רקחיך ותשׁלחי צריך עד־מרחק ותשׁפילי עד־שׁאול׃
Isa 57:10  ברב דרכך יגעת לא אמרת נואשׁ חית ידך מצאת על־כן לא חלית׃
Isa 57:11  ואת־מי דאגת ותיראי כי תכזבי ואותי לא זכרת לא־שׂמת על־לבך הלא אני מחשׁה ומעלם ואותי לא תיראי׃
Isa 57:12  אני אגיד צדקתך ואת־מעשׂיך ולא יועילוך׃
Isa 57:13  בזעקך יצילך קבוציך ואת־כלם ישׂא־רוח יקח־הבל והחוסה בי ינחל־ארץ ויירשׁ הר־קדשׁי׃
Isa 57:14  ואמר סלו־סלו פנו־דרך הרימו מכשׁול מדרך עמי׃
Isa 57:15  כי כה אמר רם ונשׂא שׁכן עד וקדושׁ שׁמו מרום וקדושׁ אשׁכון ואת־דכא ושׁפל־רוח להחיות רוח שׁפלים ולהחיות לב נדכאים׃
Isa 57:16  כי לא לעולם אריב ולא לנצח אקצוף כי־רוח מלפני יעטוף ונשׁמות אני עשׂיתי׃
Isa 57:17  בעון בצעו קצפתי ואכהו הסתר ואקצף וילך שׁובב בדרך לבו׃
Isa 57:18  דרכיו ראיתי וארפאהו ואנחהו ואשׁלם נחמים לו ולאבליו׃
Isa 57:19  בורא נוב שׂפתים שׁלום שׁלום לרחוק ולקרוב אמר יהוה ורפאתיו׃
Isa 57:20  והרשׁעים כים נגרשׁ כי השׁקט לא יוכל ויגרשׁו מימיו רפשׁ וטיט׃
Isa 57:21  אין שׁלום אמר אלהי לרשׁעים׃
Isa 58:1  קרא בגרון אל־תחשׂך כשׁופר הרם קולך והגד לעמי פשׁעם ולבית יעקב חטאתם׃
Isa 58:2  ואותי יום יום ידרשׁון ודעת דרכי יחפצון כגוי אשׁר־צדקה עשׂה ומשׁפט אלהיו לא עזב ישׁאלוני משׁפטי־צדק קרבת אלהים יחפצון׃
Isa 58:3  למה צמנו ולא ראית ענינו נפשׁנו ולא תדע הן ביום צמכם תמצאו־חפץ וכל־עצביכם תנגשׂו׃
Isa 58:4  הן לריב ומצה תצומו ולהכות באגרף רשׁע לא־תצומו כיום להשׁמיע במרום קולכם׃
Isa 58:5  הכזה יהיה צום אבחרהו יום ענות אדם נפשׁו הלכף כאגמן ראשׁו ושׂק ואפר יציע הלזה תקרא־צום ויום רצון ליהוה׃
Isa 58:6  הלוא זה צום אבחרהו פתח חרצבות רשׁע התר אגדות מוטה ושׁלח רצוצים חפשׁים וכל־מוטה תנתקו׃
Isa 58:7  הלוא פרס לרעב לחמך ועניים מרודים תביא בית כי־תראה ערם וכסיתו ומבשׂרך לא תתעלם׃
Isa 58:8  אז יבקע כשׁחר אורך וארכתך מהרה תצמח והלך לפניך צדקך כבוד יהוה יאספך׃
Isa 58:9  אז תקרא ויהוה יענה תשׁוע ויאמר הנני אם־תסיר מתוכך מוטה שׁלח אצבע ודבר־און׃
Isa 58:10  ותפק לרעב נפשׁך ונפשׁ נענה תשׂביע וזרח בחשׁך אורך ואפלתך כצהרים׃
Isa 58:11  ונחך יהוה תמיד והשׂביע בצחצחות נפשׁך ועצמתיך יחליץ והיית כגן רוה וכמוצא מים אשׁר לא־יכזבו מימיו׃
Isa 58:12  ובנו ממך חרבות עולם מוסדי דור־ודור תקומם וקרא לך גדר פרץ משׁבב נתיבות לשׁבת׃
Isa 58:13  אם־תשׁיב משׁבת רגלך עשׂות חפציך ביום קדשׁי וקראת לשׁבת ענג לקדושׁ יהוה מכבד וכבדתו מעשׂות דרכיך ממצוא חפצך ודבר דבר׃
Isa 58:14  אז תתענג על־יהוה והרכבתיך על־במותי ארץ והאכלתיך נחלת יעקב אביך כי פי יהוה דבר׃
Isa 59:1  הן לא־קצרה יד־יהוה מהושׁיע ולא־כבדה אזנו משׁמוע׃
Isa 59:2  כי אם־עונתיכם היו מבדלים בינכם לבין אלהיכם וחטאותיכם הסתירו פנים מכם משׁמוע׃
Isa 59:3  כי כפיכם נגאלו בדם ואצבעותיכם בעון שׂפתותיכם דברו־שׁקר לשׁונכם עולה תהגה׃
Isa 59:4  אין־קרא בצדק ואין נשׁפט באמונה בטוח על־תהו ודבר־שׁוא הרו עמל והוליד און׃
Isa 59:5  ביצי צפעוני בקעו וקורי עכבישׁ יארגו האכל מביציהם ימות והזורה תבקע אפעה׃
Isa 59:6  קוריהם לא־יהיו לבגד ולא יתכסו במעשׂיהם מעשׂיהם מעשׂי־און ופעל חמס בכפיהם׃
Isa 59:7  רגליהם לרע ירצו וימהרו לשׁפך דם נקי מחשׁבותיהם מחשׁבות און שׁד ושׁבר במסלותם׃
Isa 59:8  דרך שׁלום לא ידעו ואין משׁפט במעגלותם נתיבותיהם עקשׁו להם כל דרך בה לא ידע שׁלום׃
Isa 59:9  על־כן רחק משׁפט ממנו ולא תשׂיגנו צדקה נקוה לאור והנה־חשׁך לנגהות באפלות נהלך׃
Isa 59:10  נגשׁשׁה כעורים קיר וכאין עינים נגשׁשׁה כשׁלנו בצהרים כנשׁף באשׁמנים כמתים׃
Isa 59:11  נהמה כדבים כלנו וכיונים הגה נהגה נקוה למשׁפט ואין לישׁועה רחקה ממנו׃
Isa 59:12  כי־רבו פשׁעינו נגדך וחטאותינו ענתה בנו כי־פשׁעינו אתנו ועונתינו ידענום׃
Isa 59:13  פשׁע וכחשׁ ביהוה ונסוג מאחר אלהינו דבר־עשׁק וסרה הרו והגו מלב דברי־שׁקר׃
Isa 59:14  והסג אחור משׁפט וצדקה מרחוק תעמד כי־כשׁלה ברחוב אמת ונכחה לא־תוכל לבוא׃
Isa 59:15  ותהי האמת נעדרת וסר מרע משׁתולל וירא יהוה וירע בעיניו כי־אין משׁפט׃
Isa 59:16  וירא כי־אין אישׁ וישׁתומם כי אין מפגיע ותושׁע לו זרעו וצדקתו היא סמכתהו׃
Isa 59:17  וילבשׁ צדקה כשׁרין וכובע ישׁועה בראשׁו וילבשׁ בגדי נקם תלבשׁת ויעט כמעיל קנאה׃
Isa 59:18  כעל גמלות כעל ישׁלם חמה לצריו גמול לאיביו לאיים גמול ישׁלם׃
Isa 59:19  וייראו ממערב את־שׁם יהוה וממזרח־שׁמשׁ את־כבודו כי־יבוא כנהר צר רוח יהוה נססה בו׃
Isa 59:20  ובא לציון גואל ולשׁבי פשׁע ביעקב נאם יהוה׃
Isa 59:21  ואני זאת בריתי אותם אמר יהוה רוחי אשׁר עליך ודברי אשׁר־שׂמתי בפיך לא־ימושׁו מפיך ומפי זרעך ומפי זרע זרעך אמר יהוה מעתה ועד־עולם׃
Isa 60:1  קומי אורי כי בא אורך וכבוד יהוה עליך זרח׃
Isa 60:2  כי־הנה החשׁך יכסה־ארץ וערפל לאמים ועליך יזרח יהוה וכבודו עליך יראה׃
Isa 60:3  והלכו גוים לאורך ומלכים לנגה זרחך׃
Isa 60:4  שׂאי־סביב עיניך וראי כלם נקבצו באו־לך בניך מרחוק יבאו ובנתיך על־צד תאמנה׃
Isa 60:5  אז תראי ונהרת ופחד ורחב לבבך כי־יהפך עליך המון ים חיל גוים יבאו לך׃
Isa 60:6  שׁפעת גמלים תכסך בכרי מדין ועיפה כלם משׁבא יבאו זהב ולבונה ישׂאו ותהלת יהוה יבשׂרו׃
Isa 60:7  כל־צאן קדר יקבצו לך אילי נביות ישׁרתונך יעלו על־רצון מזבחי ובית תפארתי אפאר׃
Isa 60:8  מי־אלה כעב תעופינה וכיונים אל־ארבתיהם׃
Isa 60:9  כי־לי איים יקוו ואניות תרשׁישׁ בראשׁנה להביא בניך מרחוק כספם וזהבם אתם לשׁם יהוה אלהיך ולקדושׁ ישׂראל כי פארך׃
Isa 60:10  ובנו בני־נכר חמתיך ומלכיהם ישׁרתונך כי בקצפי הכיתיך וברצוני רחמתיך׃
Isa 60:11  ופתחו שׁעריך תמיד יומם ולילה לא יסגרו להביא אליך חיל גוים ומלכיהם נהוגים׃
Isa 60:12  כי־הגוי והממלכה אשׁר לא־יעבדוך יאבדו והגוים חרב יחרבו׃
Isa 60:13  כבוד הלבנון אליך יבוא ברושׁ תדהר ותאשׁור יחדו לפאר מקום מקדשׁי ומקום רגלי אכבד׃
Isa 60:14  והלכו אליך שׁחוח בני מעניך והשׁתחוו על־כפות רגליך כל־מנאציך וקראו לך עיר יהוה ציון קדושׁ ישׂראל׃
Isa 60:15  תחת היותך עזובה ושׂנואה ואין עובר ושׂמתיך לגאון עולם משׂושׂ דור ודור׃
Isa 60:16  וינקת חלב גוים ושׁד מלכים תינקי וידעת כי אני יהוה מושׁיעך וגאלך אביר יעקב׃
Isa 60:17  תחת הנחשׁת אביא זהב ותחת הברזל אביא כסף ותחת העצים נחשׁת ותחת האבנים ברזל ושׂמתי פקדתך שׁלום ונגשׂיך צדקה׃
Isa 60:18  לא־ישׁמע עוד חמס בארצך שׁד ושׁבר בגבוליך וקראת ישׁועה חומתיך ושׁעריך תהלה׃
Isa 60:19  לא־יהיה־לך עוד השׁמשׁ לאור יומם ולנגה הירח לא־יאיר לך והיה־לך יהוה לאור עולם ואלהיך לתפארתך׃
Isa 60:20  לא־יבוא עוד שׁמשׁך וירחך לא יאסף כי יהוה יהיה־לך לאור עולם ושׁלמו ימי אבלך׃
Isa 60:21  ועמך כלם צדיקים לעולם יירשׁו ארץ נצר מטעו מעשׂה ידי להתפאר׃
Isa 60:22  הקטן יהיה לאלף והצעיר לגוי עצום אני יהוה בעתה אחישׁנה׃
Isa 61:1  רוח אדני יהוה עלי יען משׁח יהוה אתי לבשׂר ענוים שׁלחני לחבשׁ לנשׁברי־לב לקרא לשׁבוים דרור ולאסורים פקח־קוח׃
Isa 61:2  לקרא שׁנת־רצון ליהוה ויום נקם לאלהינו לנחם כל־אבלים׃
Isa 61:3  לשׂום לאבלי ציון לתת להם פאר תחת אפר שׁמן שׂשׂון תחת אבל מעטה תהלה תחת רוח כהה וקרא להם אילי הצדק מטע יהוה להתפאר׃
Isa 61:4  ובנו חרבות עולם שׁממות ראשׁנים יקוממו וחדשׁו ערי חרב שׁממות דור ודור׃
Isa 61:5  ועמדו זרים ורעו צאנכם ובני נכר אכריכם וכרמיכם׃
Isa 61:6  ואתם כהני יהוה תקראו משׁרתי אלהינו יאמר לכם חיל גוים תאכלו ובכבודם תתימרו׃
Isa 61:7  תחת בשׁתכם משׁנה וכלמה ירנו חלקם לכן בארצם משׁנה יירשׁו שׂמחת עולם תהיה להם׃
Isa 61:8  כי אני יהוה אהב משׁפט שׂנא גזל בעולה ונתתי פעלתם באמת וברית עולם אכרות להם׃
Isa 61:9  ונודע בגוים זרעם וצאצאיהם בתוך העמים כל־ראיהם יכירום כי הם זרע ברך יהוה׃
Isa 61:10  שׂושׂ אשׂישׂ ביהוה תגל נפשׁי באלהי כי הלבישׁני בגדי־ישׁע מעיל צדקה יעטני כחתן יכהן פאר וככלה תעדה כליה׃
Isa 61:11  כי כארץ תוציא צמחה וכגנה זרועיה תצמיח כן אדני יהוה יצמיח צדקה ותהלה נגד כל־הגוים׃
Isa 62:1  למען ציון לא אחשׁה ולמען ירושׁלם לא אשׁקוט עד־יצא כנגה צדקה וישׁועתה כלפיד יבער׃
Isa 62:2  וראו גוים צדקך וכל־מלכים כבודך וקרא לך שׁם חדשׁ אשׁר פי יהוה יקבנו׃
Isa 62:3  והיית עטרת תפארת ביד־יהוה וצנוף מלוכה בכף־אלהיך׃
Isa 62:4  לא־יאמר לך עוד עזובה ולארצך לא־יאמר עוד שׁממה כי לך יקרא חפצי־בה ולארצך בעולה כי־חפץ יהוה בך וארצך תבעל׃
Isa 62:5  כי־יבעל בחור בתולה יבעלוך בניך ומשׂושׂ חתן על־כלה ישׂישׂ עליך אלהיך׃
Isa 62:6  על־חומתיך ירושׁלם הפקדתי שׁמרים כל־היום וכל־הלילה תמיד לא יחשׁו המזכרים את־יהוה אל־דמי לכם׃
Isa 62:7  ואל־תתנו דמי לו עד־יכונן ועד־ישׂים את־ירושׁלם תהלה בארץ׃
Isa 62:8  נשׁבע יהוה בימינו ובזרוע עזו אם־אתן את־דגנך עוד מאכל לאיביך ואם־ישׁתו בני־נכר תירושׁך אשׁר יגעת בו׃
Isa 62:9  כי מאספיו יאכלהו והללו את־יהוה ומקבציו ישׁתהו בחצרות קדשׁי׃
Isa 62:10  עברו עברו בשׁערים פנו דרך העם סלו סלו המסלה סקלו מאבן הרימו נס על־העמים׃
Isa 62:11  הנה יהוה השׁמיע אל־קצה הארץ אמרו לבת־ציון הנה ישׁעך בא הנה שׂכרו אתו ופעלתו לפניו׃
Isa 62:12  וקראו להם עם־הקדשׁ גאולי יהוה ולך יקרא דרושׁה עיר לא נעזבה׃
Isa 63:1  מי־זה בא מאדום חמוץ בגדים מבצרה זה הדור בלבושׁו צעה ברב כחו אני מדבר בצדקה רב להושׁיע׃
Isa 63:2  מדוע אדם ללבושׁך ובגדיך כדרך בגת׃
Isa 63:3  פורה דרכתי לבדי ומעמים אין־אישׁ אתי ואדרכם באפי וארמסם בחמתי ויז נצחם על־בגדי וכל־מלבושׁי אגאלתי׃
Isa 63:4  כי יום נקם בלבי ושׁנת גאולי באה׃
Isa 63:5  ואביט ואין עזר ואשׁתומם ואין סומך ותושׁע לי זרעי וחמתי היא סמכתני׃
Isa 63:6  ואבוס עמים באפי ואשׁכרם בחמתי ואוריד לארץ נצחם׃
Isa 63:7  חסדי יהוה אזכיר תהלת יהוה כעל כל אשׁר־גמלנו יהוה ורב־טוב לבית ישׂראל אשׁר־גמלם כרחמיו וכרב חסדיו׃
Isa 63:8  ויאמר אך־עמי המה בנים לא ישׁקרו ויהי להם למושׁיע׃
Isa 63:9  בכל־צרתם לא צר ומלאך פניו הושׁיעם באהבתו ובחמלתו הוא גאלם וינטלם וינשׂאם כל־ימי עולם׃
Isa 63:10  והמה מרו ועצבו את־רוח קדשׁו ויהפך להם לאויב הוא נלחם־בם׃
Isa 63:11  ויזכר ימי־עולם משׁה עמו איה המעלם מים את רעי צאנו איה השׂם בקרבו את־רוח קדשׁו׃
Isa 63:12  מוליך לימין משׁה זרוע תפארתו בוקע מים מפניהם לעשׂות לו שׁם עולם׃
Isa 63:13  מוליכם בתהמות כסוס במדבר לא יכשׁלו׃
Isa 63:14  כבהמה בבקעה תרד רוח יהוה תניחנו כן נהגת עמך לעשׂות לך שׁם תפארת׃
Isa 63:15  הבט משׁמים וראה מזבל קדשׁך ותפארתך איה קנאתך וגבורתך המון מעיך ורחמיך אלי התאפקו׃
Isa 63:16  כי־אתה אבינו כי אברהם לא ידענו וישׂראל לא יכירנו אתה יהוה אבינו גאלנו מעולם שׁמך׃
Isa 63:17  למה תתענו יהוה מדרכיך תקשׁיח לבנו מיראתך שׁוב למען עבדיך שׁבטי נחלתך׃
Isa 63:18  למצער ירשׁו עם־קדשׁך צרינו בוססו מקדשׁך׃
Isa 63:19  היינו מעולם לא־משׁלת בם לא־נקרא שׁמך׃
Isa 63:19  היינו מעולם לא־משׁלת בם לא־נקרא שׁמך׃
Isa 64:1  כקדח אשׁ המסים מים תבעה־אשׁ להודיע שׁמך לצריך מפניך גוים ירגזו׃
Isa 64:2  בעשׂותך נוראות לא נקוה ירדת מפניך הרים נזלו׃
Isa 64:3  ומעולם לא־שׁמעו לא האזינו עין לא־ראתה אלהים זולתך יעשׂה למחכה־לו׃
Isa 64:4  פגעת את־שׂשׂ ועשׂה צדק בדרכיך יזכרוך הן־אתה קצפת ונחטא בהם עולם ונושׁע׃
Isa 64:5  ונהי כטמא כלנו וכבגד עדים כל־צדקתינו ונבל כעלה כלנו ועוננו כרוח ישׂאנו׃
Isa 64:6  ואין־קורא בשׁמך מתעורר להחזיק בך כי־הסתרת פניך ממנו ותמוגנו ביד־עוננו׃
Isa 64:7  ועתה יהוה אבינו אתה אנחנו החמר ואתה יצרנו ומעשׂה ידך כלנו׃
Isa 64:8  אל־תקצף יהוה עד־מאד ואל־לעד תזכר עון הן הבט־נא עמך כלנו׃
Isa 64:9  ערי קדשׁך היו מדבר ציון מדבר היתה ירושׁלם שׁממה׃
Isa 64:10  בית קדשׁנו ותפארתנו אשׁר הללוך אבתינו היה לשׂרפת אשׁ וכל־מחמדינו היה לחרבה׃
Isa 64:11  העל־אלה תתאפק יהוה תחשׁה ותעננו עד־מאד׃
Isa 65:1  נדרשׁתי ללוא שׁאלו נמצאתי ללא בקשׁני אמרתי הנני הנני אל־גוי לא־קרא בשׁמי׃
Isa 65:2  פרשׂתי ידי כל־היום אל־עם סורר ההלכים הדרך לא־טוב אחר מחשׁבתיהם׃
Isa 65:3  העם המכעיסים אותי על־פני תמיד זבחים בגנות ומקטרים על־הלבנים׃
Isa 65:4  הישׁבים בקברים ובנצורים ילינו האכלים בשׂר החזיר ופרק פגלים כליהם׃
Isa 65:5  האמרים קרב אליך אל־תגשׁ־בי כי קדשׁתיך אלה עשׁן באפי אשׁ יקדת כל־היום׃
Isa 65:6  הנה כתובה לפני לא אחשׂה כי אם־שׁלמתי ושׁלמתי על־חיקם׃
Isa 65:7  עונתיכם ועונת אבותיכם יחדו אמר יהוה אשׁר קטרו על־ההרים ועל־הגבעות חרפוני ומדתי פעלתם ראשׁנה על־חיקם׃
Isa 65:8  כה אמר יהוה כאשׁר ימצא התירושׁ באשׁכול ואמר אל־תשׁחיתהו כי ברכה בו כן אעשׂה למען עבדי לבלתי השׁחית הכל׃
Isa 65:9  והוצאתי מיעקב זרע ומיהודה יורשׁ הרי וירשׁוה בחירי ועבדי ישׁכנו־שׁמה׃
Isa 65:10  והיה השׁרון לנוה־צאן ועמק עכור לרבץ בקר לעמי אשׁר דרשׁוני׃
Isa 65:11  ואתם עזבי יהוה השׁכחים את־הר קדשׁי הערכים לגד שׁלחן והממלאים למני ממסך׃
Isa 65:12  ומניתי אתכם לחרב וכלכם לטבח תכרעו יען קראתי ולא עניתם דברתי ולא שׁמעתם ותעשׂו הרע בעיני ובאשׁר לא־חפצתי בחרתם׃
Isa 65:13  לכן כה־אמר אדני יהוה הנה עבדי יאכלו ואתם תרעבו הנה עבדי ישׁתו ואתם תצמאו הנה עבדי ישׂמחו ואתם תבשׁו׃
Isa 65:14  הנה עבדי ירנו מטוב לב ואתם תצעקו מכאב לב ומשׁבר רוח תילילו׃
Isa 65:15  והנחתם שׁמכם לשׁבועה לבחירי והמיתך אדני יהוה ולעבדיו יקרא שׁם אחר׃
Isa 65:16  אשׁר המתברך בארץ יתברך באלהי אמן והנשׁבע בארץ ישׁבע באלהי אמן כי נשׁכחו הצרות הראשׁנות וכי נסתרו מעיני׃
Isa 65:17  כי־הנני בורא שׁמים חדשׁים וארץ חדשׁה ולא תזכרנה הראשׁנות ולא תעלינה על־לב׃
Isa 65:18  כי־אם־שׂישׂו וגילו עדי־עד אשׁר אני בורא כי הנני בורא את־ירושׁלם גילה ועמה משׂושׂ׃
Isa 65:19  וגלתי בירושׁלם ושׂשׂתי בעמי ולא־ישׁמע בה עוד קול בכי וקול זעקה׃
Isa 65:20  לא־יהיה משׁם עוד עול ימים וזקן אשׁר לא־ימלא את־ימיו כי הנער בן־מאה שׁנה ימות והחוטא בן־מאה שׁנה יקלל׃
Isa 65:21  ובנו בתים וישׁבו ונטעו כרמים ואכלו פרים׃
Isa 65:22  לא יבנו ואחר ישׁב לא יטעו ואחר יאכל כי־כימי העץ ימי עמי ומעשׂה ידיהם יבלו בחירי׃
Isa 65:23  לא ייגעו לריק ולא ילדו לבהלה כי זרע ברוכי יהוה המה וצאצאיהם אתם׃
Isa 65:24  והיה טרם־יקראו ואני אענה עוד הם מדברים ואני אשׁמע׃
Isa 65:25  זאב וטלה ירעו כאחד ואריה כבקר יאכל־תבן ונחשׁ עפר לחמו לא־ירעו ולא־ישׁחיתו בכל־הר קדשׁי אמר יהוה׃
Isa 66:1  כה אמר יהוה השׁמים כסאי והארץ הדם רגלי אי־זה בית אשׁר תבנו־לי ואי־זה מקום מנוחתי׃
Isa 66:2  ואת־כל־אלה ידי עשׂתה ויהיו כל־אלה נאם־יהוה ואל־זה אביט אל־עני ונכה־רוח וחרד על־דברי׃
Isa 66:3  שׁוחט השׁור מכה־אישׁ זובח השׂה ערף כלב מעלה מנחה דם־חזיר מזכיר לבנה מברך און גם־המה בחרו בדרכיהם ובשׁקוציהם נפשׁם חפצה׃
Isa 66:4  גם־אני אבחר בתעלליהם ומגורתם אביא להם יען קראתי ואין עונה דברתי ולא שׁמעו ויעשׂו הרע בעיני ובאשׁר לא־חפצתי בחרו׃
Isa 66:5  שׁמעו דבר־יהוה החרדים אל־דברו אמרו אחיכם שׂנאיכם מנדיכם למען שׁמי יכבד יהוה ונראה בשׂמחתכם והם יבשׁו׃
Isa 66:6  קול שׁאון מעיר קול מהיכל קול יהוה משׁלם גמול לאיביו׃
Isa 66:7  בטרם תחיל ילדה בטרם יבוא חבל לה והמליטה זכר׃
Isa 66:8  מי־שׁמע כזאת מי ראה כאלה היוחל ארץ ביום אחד אם־יולד גוי פעם אחת כי־חלה גם־ילדה ציון את־בניה׃
Isa 66:9  האני אשׁביר ולא אוליד יאמר יהוה אם־אני המוליד ועצרתי אמר אלהיך׃
Isa 66:10  שׂמחו את־ירושׁלם וגילו בה כל־אהביה שׂישׂו אתה משׂושׂ כל־המתאבלים עליה׃
Isa 66:11  למען תינקו ושׂבעתם משׁד תנחמיה למען תמצו והתענגתם מזיז כבודה׃
Isa 66:12  כי־כה אמר יהוה הנני נטה־אליה כנהר שׁלום וכנחל שׁוטף כבוד גוים וינקתם על־צד תנשׂאו ועל־ברכים תשׁעשׁעו׃
Isa 66:13  כאישׁ אשׁר אמו תנחמנו כן אנכי אנחמכם ובירושׁלם תנחמו׃
Isa 66:14  וראיתם ושׂשׂ לבכם ועצמותיכם כדשׁא תפרחנה ונודעה יד־יהוה את־עבדיו וזעם את־איביו׃
Isa 66:15  כי־הנה יהוה באשׁ יבוא וכסופה מרכבתיו להשׁיב בחמה אפו וגערתו בלהבי־אשׁ׃
Isa 66:16  כי באשׁ יהוה נשׁפט ובחרבו את־כל־בשׂר ורבו חללי יהוה׃
Isa 66:17  המתקדשׁים והמטהרים אל־הגנות אחר אחד בתוך אכלי בשׂר החזיר והשׁקץ והעכבר יחדו יספו נאם־יהוה׃
Isa 66:18  ואנכי מעשׂיהם ומחשׁבתיהם באה לקבץ את־כל־הגוים והלשׁנות ובאו וראו את־כבודי׃
Isa 66:19  ושׂמתי בהם אות ושׁלחתי מהם פליטים אל־הגוים תרשׁישׁ פול ולוד משׁכי קשׁת תבל ויון האיים הרחקים אשׁר לא־שׁמעו את־שׁמעי ולא־ראו את־כבודי והגידו את־כבודי בגוים׃
Isa 66:20  והביאו את־כל־אחיכם מכל־הגוים מנחה ליהוה בסוסים וברכב ובצבים ובפרדים ובכרכרות על הר קדשׁי ירושׁלם אמר יהוה כאשׁר יביאו בני ישׂראל את־המנחה בכלי טהור בית יהוה׃
Isa 66:21  וגם־מהם אקח לכהנים ללוים אמר יהוה׃
Isa 66:22  כי כאשׁר השׁמים החדשׁים והארץ החדשׁה אשׁר אני עשׂה עמדים לפני נאם־יהוה כן יעמד זרעכם ושׁמכם׃
Isa 66:23  והיה מדי־חדשׁ בחדשׁו ומדי שׁבת בשׁבתו יבוא כל־בשׂר להשׁתחות לפני אמר יהוה׃
Isa 66:24  ויצאו וראו בפגרי האנשׁים הפשׁעים בי כי תולעתם לא תמות ואשׁם לא תכבה והיו דראון לכל־בשׂר׃


\end{document}