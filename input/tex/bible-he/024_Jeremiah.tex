\begin{document}

\title{Jeremiah}

Jer 1:1  דברי ירמיהו בן־חלקיהו מן־הכהנים אשׁר בענתות בארץ בנימן׃
Jer 1:2  אשׁר היה דבר־יהוה אליו בימי יאשׁיהו בן־אמון מלך יהודה בשׁלשׁ־עשׂרה שׁנה למלכו׃
Jer 1:3  ויהי בימי יהויקים בן־יאשׁיהו מלך יהודה עד־תם עשׁתי עשׂרה שׁנה לצדקיהו בן־יאשׁיהו מלך יהודה עד־גלות ירושׁלם בחדשׁ החמישׁי׃
Jer 1:4  ויהי דבר־יהוה אלי לאמר׃
Jer 1:5  בטרם אצורך בבטן ידעתיך ובטרם תצא מרחם הקדשׁתיך נביא לגוים נתתיך׃
Jer 1:6  ואמר אהה אדני יהוה הנה לא־ידעתי דבר כי־נער אנכי׃
Jer 1:7  ויאמר יהוה אלי אל־תאמר נער אנכי כי על־כל־אשׁר אשׁלחך תלך ואת כל־אשׁר אצוך תדבר׃
Jer 1:8  אל־תירא מפניהם כי־אתך אני להצלך נאם־יהוה׃
Jer 1:9  וישׁלח יהוה את־ידו ויגע על־פי ויאמר יהוה אלי הנה נתתי דברי בפיך׃
Jer 1:10  ראה הפקדתיך היום הזה על־הגוים ועל־הממלכות לנתושׁ ולנתוץ ולהאביד ולהרוס לבנות ולנטוע׃
Jer 1:11  ויהי דבר־יהוה אלי לאמר מה־אתה ראה ירמיהו ואמר מקל שׁקד אני ראה׃
Jer 1:12  ויאמר יהוה אלי היטבת לראות כי־שׁקד אני על־דברי לעשׂתו׃
Jer 1:13  ויהי דבר־יהוה אלי שׁנית לאמר מה אתה ראה ואמר סיר נפוח אני ראה ופניו מפני צפונה׃
Jer 1:14  ויאמר יהוה אלי מצפון תפתח הרעה על כל־ישׁבי הארץ׃
Jer 1:15  כי הנני קרא לכל־משׁפחות ממלכות צפונה נאם־יהוה ובאו ונתנו אישׁ כסאו פתח שׁערי ירושׁלם ועל כל־חומתיה סביב ועל כל־ערי יהודה׃
Jer 1:16  ודברתי משׁפטי אותם על כל־רעתם אשׁר עזבוני ויקטרו לאלהים אחרים וישׁתחוו למעשׂי ידיהם׃
Jer 1:17  ואתה תאזר מתניך וקמת ודברת אליהם את כל־אשׁר אנכי אצוך אל־תחת מפניהם פן־אחתך לפניהם׃
Jer 1:18  ואני הנה נתתיך היום לעיר מבצר ולעמוד ברזל ולחמות נחשׁת על־כל־הארץ למלכי יהודה לשׂריה לכהניה ולעם הארץ׃
Jer 1:19  ונלחמו אליך ולא־יוכלו לך כי־אתך אני נאם־יהוה להצילך׃
Jer 2:1  ויהי דבר־יהוה אלי לאמר׃
Jer 2:2  הלך וקראת באזני ירושׁלם לאמר כה אמר יהוה זכרתי לך חסד נעוריך אהבת כלולתיך לכתך אחרי במדבר בארץ לא זרועה׃
Jer 2:3  קדשׁ ישׂראל ליהוה ראשׁית תבואתה כל־אכליו יאשׁמו רעה תבא אליהם נאם־יהוה׃
Jer 2:4  שׁמעו דבר־יהוה בית יעקב וכל־משׁפחות בית ישׂראל׃
Jer 2:5  כה אמר יהוה מה־מצאו אבותיכם בי עול כי רחקו מעלי וילכו אחרי ההבל ויהבלו׃
Jer 2:6  ולא אמרו איה יהוה המעלה אתנו מארץ מצרים המוליך אתנו במדבר בארץ ערבה ושׁוחה בארץ ציה וצלמות בארץ לא־עבר בה אישׁ ולא־ישׁב אדם שׁם׃
Jer 2:7  ואביא אתכם אל־ארץ הכרמל לאכל פריה וטובה ותבאו ותטמאו את־ארצי ונחלתי שׂמתם לתועבה׃
Jer 2:8  הכהנים לא אמרו איה יהוה ותפשׂי התורה לא ידעוני והרעים פשׁעו בי והנביאים נבאו בבעל ואחרי לא־יועלו הלכו׃
Jer 2:9  לכן עד אריב אתכם נאם־יהוה ואת־בני בניכם אריב׃
Jer 2:10  כי עברו איי כתיים וראו וקדר שׁלחו והתבוננו מאד וראו הן היתה כזאת׃
Jer 2:11  ההימיר גוי אלהים והמה לא אלהים ועמי המיר כבודו בלוא יועיל׃
Jer 2:12  שׁמו שׁמים על־זאת ושׂערו חרבו מאד נאם־יהוה׃
Jer 2:13  כי־שׁתים רעות עשׂה עמי אתי עזבו מקור מים חיים לחצב להם בארות בארת נשׁברים אשׁר לא־יכלו המים׃
Jer 2:14  העבד ישׂראל אם־יליד בית הוא מדוע היה לבז׃
Jer 2:15  עליו ישׁאגו כפרים נתנו קולם וישׁיתו ארצו לשׁמה עריו נצתה מבלי ישׁב׃
Jer 2:16  גם־בני־נף ותחפנס ירעוך קדקד׃
Jer 2:17  הלוא־זאת תעשׂה־לך עזבך את־יהוה אלהיך בעת מוליכך בדרך׃
Jer 2:18  ועתה מה־לך לדרך מצרים לשׁתות מי שׁחור ומה־לך לדרך אשׁור לשׁתות מי נהר׃
Jer 2:19  תיסרך רעתך ומשׁבותיך תוכחך ודעי וראי כי־רע ומר עזבך את־יהוה אלהיך ולא פחדתי אליך נאם־אדני יהוה צבאות׃
Jer 2:20  כי מעולם שׁברתי עלך נתקתי מוסרתיך ותאמרי לא אעבד כי על־כל־גבעה גבהה ותחת כל־עץ רענן את צעה זנה׃
Jer 2:21  ואנכי נטעתיך שׂרק כלה זרע אמת ואיך נהפכת לי סורי הגפן נכריה׃
Jer 2:22  כי אם־תכבסי בנתר ותרבי־לך ברית נכתם עונך לפני נאם אדני יהוה׃
Jer 2:23  איך תאמרי לא נטמאתי אחרי הבעלים לא הלכתי ראי דרכך בגיא דעי מה עשׂית בכרה קלה משׂרכת דרכיה׃
Jer 2:24  פרה למד מדבר באות נפשׁו שׁאפה רוח תאנתה מי ישׁיבנה כל־מבקשׁיה לא ייעפו בחדשׁה ימצאונה׃
Jer 2:25  מנעי רגלך מיחף וגורנך מצמאה ותאמרי נואשׁ לוא כי־אהבתי זרים ואחריהם אלך׃
Jer 2:26  כבשׁת גנב כי ימצא כן הבישׁו בית ישׂראל המה מלכיהם שׂריהם וכהניהם ונביאיהם׃
Jer 2:27  אמרים לעץ אבי אתה ולאבן את ילדתני כי־פנו אלי ערף ולא פנים ובעת רעתם יאמרו קומה והושׁיענו׃
Jer 2:28  ואיה אלהיך אשׁר עשׂית לך יקומו אם־יושׁיעוך בעת רעתך כי מספר עריך היו אלהיך יהודה׃
Jer 2:29  למה תריבו אלי כלכם פשׁעתם בי נאם־יהוה׃
Jer 2:30  לשׁוא הכיתי את־בניכם מוסר לא לקחו אכלה חרבכם נביאיכם כאריה משׁחית׃
Jer 2:31  הדור אתם ראו דבר־יהוה המדבר הייתי לישׂראל אם ארץ מאפליה מדוע אמרו עמי רדנו לוא־נבוא עוד אליך׃
Jer 2:32  התשׁכח בתולה עדיה כלה קשׁריה ועמי שׁכחוני ימים אין מספר׃
Jer 2:33  מה־תיטבי דרכך לבקשׁ אהבה לכן גם את־הרעות למדתי את־דרכיך׃
Jer 2:34  גם בכנפיך נמצאו דם נפשׁות אביונים נקיים לא־במחתרת מצאתים כי על־כל־אלה׃
Jer 2:35  ותאמרי כי נקיתי אך שׁב אפו ממני הנני נשׁפט אותך על־אמרך לא חטאתי׃
Jer 2:36  מה־תזלי מאד לשׁנות את־דרכך גם ממצרים תבושׁי כאשׁר־בשׁת מאשׁור׃
Jer 2:37  גם מאת זה תצאי וידיך על־ראשׁך כי־מאס יהוה במבטחיך ולא תצליחי להם׃
Jer 3:1  לאמר הן ישׁלח אישׁ את־אשׁתו והלכה מאתו והיתה לאישׁ־אחר הישׁוב אליה עוד הלוא חנוף תחנף הארץ ההיא ואת זנית רעים רבים ושׁוב אלי נאם־יהוה׃
Jer 3:2  שׂאי־עיניך על־שׁפים וראי איפה לא שׁגלת על־דרכים ישׁבת להם כערבי במדבר ותחניפי ארץ בזנותיך וברעתך׃
Jer 3:3  וימנעו רבבים ומלקושׁ לוא היה ומצח אשׁה זונה היה לך מאנת הכלם׃
Jer 3:4  הלוא מעתה קראתי לי אבי אלוף נערי אתה׃
Jer 3:5  הינטר לעולם אם־ישׁמר לנצח הנה דברתי ותעשׂי הרעות ותוכל׃
Jer 3:6  ויאמר יהוה אלי בימי יאשׁיהו המלך הראית אשׁר עשׂתה משׁבה ישׂראל הלכה היא על־כל־הר גבה ואל־תחת כל־עץ רענן ותזני־שׁם׃
Jer 3:7  ואמר אחרי עשׂותה את־כל־אלה אלי תשׁוב ולא־שׁבה ותראה בגודה אחותה יהודה׃
Jer 3:8  וארא כי על־כל־אדות אשׁר נאפה משׁבה ישׂראל שׁלחתיה ואתן את־ספר כריתתיה אליה ולא יראה בגדה יהודה אחותה ותלך ותזן גם־היא׃
Jer 3:9  והיה מקל זנותה ותחנף את־הארץ ותנאף את־האבן ואת־העץ׃
Jer 3:10  וגם־בכל־זאת לא־שׁבה אלי בגודה אחותה יהודה בכל־לבה כי אם־בשׁקר נאם־יהוה׃
Jer 3:11  ויאמר יהוה אלי צדקה נפשׁה משׁבה ישׂראל מבגדה יהודה׃
Jer 3:12  הלך וקראת את־הדברים האלה צפונה ואמרת שׁובה משׁבה ישׂראל נאם־יהוה לוא־אפיל פני בכם כי־חסיד אני נאם־יהוה לא אטור לעולם׃
Jer 3:13  אך דעי עונך כי ביהוה אלהיך פשׁעת ותפזרי את־דרכיך לזרים תחת כל־עץ רענן ובקולי לא־שׁמעתם נאם־יהוה׃
Jer 3:14  שׁובו בנים שׁובבים נאם־יהוה כי אנכי בעלתי בכם ולקחתי אתכם אחד מעיר ושׁנים ממשׁפחה והבאתי אתכם ציון׃
Jer 3:15  ונתתי לכם רעים כלבי ורעו אתכם דעה והשׂכיל׃
Jer 3:16  והיה כי תרבו ופריתם בארץ בימים ההמה נאם־יהוה לא־יאמרו עוד ארון ברית־יהוה ולא יעלה על־לב ולא יזכרו־בו ולא יפקדו ולא יעשׂה עוד׃
Jer 3:17  בעת ההיא יקראו לירושׁלם כסא יהוה ונקוו אליה כל־הגוים לשׁם יהוה לירושׁלם ולא־ילכו עוד אחרי שׁררות לבם הרע׃
Jer 3:18  בימים ההמה ילכו בית־יהודה על־בית ישׂראל ויבאו יחדו מארץ צפון על־הארץ אשׁר הנחלתי את־אבותיכם׃
Jer 3:19  ואנכי אמרתי איך אשׁיתך בבנים ואתן־לך ארץ חמדה נחלת צבי צבאות גוים ואמר אבי תקראו־לי ומאחרי לא תשׁובו׃
Jer 3:20  אכן בגדה אשׁה מרעה כן בגדתם בי בית ישׂראל נאם־יהוה׃
Jer 3:21  קול על־שׁפיים נשׁמע בכי תחנוני בני ישׂראל כי העוו את־דרכם שׁכחו את־יהוה אלהיהם׃
Jer 3:22  שׁובו בנים שׁובבים ארפה משׁובתיכם הננו אתנו לך כי אתה יהוה אלהינו׃
Jer 3:23  אכן לשׁקר מגבעות המון הרים אכן ביהוה אלהינו תשׁועת ישׂראל׃
Jer 3:24  והבשׁת אכלה את־יגיע אבותינו מנעורינו את־צאנם ואת־בקרם את־בניהם ואת־בנותיהם׃
Jer 3:25  נשׁכבה בבשׁתנו ותכסנו כלמתנו כי ליהוה אלהינו חטאנו אנחנו ואבותינו מנעורינו ועד־היום הזה ולא שׁמענו בקול יהוה אלהינו׃
Jer 4:1  אם־תשׁוב ישׂראל נאם־יהוה אלי תשׁוב ואם־תסיר שׁקוציך מפני ולא תנוד׃
Jer 4:2  ונשׁבעת חי־יהוה באמת במשׁפט ובצדקה והתברכו בו גוים ובו יתהללו׃
Jer 4:3  כי־כה אמר יהוה לאישׁ יהודה ולירושׁלם נירו לכם ניר ואל־תזרעו אל־קוצים׃
Jer 4:4  המלו ליהוה והסרו ערלות לבבכם אישׁ יהודה וישׁבי ירושׁלם פן־תצא כאשׁ חמתי ובערה ואין מכבה מפני רע מעלליכם׃
Jer 4:5  הגידו ביהודה ובירושׁלם השׁמיעו ואמרו ותקעו שׁופר בארץ קראו מלאו ואמרו האספו ונבואה אל־ערי המבצר׃
Jer 4:6  שׂאו־נס ציונה העיזו אל־תעמדו כי רעה אנכי מביא מצפון ושׁבר גדול׃
Jer 4:7  עלה אריה מסבכו ומשׁחית גוים נסע יצא ממקמו לשׂום ארצך לשׁמה עריך תצינה מאין יושׁב׃
Jer 4:8  על־זאת חגרו שׂקים ספדו והילילו כי לא־שׁב חרון אף־יהוה ממנו׃
Jer 4:9  והיה ביום־ההוא נאם־יהוה יאבד לב־המלך ולב השׂרים ונשׁמו הכהנים והנביאים יתמהו׃
Jer 4:10  ואמר אהה אדני יהוה אכן השׁא השׁאת לעם הזה ולירושׁלם לאמר שׁלום יהיה לכם ונגעה חרב עד־הנפשׁ׃
Jer 4:11  בעת ההיא יאמר לעם־הזה ולירושׁלם רוח צח שׁפיים במדבר דרך בת־עמי לוא לזרות ולוא להבר׃
Jer 4:12  רוח מלא מאלה יבוא לי עתה גם־אני אדבר משׁפטים אותם׃
Jer 4:13  הנה כעננים יעלה וכסופה מרכבותיו קלו מנשׁרים סוסיו אוי לנו כי שׁדדנו׃
Jer 4:14  כבסי מרעה לבך ירושׁלם למען תושׁעי עד־מתי תלין בקרבך מחשׁבות אונך׃
Jer 4:15  כי קול מגיד מדן ומשׁמיע און מהר אפרים׃
Jer 4:16  הזכירו לגוים הנה השׁמיעו על־ירושׁלם נצרים באים מארץ המרחק ויתנו על־ערי יהודה קולם׃
Jer 4:17  כשׁמרי שׂדי היו עליה מסביב כי־אתי מרתה נאם־יהוה׃
Jer 4:18  דרכך ומעלליך עשׂו אלה לך זאת רעתך כי מר כי נגע עד־לבך׃
Jer 4:19  מעי מעי אחולה קירות לבי המה־לי לבי לא אחרישׁ כי קול שׁופר שׁמעתי נפשׁי תרועת מלחמה׃
Jer 4:20  שׁבר על־שׁבר נקרא כי שׁדדה כל־הארץ פתאם שׁדדו אהלי רגע יריעתי׃
Jer 4:21  עד־מתי אראה־נס אשׁמעה קול שׁופר׃
Jer 4:22  כי אויל עמי אותי לא ידעו בנים סכלים המה ולא נבונים המה חכמים המה להרע ולהיטיב לא ידעו׃
Jer 4:23  ראיתי את־הארץ והנה־תהו ובהו ואל־השׁמים ואין אורם׃
Jer 4:24  ראיתי ההרים והנה רעשׁים וכל־הגבעות התקלקלו׃
Jer 4:25  ראיתי והנה אין האדם וכל־עוף השׁמים נדדו׃
Jer 4:26  ראיתי והנה הכרמל המדבר וכל־עריו נתצו מפני יהוה מפני חרון אפו׃
Jer 4:27  כי־כה אמר יהוה שׁממה תהיה כל־הארץ וכלה לא אעשׂה׃
Jer 4:28  על־זאת תאבל הארץ וקדרו השׁמים ממעל על כי־דברתי זמתי ולא נחמתי ולא־אשׁוב ממנה׃
Jer 4:29  מקול פרשׁ ורמה קשׁת ברחת כל־העיר באו בעבים ובכפים עלו כל־העיר עזובה ואין־יושׁב בהן אישׁ׃
Jer 4:30  ואתי שׁדוד מה־תעשׂי כי־תלבשׁי שׁני כי־תעדי עדי־זהב כי־תקרעי בפוך עיניך לשׁוא תתיפי מאסו־בך עגבים נפשׁך יבקשׁו׃
Jer 4:31  כי קול כחולה שׁמעתי צרה כמבכירה קול בת־ציון תתיפח תפרשׂ כפיה אוי־נא לי כי־עיפה נפשׁי להרגים׃
Jer 5:1  שׁוטטו בחוצות ירושׁלם וראו־נא ודעו ובקשׁו ברחובותיה אם־תמצאו אישׁ אם־ישׁ עשׂה משׁפט מבקשׁ אמונה ואסלח לה׃
Jer 5:2  ואם חי־יהוה יאמרו לכן לשׁקר ישׁבעו׃
Jer 5:3  יהוה עיניך הלוא לאמונה הכיתה אתם ולא־חלו כליתם מאנו קחת מוסר חזקו פניהם מסלע מאנו לשׁוב׃
Jer 5:4  ואני אמרתי אך־דלים הם נואלו כי לא ידעו דרך יהוה משׁפט אלהיהם׃
Jer 5:5  אלכה־לי אל־הגדלים ואדברה אותם כי המה ידעו דרך יהוה משׁפט אלהיהם אך המה יחדו שׁברו על נתקו מוסרות׃
Jer 5:6  על־כן הכם אריה מיער זאב ערבות ישׁדדם נמר שׁקד על־עריהם כל־היוצא מהנה יטרף כי רבו פשׁעיהם עצמו משׁבותיהם׃
Jer 5:7  אי לזאת אסלוח־לך בניך עזבוני וישׁבעו בלא אלהים ואשׂבע אותם וינאפו ובית זונה יתגדדו׃
Jer 5:8  סוסים מיזנים משׁכים היו אישׁ אל־אשׁת רעהו יצהלו׃
Jer 5:9  העל־אלה לוא־אפקד נאם־יהוה ואם בגוי אשׁר־כזה לא תתנקם נפשׁי׃
Jer 5:10  עלו בשׁרותיה ושׁחתו וכלה אל־תעשׂו הסירו נטישׁותיה כי לוא ליהוה המה׃
Jer 5:11  כי בגוד בגדו בי בית ישׂראל ובית יהודה נאם־יהוה׃
Jer 5:12  כחשׁו ביהוה ויאמרו לא־הוא ולא־תבוא עלינו רעה וחרב ורעב לוא נראה׃
Jer 5:13  והנביאים יהיו לרוח והדבר אין בהם כה יעשׂה להם׃
Jer 5:14  לכן כה־אמר יהוה אלהי צבאות יען דברכם את־הדבר הזה הנני נתן דברי בפיך לאשׁ והעם הזה עצים ואכלתם׃
Jer 5:15  הנני מביא עליכם גוי ממרחק בית ישׂראל נאם־יהוה גוי איתן הוא גוי מעולם הוא גוי לא־תדע לשׁנו ולא תשׁמע מה־ידבר׃
Jer 5:16  אשׁפתו כקבר פתוח כלם גבורים׃
Jer 5:17  ואכל קצירך ולחמך יאכלו בניך ובנותיך יאכל צאנך ובקרך יאכל גפנך ותאנתך ירשׁשׁ ערי מבצריך אשׁר אתה בוטח בהנה בחרב׃
Jer 5:18  וגם בימים ההמה נאם־יהוה לא־אעשׂה אתכם כלה׃
Jer 5:19  והיה כי תאמרו תחת מה עשׂה יהוה אלהינו לנו את־כל־אלה ואמרת אליהם כאשׁר עזבתם אותי ותעבדו אלהי נכר בארצכם כן תעבדו זרים בארץ לא לכם׃
Jer 5:20  הגידו זאת בבית יעקב והשׁמיעוה ביהודה לאמר׃
Jer 5:21  שׁמעו־נא זאת עם סכל ואין לב עינים להם ולא יראו אזנים להם ולא ישׁמעו׃
Jer 5:22  האותי לא־תיראו נאם־יהוה אם מפני לא תחילו אשׁר־שׂמתי חול גבול לים חק־עולם ולא יעברנהו ויתגעשׁו ולא יוכלו והמו גליו ולא יעברנהו׃
Jer 5:23  ולעם הזה היה לב סורר ומורה סרו וילכו׃
Jer 5:24  ולא־אמרו בלבבם נירא נא את־יהוה אלהינו הנתן גשׁם וירה ומלקושׁ בעתו שׁבעות חקות קציר ישׁמר־לנו׃
Jer 5:25  עונותיכם הטו־אלה וחטאותיכם מנעו הטוב מכם׃
Jer 5:26  כי־נמצאו בעמי רשׁעים ישׁור כשׁך יקושׁים הציבו משׁחית אנשׁים ילכדו׃
Jer 5:27  ככלוב מלא עוף כן בתיהם מלאים מרמה על־כן גדלו ויעשׁירו׃
Jer 5:28  שׁמנו עשׁתו גם עברו דברי־רע דין לא־דנו דין יתום ויצליחו ומשׁפט אביונים לא שׁפטו׃
Jer 5:29  העל־אלה לא־אפקד נאם־יהוה אם בגוי אשׁר־כזה לא תתנקם נפשׁי׃
Jer 5:30  שׁמה ושׁערורה נהיתה בארץ׃
Jer 5:31  הנביאים נבאו־בשׁקר והכהנים ירדו על־ידיהם ועמי אהבו כן ומה־תעשׂו לאחריתה׃
Jer 6:1  העזו בני בנימן מקרב ירושׁלם ובתקוע תקעו שׁופר ועל־בית הכרם שׂאו משׂאת כי רעה נשׁקפה מצפון ושׁבר גדול׃
Jer 6:2  הנוה והמענגה דמיתי בת־ציון׃
Jer 6:3  אליה יבאו רעים ועדריהם תקעו עליה אהלים סביב רעו אישׁ את־ידו׃
Jer 6:4  קדשׁו עליה מלחמה קומו ונעלה בצהרים אוי לנו כי־פנה היום כי ינטו צללי־ערב׃
Jer 6:5  קומו ונעלה בלילה ונשׁחיתה ארמנותיה׃
Jer 6:6  כי כה אמר יהוה צבאות כרתו עצה ושׁפכו על־ירושׁלם סללה היא העיר הפקד כלה עשׁק בקרבה׃
Jer 6:7  כהקיר בור מימיה כן הקרה רעתה חמס ושׁד ישׁמע בה על־פני תמיד חלי ומכה׃
Jer 6:8  הוסרי ירושׁלם פן־תקע נפשׁי ממך פן־אשׂימך שׁממה ארץ לוא נושׁבה׃
Jer 6:9  כה אמר יהוה צבאות עולל יעוללו כגפן שׁארית ישׂראל השׁב ידך כבוצר על־סלסלות׃
Jer 6:10  על־מי אדברה ואעידה וישׁמעו הנה ערלה אזנם ולא יוכלו להקשׁיב הנה דבר־יהוה היה להם לחרפה לא יחפצו־בו׃
Jer 6:11  ואת חמת יהוה מלאתי נלאיתי הכיל שׁפך על־עולל בחוץ ועל סוד בחורים יחדו כי־גם־אישׁ עם־אשׁה ילכדו זקן עם־מלא ימים׃
Jer 6:12  ונסבו בתיהם לאחרים שׂדות ונשׁים יחדו כי־אטה את־ידי על־ישׁבי הארץ נאם־יהוה׃
Jer 6:13  כי מקטנם ועד־גדולם כלו בוצע בצע ומנביא ועד־כהן כלו עשׂה שׁקר׃
Jer 6:14  וירפאו את־שׁבר עמי על־נקלה לאמר שׁלום שׁלום ואין שׁלום׃
Jer 6:15  הבישׁו כי תועבה עשׂו גם־בושׁ לא־יבושׁו גם־הכלים לא ידעו לכן יפלו בנפלים בעת־פקדתים יכשׁלו אמר יהוה׃
Jer 6:16  כה אמר יהוה עמדו על־דרכים וראו ושׁאלו לנתבות עולם אי־זה דרך הטוב ולכו־בה ומצאו מרגוע לנפשׁכם ויאמרו לא נלך׃
Jer 6:17  והקמתי עליכם צפים הקשׁיבו לקול שׁופר ויאמרו לא נקשׁיב׃
Jer 6:18  לכן שׁמעו הגוים ודעי עדה את־אשׁר־בם׃
Jer 6:19  שׁמעי הארץ הנה אנכי מביא רעה אל־העם הזה פרי מחשׁבותם כי על־דברי לא הקשׁיבו ותורתי וימאסו־בה׃
Jer 6:20  למה־זה לי לבונה משׁבא תבוא וקנה הטוב מארץ מרחק עלותיכם לא לרצון וזבחיכם לא־ערבו לי׃
Jer 6:21  לכן כה אמר יהוה הנני נתן אל־העם הזה מכשׁלים וכשׁלו בם אבות ובנים יחדו שׁכן ורעו יאבדו׃
Jer 6:22  כה אמר יהוה הנה עם בא מארץ צפון וגוי גדול יעור מירכתי־ארץ׃
Jer 6:23  קשׁת וכידון יחזיקו אכזרי הוא ולא ירחמו קולם כים יהמה ועל־סוסים ירכבו ערוך כאישׁ למלחמה עליך בת־ציון׃
Jer 6:24  שׁמענו את־שׁמעו רפו ידינו צרה החזיקתנו חיל כיולדה׃
Jer 6:25  אל־תצאי השׂדה ובדרך אל־תלכי כי חרב לאיב מגור מסביב׃
Jer 6:26  בת־עמי חגרי־שׂק והתפלשׁי באפר אבל יחיד עשׂי לך מספד תמרורים כי פתאם יבא השׁדד עלינו׃
Jer 6:27  בחון נתתיך בעמי מבצר ותדע ובחנת את־דרכם׃
Jer 6:28  כלם סרי סוררים הלכי רכיל נחשׁת וברזל כלם משׁחיתים המה׃
Jer 6:29  נחר מפח מאשׁתם עפרת לשׁוא צרף צרוף ורעים לא נתקו׃
Jer 6:30  כסף נמאס קראו להם כי־מאס יהוה בהם׃
Jer 7:1  הדבר אשׁר היה אל־ירמיהו מאת יהוה לאמר׃
Jer 7:2  עמד בשׁער בית יהוה וקראת שׁם את־הדבר הזה ואמרת שׁמעו דבר־יהוה כל־יהודה הבאים בשׁערים האלה להשׁתחות ליהוה׃
Jer 7:3  כה־אמר יהוה צבאות אלהי ישׂראל היטיבו דרכיכם ומעלליכם ואשׁכנה אתכם במקום הזה׃
Jer 7:4  אל־תבטחו לכם אל־דברי השׁקר לאמר היכל יהוה היכל יהוה היכל יהוה המה׃
Jer 7:5  כי אם־היטיב תיטיבו את־דרכיכם ואת־מעלליכם אם־עשׂו תעשׂו משׁפט בין אישׁ ובין רעהו׃
Jer 7:6  גר יתום ואלמנה לא תעשׁקו ודם נקי אל־תשׁפכו במקום הזה ואחרי אלהים אחרים לא תלכו לרע לכם׃
Jer 7:7  ושׁכנתי אתכם במקום הזה בארץ אשׁר נתתי לאבותיכם למן־עולם ועד־עולם׃
Jer 7:8  הנה אתם בטחים לכם על־דברי השׁקר לבלתי הועיל׃
Jer 7:9  הגנב רצח ונאף והשׁבע לשׁקר וקטר לבעל והלך אחרי אלהים אחרים אשׁר לא־ידעתם׃
Jer 7:10  ובאתם ועמדתם לפני בבית הזה אשׁר נקרא־שׁמי עליו ואמרתם נצלנו למען עשׂות את כל־התועבות האלה׃
Jer 7:11  המערת פרצים היה הבית הזה אשׁר־נקרא־שׁמי עליו בעיניכם גם אנכי הנה ראיתי נאם־יהוה׃
Jer 7:12  כי לכו־נא אל־מקומי אשׁר בשׁילו אשׁר שׁכנתי שׁמי שׁם בראשׁונה וראו את אשׁר־עשׂיתי לו מפני רעת עמי ישׂראל׃
Jer 7:13  ועתה יען עשׂותכם את־כל־המעשׂים האלה נאם־יהוה ואדבר אליכם השׁכם ודבר ולא שׁמעתם ואקרא אתכם ולא עניתם׃
Jer 7:14  ועשׂיתי לבית אשׁר נקרא־שׁמי עליו אשׁר אתם בטחים בו ולמקום אשׁר־נתתי לכם ולאבותיכם כאשׁר עשׂיתי לשׁלו׃
Jer 7:15  והשׁלכתי אתכם מעל פני כאשׁר השׁלכתי את־כל־אחיכם את כל־זרע אפרים׃
Jer 7:16  ואתה אל־תתפלל בעד־העם הזה ואל־תשׂא בעדם רנה ותפלה ואל־תפגע־בי כי־אינני שׁמע אתך׃
Jer 7:17  האינך ראה מה המה עשׂים בערי יהודה ובחצות ירושׁלם׃
Jer 7:18  הבנים מלקטים עצים והאבות מבערים את־האשׁ והנשׁים לשׁות בצק לעשׂות כונים למלכת השׁמים והסך נסכים לאלהים אחרים למען הכעסני׃
Jer 7:19  האתי הם מכעסים נאם־יהוה הלוא אתם למען בשׁת פניהם׃
Jer 7:20  לכן כה־אמר אדני יהוה הנה אפי וחמתי נתכת אל־המקום הזה על־האדם ועל־הבהמה ועל־עץ השׂדה ועל־פרי האדמה ובערה ולא תכבה׃
Jer 7:21  כה אמר יהוה צבאות אלהי ישׂראל עלותיכם ספו על־זבחיכם ואכלו בשׂר׃
Jer 7:22  כי לא־דברתי את־אבותיכם ולא צויתים ביום הוציא אותם מארץ מצרים על־דברי עולה וזבח׃
Jer 7:23  כי אם־את־הדבר הזה צויתי אותם לאמר שׁמעו בקולי והייתי לכם לאלהים ואתם תהיו־לי לעם והלכתם בכל־הדרך אשׁר אצוה אתכם למען ייטב לכם׃
Jer 7:24  ולא שׁמעו ולא־הטו את־אזנם וילכו במעצות בשׁררות לבם הרע ויהיו לאחור ולא לפנים׃
Jer 7:25  למן־היום אשׁר יצאו אבותיכם מארץ מצרים עד היום הזה ואשׁלח אליכם את־כל־עבדי הנביאים יום השׁכם ושׁלח׃
Jer 7:26  ולוא שׁמעו אלי ולא הטו את־אזנם ויקשׁו את־ערפם הרעו מאבותם׃
Jer 7:27  ודברת אליהם את־כל־הדברים האלה ולא ישׁמעו אליך וקראת אליהם ולא יענוכה׃
Jer 7:28  ואמרת אליהם זה הגוי אשׁר לוא־שׁמעו בקול יהוה אלהיו ולא לקחו מוסר אבדה האמונה ונכרתה מפיהם׃
Jer 7:29  גזי נזרך והשׁליכי ושׂאי על־שׁפים קינה כי מאס יהוה ויטשׁ את־דור עברתו׃
Jer 7:30  כי־עשׂו בני־יהודה הרע בעיני נאום־יהוה שׂמו שׁקוציהם בבית אשׁר־נקרא־שׁמי עליו לטמאו׃
Jer 7:31  ובנו במות התפת אשׁר בגיא בן־הנם לשׂרף את־בניהם ואת־בנתיהם באשׁ אשׁר לא צויתי ולא עלתה על־לבי׃
Jer 7:32  לכן הנה־ימים באים נאם־יהוה ולא־יאמר עוד התפת וגיא בן־הנם כי אם־גיא ההרגה וקברו בתפת מאין מקום׃
Jer 7:33  והיתה נבלת העם הזה למאכל לעוף השׁמים ולבהמת הארץ ואין מחריד׃
Jer 7:34  והשׁבתי מערי יהודה ומחצות ירושׁלם קול שׂשׂון וקול שׂמחה קול חתן וקול כלה כי לחרבה תהיה הארץ׃
Jer 8:1  בעת ההיא נאם־יהוה ויציאו את־עצמות מלכי־יהודה ואת־עצמות־שׂריו ואת־עצמות הכהנים ואת עצמות הנביאים ואת עצמות יושׁבי־ירושׁלם מקבריהם׃
Jer 8:2  ושׁטחום לשׁמשׁ ולירח ולכל צבא השׁמים אשׁר אהבום ואשׁר עבדום ואשׁר הלכו אחריהם ואשׁר דרשׁום ואשׁר השׁתחוו להם לא יאספו ולא יקברו לדמן על־פני האדמה יהיו׃
Jer 8:3  ונבחר מות מחיים לכל השׁארית הנשׁארים מן־המשׁפחה הרעה הזאת בכל־המקמות הנשׁארים אשׁר הדחתים שׁם נאם יהוה צבאות׃
Jer 8:4  ואמרת אליהם כה אמר יהוה היפלו ולא יקומו אם־ישׁוב ולא ישׁוב׃
Jer 8:5  מדוע שׁובבה העם הזה ירושׁלם משׁבה נצחת החזיקו בתרמית מאנו לשׁוב׃
Jer 8:6  הקשׁבתי ואשׁמע לוא־כן ידברו אין אישׁ נחם על־רעתו לאמר מה עשׂיתי כלה שׁב במרצותם כסוס שׁוטף במלחמה׃
Jer 8:7  גם־חסידה בשׁמים ידעה מועדיה ותר וסוס ועגור שׁמרו את־עת באנה ועמי לא ידעו את משׁפט יהוה׃
Jer 8:8  איכה תאמרו חכמים אנחנו ותורת יהוה אתנו אכן הנה לשׁקר עשׂה עט שׁקר ספרים׃
Jer 8:9  הבישׁו חכמים חתו וילכדו הנה בדבר־יהוה מאסו וחכמת־מה להם׃
Jer 8:10  לכן אתן את־נשׁיהם לאחרים שׂדותיהם ליורשׁים כי מקטן ועד־גדול כלה בצע בצע מנביא ועד־כהן כלה עשׂה שׁקר׃
Jer 8:11  וירפו את־שׁבר בת־עמי על־נקלה לאמר שׁלום שׁלום ואין שׁלום׃
Jer 8:12  הבשׁו כי תועבה עשׂו גם־בושׁ לא־יבשׁו והכלם לא ידעו לכן יפלו בנפלים בעת פקדתם יכשׁלו אמר יהוה׃
Jer 8:13  אסף אסיפם נאם־יהוה אין ענבים בגפן ואין תאנים בתאנה והעלה נבל ואתן להם יעברום׃
Jer 8:14  על־מה אנחנו ישׁבים האספו ונבוא אל־ערי המבצר ונדמה־שׁם כי יהוה אלהינו הדמנו וישׁקנו מי־ראשׁ כי חטאנו ליהוה׃
Jer 8:15  קוה לשׁלום ואין טוב לעת מרפה והנה בעתה׃
Jer 8:16  מדן נשׁמע נחרת סוסיו מקול מצהלות אביריו רעשׁה כל־הארץ ויבואו ויאכלו ארץ ומלואה עיר וישׁבי בה׃
Jer 8:17  כי הנני משׁלח בכם נחשׁים צפענים אשׁר אין־להם לחשׁ ונשׁכו אתכם נאם־יהוה׃
Jer 8:18  מבליגיתי עלי יגון עלי לבי דוי׃
Jer 8:19  הנה־קול שׁועת בת־עמי מארץ מרחקים היהוה אין בציון אם־מלכה אין בה מדוע הכעסוני בפסליהם בהבלי נכר׃
Jer 8:20  עבר קציר כלה קיץ ואנחנו לוא נושׁענו׃
Jer 8:21  על־שׁבר בת־עמי השׁברתי קדרתי שׁמה החזקתני׃
Jer 8:22  הצרי אין בגלעד אם־רפא אין שׁם כי מדוע לא עלתה ארכת בת־עמי׃
Jer 8:23  מי־יתן ראשׁי מים ועיני מקור דמעה ואבכה יומם ולילה את חללי בת־עמי׃
Jer 9:1  מי־יתנני במדבר מלון ארחים ואעזבה את־עמי ואלכה מאתם כי כלם מנאפים עצרת בגדים׃
Jer 9:2  וידרכו את־לשׁונם קשׁתם שׁקר ולא לאמונה גברו בארץ כי מרעה אל־רעה יצאו ואתי לא־ידעו נאם־יהוה׃
Jer 9:3  אישׁ מרעהו השׁמרו ועל־כל־אח אל־תבטחו כי כל־אח עקוב יעקב וכל־רע רכיל יהלך׃
Jer 9:4  ואישׁ ברעהו יהתלו ואמת לא ידברו למדו לשׁונם דבר־שׁקר העוה נלאו׃
Jer 9:5  שׁבתך בתוך מרמה במרמה מאנו דעת־אותי נאם־יהוה׃
Jer 9:6  לכן כה אמר יהוה צבאות הנני צורפם ובחנתים כי־איך אעשׂה מפני בת־עמי׃
Jer 9:7  חץ שׁוחט לשׁונם מרמה דבר בפיו שׁלום את־רעהו ידבר ובקרבו ישׂים ארבו׃
Jer 9:8  העל־אלה לא־אפקד־בם נאם־יהוה אם בגוי אשׁר־כזה לא תתנקם נפשׁי׃
Jer 9:9  על־ההרים אשׂא בכי ונהי ועל־נאות מדבר קינה כי נצתו מבלי־אישׁ עבר ולא שׁמעו קול מקנה מעוף השׁמים ועד־בהמה נדדו הלכו׃
Jer 9:10  ונתתי את־ירושׁלם לגלים מעון תנים ואת־ערי יהודה אתן שׁממה מבלי יושׁב׃
Jer 9:11  מי־האישׁ החכם ויבן את־זאת ואשׁר דבר פי־יהוה אליו ויגדה על־מה אבדה הארץ נצתה כמדבר מבלי עבר׃
Jer 9:12  ויאמר יהוה על־עזבם את־תורתי אשׁר נתתי לפניהם ולא־שׁמעו בקולי ולא־הלכו בה׃
Jer 9:13  וילכו אחרי שׁררות לבם ואחרי הבעלים אשׁר למדום אבותם׃
Jer 9:14  לכן כה־אמר יהוה צבאות אלהי ישׂראל הנני מאכילם את־העם הזה לענה והשׁקיתים מי־ראשׁ׃
Jer 9:15  והפצותים בגוים אשׁר לא ידעו המה ואבותם ושׁלחתי אחריהם את־החרב עד כלותי אותם׃
Jer 9:16  כה אמר יהוה צבאות התבוננו וקראו למקוננות ותבואינה ואל־החכמות שׁלחו ותבואנה׃
Jer 9:17  ותמהרנה ותשׂנה עלינו נהי ותרדנה עינינו דמעה ועפעפינו יזלו־מים׃
Jer 9:18  כי קול נהי נשׁמע מציון איך שׁדדנו בשׁנו מאד כי־עזבנו ארץ כי השׁליכו משׁכנותינו׃
Jer 9:19  כי־שׁמענה נשׁים דבר־יהוה ותקח אזנכם דבר־פיו ולמדנה בנותיכם נהי ואשׁה רעותה קינה׃
Jer 9:20  כי־עלה מות בחלונינו בא בארמנותינו להכרית עולל מחוץ בחורים מרחבות׃
Jer 9:21  דבר כה נאם־יהוה ונפלה נבלת האדם כדמן על־פני השׂדה וכעמיר מאחרי הקצר ואין מאסף׃
Jer 9:22  כה אמר יהוה אל־יתהלל חכם בחכמתו ואל־יתהלל הגבור בגבורתו אל־יתהלל עשׁיר בעשׁרו׃
Jer 9:23  כי אם־בזאת יתהלל המתהלל השׂכל וידע אותי כי אני יהוה עשׂה חסד משׁפט וצדקה בארץ כי־באלה חפצתי נאם־יהוה׃
Jer 9:24  הנה ימים באים נאם־יהוה ופקדתי על־כל־מול בערלה׃
Jer 9:25  על־מצרים ועל־יהודה ועל־אדום ועל־בני עמון ועל־מואב ועל כל־קצוצי פאה הישׁבים במדבר כי כל־הגוים ערלים וכל־בית ישׂראל ערלי־לב׃
Jer 10:1  שׁמעו את־הדבר אשׁר דבר יהוה עליכם בית ישׂראל׃
Jer 10:2  כה אמר יהוה אל־דרך הגוים אל־תלמדו ומאתות השׁמים אל־תחתו כי־יחתו הגוים מהמה׃
Jer 10:3  כי־חקות העמים הבל הוא כי־עץ מיער כרתו מעשׂה ידי־חרשׁ במעצד׃
Jer 10:4  בכסף ובזהב ייפהו במסמרות ובמקבות יחזקום ולוא יפיק׃
Jer 10:5  כתמר מקשׁה המה ולא ידברו נשׂוא ינשׂוא כי לא יצעדו אל־תיראו מהם כי־לא ירעו וגם־היטיב אין אותם׃
Jer 10:6  מאין כמוך יהוה גדול אתה וגדול שׁמך בגבורה׃
Jer 10:7  מי לא יראך מלך הגוים כי לך יאתה כי בכל־חכמי הגוים ובכל־מלכותם מאין כמוך׃
Jer 10:8  ובאחת יבערו ויכסלו מוסר הבלים עץ הוא׃
Jer 10:9  כסף מרקע מתרשׁישׁ יובא וזהב מאופז מעשׂה חרשׁ וידי צורף תכלת וארגמן לבושׁם מעשׂה חכמים כלם׃
Jer 10:10  ויהוה אלהים אמת הוא־אלהים חיים ומלך עולם מקצפו תרעשׁ הארץ ולא־יכלו גוים זעמו׃
Jer 10:11  כדנה תאמרון להום אלהיא די־שׁמיא וארקא לא עבדו יאבדו מארעא ומן־תחות שׁמיא אלה׃
Jer 10:12  עשׂה ארץ בכחו מכין תבל בחכמתו ובתבונתו נטה שׁמים׃
Jer 10:13  לקול תתו המון מים בשׁמים ויעלה נשׂאים מקצה ארץ ברקים למטר עשׂה ויוצא רוח מאצרתיו׃
Jer 10:14  נבער כל־אדם מדעת הבישׁ כל־צורף מפסל כי שׁקר נסכו ולא־רוח בם׃
Jer 10:15  הבל המה מעשׂה תעתעים בעת פקדתם יאבדו׃
Jer 10:16  לא־כאלה חלק יעקב כי־יוצר הכל הוא וישׂראל שׁבט נחלתו יהוה צבאות שׁמו׃
Jer 10:17  אספי מארץ כנעתך ישׁבתי במצור׃
Jer 10:18  כי־כה אמר יהוה הנני קולע את־יושׁבי הארץ בפעם הזאת והצרותי להם למען ימצאו׃
Jer 10:19  אוי לי על־שׁברי נחלה מכתי ואני אמרתי אך זה חלי ואשׂאנו׃
Jer 10:20  אהלי שׁדד וכל־מיתרי נתקו בני יצאני ואינם אין־נטה עוד אהלי ומקים יריעותי׃
Jer 10:21  כי נבערו הרעים ואת־יהוה לא דרשׁו על־כן לא השׂכילו וכל־מרעיתם נפוצה׃
Jer 10:22  קול שׁמועה הנה באה ורעשׁ גדול מארץ צפון לשׂום את־ערי יהודה שׁממה מעון תנים׃
Jer 10:23  ידעתי יהוה כי לא לאדם דרכו לא־לאישׁ הלך והכין את־צעדו׃
Jer 10:24  יסרני יהוה אך־במשׁפט אל־באפך פן־תמעטני׃
Jer 10:25  שׁפך חמתך על־הגוים אשׁר לא־ידעוך ועל משׁפחות אשׁר בשׁמך לא קראו כי־אכלו את־יעקב ואכלהו ויכלהו ואת־נוהו השׁמו׃
Jer 11:1  הדבר אשׁר היה אל־ירמיהו מאת יהוה לאמר׃
Jer 11:2  שׁמעו את־דברי הברית הזאת ודברתם אל־אישׁ יהודה ועל־ישׁבי ירושׁלם׃
Jer 11:3  ואמרת אליהם כה־אמר יהוה אלהי ישׂראל ארור האישׁ אשׁר לא ישׁמע את־דברי הברית הזאת׃
Jer 11:4  אשׁר צויתי את־אבותיכם ביום הוציאי־אותם מארץ־מצרים מכור הברזל לאמר שׁמעו בקולי ועשׂיתם אותם ככל אשׁר־אצוה אתכם והייתם לי לעם ואנכי אהיה לכם לאלהים׃
Jer 11:5  למען הקים את־השׁבועה אשׁר־נשׁבעתי לאבותיכם לתת להם ארץ זבת חלב ודבשׁ כיום הזה ואען ואמר אמן יהוה׃
Jer 11:6  ויאמר יהוה אלי קרא את־כל־הדברים האלה בערי יהודה ובחצות ירושׁלם לאמר שׁמעו את־דברי הברית הזאת ועשׂיתם אותם׃
Jer 11:7  כי העד העדתי באבותיכם ביום העלותי אותם מארץ מצרים ועד־היום הזה השׁכם והעד לאמר שׁמעו בקולי׃
Jer 11:8  ולא שׁמעו ולא־הטו את־אזנם וילכו אישׁ בשׁרירות לבם הרע ואביא עליהם את־כל־דברי הברית־הזאת אשׁר־צויתי לעשׂות ולא עשׂו׃
Jer 11:9  ויאמר יהוה אלי נמצא־קשׁר באישׁ יהודה ובישׁבי ירושׁלם׃
Jer 11:10  שׁבו על־עונת אבותם הראשׁנים אשׁר מאנו לשׁמוע את־דברי והמה הלכו אחרי אלהים אחרים לעבדם הפרו בית־ישׂראל ובית יהודה את־בריתי אשׁר כרתי את־אבותם׃
Jer 11:11  לכן כה אמר יהוה הנני מביא אליהם רעה אשׁר לא־יוכלו לצאת ממנה וזעקו אלי ולא אשׁמע אליהם׃
Jer 11:12  והלכו ערי יהודה וישׁבי ירושׁלם וזעקו אל־האלהים אשׁר הם מקטרים להם והושׁע לא־יושׁיעו להם בעת רעתם׃
Jer 11:13  כי מספר עריך היו אלהיך יהודה ומספר חצות ירושׁלם שׂמתם מזבחות לבשׁת מזבחות לקטר לבעל׃
Jer 11:14  ואתה אל־תתפלל בעד־העם הזה ואל־תשׂא בעדם רנה ותפלה כי אינני שׁמע בעת קראם אלי בעד רעתם׃
Jer 11:15  מה לידידי בביתי עשׂותה המזמתה הרבים ובשׂר־קדשׁ יעברו מעליך כי רעתכי אז תעלזי׃
Jer 11:16  זית רענן יפה פרי־תאר קרא יהוה שׁמך לקול המולה גדלה הצית אשׁ עליה ורעו דליותיו׃
Jer 11:17  ויהוה צבאות הנוטע אותך דבר עליך רעה בגלל רעת בית־ישׂראל ובית יהודה אשׁר עשׂו להם להכעסני לקטר לבעל׃
Jer 11:18  ויהוה הודיעני ואדעה אז הראיתני מעלליהם׃
Jer 11:19  ואני ככבשׂ אלוף יובל לטבוח ולא־ידעתי כי־עלי חשׁבו מחשׁבות נשׁחיתה עץ בלחמו ונכרתנו מארץ חיים ושׁמו לא־יזכר עוד׃
Jer 11:20  ויהוה צבאות שׁפט צדק בחן כליות ולב אראה נקמתך מהם כי אליך גליתי את־ריבי׃
Jer 11:21  לכן כה־אמר יהוה על־אנשׁי ענתות המבקשׁים את־נפשׁך לאמר לא תנבא בשׁם יהוה ולא תמות בידנו׃
Jer 11:22  לכן כה אמר יהוה צבאות הנני פקד עליהם הבחורים ימתו בחרב בניהם ובנותיהם ימתו ברעב׃
Jer 11:23  ושׁארית לא תהיה להם כי־אביא רעה אל־אנשׁי ענתות שׁנת פקדתם׃
Jer 12:1  צדיק אתה יהוה כי אריב אליך אך משׁפטים אדבר אותך מדוע דרך רשׁעים צלחה שׁלו כל־בגדי בגד׃
Jer 12:2  נטעתם גם־שׁרשׁו ילכו גם־עשׂו פרי קרוב אתה בפיהם ורחוק מכליותיהם׃
Jer 12:3  ואתה יהוה ידעתני תראני ובחנת לבי אתך התקם כצאן לטבחה והקדשׁם ליום הרגה׃
Jer 12:4  עד־מתי תאבל הארץ ועשׂב כל־השׂדה ייבשׁ מרעת ישׁבי־בה ספתה בהמות ועוף כי אמרו לא יראה את־אחריתנו׃
Jer 12:5  כי את־רגלים רצתה וילאוך ואיך תתחרה את־הסוסים ובארץ שׁלום אתה בוטח ואיך תעשׂה בגאון הירדן׃
Jer 12:6  כי גם־אחיך ובית־אביך גם־המה בגדו בך גם־המה קראו אחריך מלא אל־תאמן בם כי־ידברו אליך טובות׃
Jer 12:7  עזבתי את־ביתי נטשׁתי את־נחלתי נתתי את־ידדות נפשׁי בכף איביה׃
Jer 12:8  היתה־לי נחלתי כאריה ביער נתנה עלי בקולה על־כן שׂנאתיה׃
Jer 12:9  העיט צבוע נחלתי לי העיט סביב עליה לכו אספו כל־חית השׂדה התיו לאכלה׃
Jer 12:10  רעים רבים שׁחתו כרמי בססו את־חלקתי נתנו את־חלקת חמדתי למדבר שׁממה׃
Jer 12:11  שׂמה לשׁממה אבלה עלי שׁממה נשׁמה כל־הארץ כי אין אישׁ שׂם על־לב׃
Jer 12:12  על־כל־שׁפים במדבר באו שׁדדים כי חרב ליהוה אכלה מקצה־ארץ ועד־קצה הארץ אין שׁלום לכל־בשׂר׃
Jer 12:13  זרעו חטים וקצים קצרו נחלו לא יועלו ובשׁו מתבואתיכם מחרון אף־יהוה׃
Jer 12:14  כה אמר יהוה על־כל־שׁכני הרעים הנגעים בנחלה אשׁר־הנחלתי את־עמי את־ישׂראל הנני נתשׁם מעל אדמתם ואת־בית יהודה אתושׁ מתוכם׃
Jer 12:15  והיה אחרי נתשׁי אותם אשׁוב ורחמתים והשׁבתים אישׁ לנחלתו ואישׁ לארצו׃
Jer 12:16  והיה אם־למד ילמדו את־דרכי עמי להשׁבע בשׁמי חי־יהוה כאשׁר למדו את־עמי להשׁבע בבעל ונבנו בתוך עמי׃
Jer 12:17  ואם לא ישׁמעו ונתשׁתי את־הגוי ההוא נתושׁ ואבד נאם־יהוה׃
Jer 13:1  כה־אמר יהוה אלי הלוך וקנית לך אזור פשׁתים ושׂמתו על־מתניך ובמים לא תבאהו׃
Jer 13:2  ואקנה את־האזור כדבר יהוה ואשׂם על־מתני׃
Jer 13:3  ויהי דבר־יהוה אלי שׁנית לאמר׃
Jer 13:4  קח את־האזור אשׁר קנית אשׁר על־מתניך וקום לך פרתה וטמנהו שׁם בנקיק הסלע׃
Jer 13:5  ואלך ואטמנהו בפרת כאשׁר צוה יהוה אותי׃
Jer 13:6  ויהי מקץ ימים רבים ויאמר יהוה אלי קום לך פרתה וקח משׁם את־האזור אשׁר צויתיך לטמנו־שׁם׃
Jer 13:7  ואלך פרתה ואחפר ואקח את־האזור מן־המקום אשׁר־טמנתיו שׁמה והנה נשׁחת האזור לא יצלח לכל׃
Jer 13:8  ויהי דבר־יהוה אלי לאמר׃
Jer 13:9  כה אמר יהוה ככה אשׁחית את־גאון יהודה ואת־גאון ירושׁלם הרב׃
Jer 13:10  העם הזה הרע המאנים לשׁמוע את־דברי ההלכים בשׁררות לבם וילכו אחרי אלהים אחרים לעבדם ולהשׁתחות להם ויהי כאזור הזה אשׁר לא־יצלח לכל׃
Jer 13:11  כי כאשׁר ידבק האזור אל־מתני־אישׁ כן הדבקתי אלי את־כל־בית ישׂראל ואת־כל־בית יהודה נאם־יהוה להיות לי לעם ולשׁם ולתהלה ולתפארת ולא שׁמעו׃
Jer 13:12  ואמרת אליהם את־הדבר הזה כה־אמר יהוה אלהי ישׂראל כל־נבל ימלא יין ואמרו אליך הידע לא נדע כי כל־נבל ימלא יין׃
Jer 13:13  ואמרת אליהם כה־אמר יהוה הנני ממלא את־כל־ישׁבי הארץ הזאת ואת־המלכים הישׁבים לדוד על־כסאו ואת־הכהנים ואת־הנביאים ואת כל־ישׁבי ירושׁלם שׁכרון׃
Jer 13:14  ונפצתים אישׁ אל־אחיו והאבות והבנים יחדו נאם־יהוה לא־אחמול ולא־אחוס ולא ארחם מהשׁחיתם׃
Jer 13:15  שׁמעו והאזינו אל־תגבהו כי יהוה דבר׃
Jer 13:16  תנו ליהוה אלהיכם כבוד בטרם יחשׁך ובטרם יתנגפו רגליכם על־הרי נשׁף וקויתם לאור ושׂמה לצלמות ישׁית לערפל׃
Jer 13:17  ואם לא תשׁמעוה במסתרים תבכה־נפשׁי מפני גוה ודמע תדמע ותרד עיני דמעה כי נשׁבה עדר יהוה׃
Jer 13:18  אמר למלך ולגבירה השׁפילו שׁבו כי ירד מראשׁותיכם עטרת תפארתכם׃
Jer 13:19  ערי הנגב סגרו ואין פתח הגלת יהודה כלה הגלת שׁלומים׃
Jer 13:20  שׂאי עיניכם וראי הבאים מצפון איה העדר נתן־לך צאן תפארתך׃
Jer 13:21  מה־תאמרי כי־יפקד עליך ואת למדת אתם עליך אלפים לראשׁ הלוא חבלים יאחזוך כמו אשׁת לדה׃
Jer 13:22  וכי תאמרי בלבבך מדוע קראני אלה ברב עונך נגלו שׁוליך נחמסו עקביך׃
Jer 13:23  היהפך כושׁי עורו ונמר חברברתיו גם־אתם תוכלו להיטיב למדי הרע׃
Jer 13:24  ואפיצם כקשׁ־עובר לרוח מדבר׃
Jer 13:25  זה גורלך מנת־מדיך מאתי נאם־יהוה אשׁר שׁכחת אותי ותבטחי בשׁקר׃
Jer 13:26  וגם־אני חשׂפתי שׁוליך על־פניך ונראה קלונך׃
Jer 13:27  נאפיך ומצהלותיך זמת זנותך על־גבעות בשׂדה ראיתי שׁקוציך אוי לך ירושׁלם לא תטהרי אחרי מתי עד׃
Jer 14:1  אשׁר היה דבר־יהוה אל־ירמיהו על־דברי הבצרות׃
Jer 14:2  אבלה יהודה ושׁעריה אמללו קדרו לארץ וצוחת ירושׁלם עלתה׃
Jer 14:3  ואדריהם שׁלחו צעוריהם למים באו על־גבים לא־מצאו מים שׁבו כליהם ריקם בשׁו והכלמו וחפו ראשׁם׃
Jer 14:4  בעבור האדמה חתה כי לא־היה גשׁם בארץ בשׁו אכרים חפו ראשׁם׃
Jer 14:5  כי גם־אילת בשׂדה ילדה ועזוב כי לא־היה דשׁא׃
Jer 14:6  ופראים עמדו על־שׁפים שׁאפו רוח כתנים כלו עיניהם כי־אין עשׂב׃
Jer 14:7  אם־עונינו ענו בנו יהוה עשׂה למען שׁמך כי־רבו משׁובתינו לך חטאנו׃
Jer 14:8  מקוה ישׂראל מושׁיעו בעת צרה למה תהיה כגר בארץ וכארח נטה ללון׃
Jer 14:9  למה תהיה כאישׁ נדהם כגבור לא־יוכל להושׁיע ואתה בקרבנו יהוה ושׁמך עלינו נקרא אל־תנחנו׃
Jer 14:10  כה־אמר יהוה לעם הזה כן אהבו לנוע רגליהם לא חשׂכו ויהוה לא רצם עתה יזכר עונם ויפקד חטאתם׃
Jer 14:11  ויאמר יהוה אלי אל־תתפלל בעד־העם הזה לטובה׃
Jer 14:12  כי יצמו אינני שׁמע אל־רנתם וכי יעלו עלה ומנחה אינני רצם כי בחרב וברעב ובדבר אנכי מכלה אותם׃
Jer 14:13  ואמר אהה אדני יהוה הנה הנבאים אמרים להם לא־תראו חרב ורעב לא־יהיה לכם כי־שׁלום אמת אתן לכם במקום הזה׃
Jer 14:14  ויאמר יהוה אלי שׁקר הנבאים נבאים בשׁמי לא שׁלחתים ולא צויתים ולא דברתי אליהם חזון שׁקר וקסם ואלול ותרמות לבם המה מתנבאים לכם׃
Jer 14:15  לכן כה־אמר יהוה על־הנבאים הנבאים בשׁמי ואני לא־שׁלחתים והמה אמרים חרב ורעב לא יהיה בארץ הזאת בחרב וברעב יתמו הנבאים ההמה׃
Jer 14:16  והעם אשׁר־המה נבאים להם יהיו משׁלכים בחצות ירושׁלם מפני הרעב והחרב ואין מקבר להמה המה נשׁיהם ובניהם ובנתיהם ושׁפכתי עליהם את־רעתם׃
Jer 14:17  ואמרת אליהם את־הדבר הזה תרדנה עיני דמעה לילה ויומם ואל־תדמינה כי שׁבר גדול נשׁברה בתולת בת־עמי מכה נחלה מאד׃
Jer 14:18  אם־יצאתי השׂדה והנה חללי־חרב ואם באתי העיר והנה תחלואי רעב כי־גם־נביא גם־כהן סחרו אל־ארץ ולא ידעו׃
Jer 14:19  המאס מאסת את־יהודה אם־בציון געלה נפשׁך מדוע הכיתנו ואין לנו מרפא קוה לשׁלום ואין טוב ולעת מרפא והנה בעתה׃
Jer 14:20  ידענו יהוה רשׁענו עון אבותינו כי חטאנו לך׃
Jer 14:21  אל־תנאץ למען שׁמך אל־תנבל כסא כבודך זכר אל־תפר בריתך אתנו׃
Jer 14:22  הישׁ בהבלי הגוים מגשׁמים ואם־השׁמים יתנו רבבים הלא אתה־הוא יהוה אלהינו ונקוה־לך כי־אתה עשׂית את־כל־אלה׃
Jer 15:1  ויאמר יהוה אלי אם־יעמד משׁה ושׁמואל לפני אין נפשׁי אל־העם הזה שׁלח מעל־פני ויצאו׃
Jer 15:2  והיה כי־יאמרו אליך אנה נצא ואמרת אליהם כה־אמר יהוה אשׁר למות למות ואשׁר לחרב לחרב ואשׁר לרעב לרעב ואשׁר לשׁבי לשׁבי׃
Jer 15:3  ופקדתי עליהם ארבע משׁפחות נאם־יהוה את־החרב להרג ואת־הכלבים לסחב ואת־עוף השׁמים ואת־בהמת הארץ לאכל ולהשׁחית׃
Jer 15:4  ונתתים לזועה לכל ממלכות הארץ בגלל מנשׁה בן־יחזקיהו מלך יהודה על אשׁר־עשׂה בירושׁלם׃
Jer 15:5  כי מי־יחמל עליך ירושׁלם ומי ינוד לך ומי יסור לשׁאל לשׁלם לך׃
Jer 15:6  את נטשׁת אתי נאם־יהוה אחור תלכי ואט את־ידי עליך ואשׁחיתך נלאיתי הנחם׃
Jer 15:7  ואזרם במזרה בשׁערי הארץ שׁכלתי אבדתי את־עמי מדרכיהם לוא־שׁבו׃
Jer 15:8  עצמו־לי אלמנתו מחול ימים הבאתי להם על־אם בחור שׁדד בצהרים הפלתי עליה פתאם עיר ובהלות׃
Jer 15:9  אמללה ילדת השׁבעה נפחה נפשׁה באה שׁמשׁה בעד יומם בושׁה וחפרה ושׁאריתם לחרב אתן לפני איביהם נאם־יהוה׃
Jer 15:10  אוי־לי אמי כי ילדתני אישׁ ריב ואישׁ מדון לכל־הארץ לא־נשׁיתי ולא־נשׁו־בי כלה מקללוני׃
Jer 15:11  אמר יהוה אם־לא שׁרותך לטוב אם־לוא הפגעתי בך בעת־רעה ובעת צרה את־האיב׃
Jer 15:12  הירע ברזל ברזל מצפון ונחשׁת׃
Jer 15:13  חילך ואוצרותיך לבז אתן לא במחיר ובכל־חטאותיך ובכל־גבוליך׃
Jer 15:14  והעברתי את־איביך בארץ לא ידעת כי־אשׁ קדחה באפי עליכם תוקד׃
Jer 15:15  אתה ידעת יהוה זכרני ופקדני והנקם לי מרדפי אל־לארך אפך תקחני דע שׂאתי עליך חרפה׃
Jer 15:16  נמצאו דבריך ואכלם ויהי דבריך לי לשׂשׂון ולשׂמחת לבבי כי־נקרא שׁמך עלי יהוה אלהי צבאות׃
Jer 15:17  לא־ישׁבתי בסוד־משׂחקים ואעלז מפני ידך בדד ישׁבתי כי־זעם מלאתני׃
Jer 15:18  למה היה כאבי נצח ומכתי אנושׁה מאנה הרפא היו תהיה לי כמו אכזב מים לא נאמנו׃
Jer 15:19  לכן כה־אמר יהוה אם־תשׁוב ואשׁיבך לפני תעמד ואם־תוציא יקר מזולל כפי תהיה ישׁבו המה אליך ואתה לא־תשׁוב אליהם׃
Jer 15:20  ונתתיך לעם הזה לחומת נחשׁת בצורה ונלחמו אליך ולא־יוכלו לך כי־אתך אני להושׁיעך ולהצילך נאם־יהוה׃
Jer 15:21  והצלתיך מיד רעים ופדתיך מכף ערצים׃
Jer 16:1  ויהי דבר־יהוה אלי לאמר׃
Jer 16:2  לא־תקח לך אשׁה ולא־יהיו לך בנים ובנות במקום הזה׃
Jer 16:3  כי־כה אמר יהוה על־הבנים ועל־הבנות הילודים במקום הזה ועל־אמתם הילדות אותם ועל־אבותם המולדים אותם בארץ הזאת׃
Jer 16:4  ממותי תחלאים ימתו לא יספדו ולא יקברו לדמן על־פני האדמה יהיו ובחרב וברעב יכלו והיתה נבלתם למאכל לעוף השׁמים ולבהמת הארץ׃
Jer 16:5  כי־כה אמר יהוה אל־תבוא בית מרזח ואל־תלך לספוד ואל־תנד להם כי־אספתי את־שׁלומי מאת העם־הזה נאם־יהוה את־החסד ואת־הרחמים׃
Jer 16:6  ומתו גדלים וקטנים בארץ הזאת לא יקברו ולא־יספדו להם ולא יתגדד ולא יקרח להם׃
Jer 16:7  ולא־יפרסו להם על־אבל לנחמו על־מת ולא־ישׁקו אותם כוס תנחומים על־אביו ועל־אמו׃
Jer 16:8  ובית־משׁתה לא־תבוא לשׁבת אותם לאכל ולשׁתות׃
Jer 16:9  כי כה אמר יהוה צבאות אלהי ישׂראל הנני משׁבית מן־המקום הזה לעיניכם ובימיכם קול שׂשׂון וקול שׂמחה קול חתן וקול כלה׃
Jer 16:10  והיה כי תגיד לעם הזה את כל־הדברים האלה ואמרו אליך על־מה דבר יהוה עלינו את כל־הרעה הגדולה הזאת ומה עוננו ומה חטאתנו אשׁר חטאנו ליהוה אלהינו׃
Jer 16:11  ואמרת אליהם על אשׁר־עזבו אבותיכם אותי נאם־יהוה וילכו אחרי אלהים אחרים ויעבדום וישׁתחוו להם ואתי עזבו ואת־תורתי לא שׁמרו׃
Jer 16:12  ואתם הרעתם לעשׂות מאבותיכם והנכם הלכים אישׁ אחרי שׁררות לבו־הרע לבלתי שׁמע אלי׃
Jer 16:13  והטלתי אתכם מעל הארץ הזאת על־הארץ אשׁר לא ידעתם אתם ואבותיכם ועבדתם־שׁם את־אלהים אחרים יומם ולילה אשׁר לא־אתן לכם חנינה׃
Jer 16:14  לכן הנה־ימים באים נאם־יהוה ולא־יאמר עוד חי־יהוה אשׁר העלה את־בני ישׂראל מארץ מצרים׃
Jer 16:15  כי אם־חי־יהוה אשׁר העלה את־בני ישׂראל מארץ צפון ומכל הארצות אשׁר הדיחם שׁמה והשׁבתים על־אדמתם אשׁר נתתי לאבותם׃
Jer 16:16  הנני שׁלח לדוגים רבים נאם־יהוה ודיגום ואחרי־כן אשׁלח לרבים צידים וצדום מעל כל־הר ומעל כל־גבעה ומנקיקי הסלעים׃
Jer 16:17  כי עיני על־כל־דרכיהם לא נסתרו מלפני ולא־נצפן עונם מנגד עיני׃
Jer 16:18  ושׁלמתי ראשׁונה משׁנה עונם וחטאתם על חללם את־ארצי בנבלת שׁקוציהם ותועבותיהם מלאו את־נחלתי׃
Jer 16:19  יהוה עזי ומעזי ומנוסי ביום צרה אליך גוים יבאו מאפסי־ארץ ויאמרו אך־שׁקר נחלו אבותינו הבל ואין־בם מועיל׃
Jer 16:20  היעשׂה־לו אדם אלהים והמה לא אלהים׃
Jer 16:21  לכן הנני מודיעם בפעם הזאת אודיעם את־ידי ואת־גבורתי וידעו כי־שׁמי יהוה׃
Jer 17:1  חטאת יהודה כתובה בעט ברזל בצפרן שׁמיר חרושׁה על־לוח לבם ולקרנות מזבחותיכם׃
Jer 17:2  כזכר בניהם מזבחותם ואשׁריהם על־עץ רענן על גבעות הגבהות׃
Jer 17:3  הררי בשׂדה חילך כל־אוצרותיך לבז אתן במתיך בחטאת בכל־גבוליך׃
Jer 17:4  ושׁמטתה ובך מנחלתך אשׁר נתתי לך והעבדתיך את־איביך בארץ אשׁר לא־ידעת כי־אשׁ קדחתם באפי עד־עולם תוקד׃
Jer 17:5  כה אמר יהוה ארור הגבר אשׁר יבטח באדם ושׂם בשׂר זרעו ומן־יהוה יסור לבו׃
Jer 17:6  והיה כערער בערבה ולא יראה כי־יבוא טוב ושׁכן חררים במדבר ארץ מלחה ולא תשׁב׃
Jer 17:7  ברוך הגבר אשׁר יבטח ביהוה והיה יהוה מבטחו׃
Jer 17:8  והיה כעץ שׁתול על־מים ועל־יובל ישׁלח שׁרשׁיו ולא ירא כי־יבא חם והיה עלהו רענן ובשׁנת בצרת לא ידאג ולא ימישׁ מעשׂות פרי׃
Jer 17:9  עקב הלב מכל ואנשׁ הוא מי ידענו׃
Jer 17:10  אני יהוה חקר לב בחן כליות ולתת לאישׁ כדרכו כפרי מעלליו׃
Jer 17:11  קרא דגר ולא ילד עשׂה עשׁר ולא במשׁפט בחצי ימו יעזבנו ובאחריתו יהיה נבל׃
Jer 17:12  כסא כבוד מרום מראשׁון מקום מקדשׁנו׃
Jer 17:13  מקוה ישׂראל יהוה כל־עזביך יבשׁו יסורי בארץ יכתבו כי עזבו מקור מים־חיים את־יהוה׃
Jer 17:14  רפאני יהוה וארפא הושׁיעני ואושׁעה כי תהלתי אתה׃
Jer 17:15  הנה־המה אמרים אלי איה דבר־יהוה יבוא נא׃
Jer 17:16  ואני לא־אצתי מרעה אחריך ויום אנושׁ לא התאויתי אתה ידעת מוצא שׂפתי נכח פניך היה׃
Jer 17:17  אל־תהיה־לי למחתה מחסי־אתה ביום רעה׃
Jer 17:18  יבשׁו רדפי ואל־אבשׁה אני יחתו המה ואל־אחתה אני הביא עליהם יום רעה ומשׁנה שׁברון שׁברם׃
Jer 17:19  כה־אמר יהוה אלי הלך ועמדת בשׁער בני־עם אשׁר יבאו בו מלכי יהודה ואשׁר יצאו בו ובכל שׁערי ירושׁלם׃
Jer 17:20  ואמרת אליהם שׁמעו דבר־יהוה מלכי יהודה וכל־יהודה וכל ישׁבי ירושׁלם הבאים בשׁערים האלה׃
Jer 17:21  כה אמר יהוה השׁמרו בנפשׁותיכם ואל־תשׂאו משׂא ביום השׁבת והבאתם בשׁערי ירושׁלם׃
Jer 17:22  ולא־תוציאו משׂא מבתיכם ביום השׁבת וכל־מלאכה לא תעשׂו וקדשׁתם את־יום השׁבת כאשׁר צויתי את־אבותיכם׃
Jer 17:23  ולא שׁמעו ולא הטו את־אזנם ויקשׁו את־ערפם לבלתי שׁומע ולבלתי קחת מוסר׃
Jer 17:24  והיה אם־שׁמע תשׁמעון אלי נאם־יהוה לבלתי הביא משׂא בשׁערי העיר הזאת ביום השׁבת ולקדשׁ את־יום השׁבת לבלתי עשׂות־בה כל־מלאכה׃
Jer 17:25  ובאו בשׁערי העיר הזאת מלכים ושׂרים ישׁבים על־כסא דוד רכבים ברכב ובסוסים המה ושׂריהם אישׁ יהודה וישׁבי ירושׁלם וישׁבה העיר־הזאת לעולם׃
Jer 17:26  ובאו מערי־יהודה ומסביבות ירושׁלם ומארץ בנימן ומן־השׁפלה ומן־ההר ומן־הנגב מבאים עולה וזבח ומנחה ולבונה ומבאי תודה בית יהוה׃
Jer 17:27  ואם־לא תשׁמעו אלי לקדשׁ את־יום השׁבת ולבלתי שׂאת משׂא ובא בשׁערי ירושׁלם ביום השׁבת והצתי אשׁ בשׁעריה ואכלה ארמנות ירושׁלם ולא תכבה׃
Jer 18:1  הדבר אשׁר היה אל־ירמיהו מאת יהוה לאמר׃
Jer 18:2  קום וירדת בית היוצר ושׁמה אשׁמיעך את־דברי׃
Jer 18:3  וארד בית היוצר והנהו עשׂה מלאכה על־האבנים׃
Jer 18:4  ונשׁחת הכלי אשׁר הוא עשׂה בחמר ביד היוצר ושׁב ויעשׂהו כלי אחר כאשׁר ישׁר בעיני היוצר לעשׂות׃
Jer 18:5  ויהי דבר־יהוה אלי לאמור׃
Jer 18:6  הכיוצר הזה לא־אוכל לעשׂות לכם בית ישׂראל נאם־יהוה הנה כחמר ביד היוצר כן־אתם בידי בית ישׂראל׃
Jer 18:7  רגע אדבר על־גוי ועל־ממלכה לנתושׁ ולנתוץ ולהאביד׃
Jer 18:8  ושׁב הגוי ההוא מרעתו אשׁר דברתי עליו ונחמתי על־הרעה אשׁר חשׁבתי לעשׂות לו׃
Jer 18:9  ורגע אדבר על־גוי ועל־ממלכה לבנת ולנטע׃
Jer 18:10  ועשׂה הרעה בעיני לבלתי שׁמע בקולי ונחמתי על־הטובה אשׁר אמרתי להיטיב אותו׃
Jer 18:11  ועתה אמר־נא אל־אישׁ־יהודה ועל־יושׁבי ירושׁלם לאמר כה אמר יהוה הנה אנכי יוצר עליכם רעה וחשׁב עליכם מחשׁבה שׁובו נא אישׁ מדרכו הרעה והיטיבו דרכיכם ומעלליכם׃
Jer 18:12  ואמרו נואשׁ כי־אחרי מחשׁבותינו נלך ואישׁ שׁררות לבו־הרע נעשׂה׃
Jer 18:13  לכן כה אמר יהוה שׁאלו־נא בגוים מי שׁמע כאלה שׁעררת עשׂתה מאד בתולת ישׂראל׃
Jer 18:14  היעזב מצור שׂדי שׁלג לבנון אם־ינתשׁו מים זרים קרים נוזלים׃
Jer 18:15  כי־שׁכחני עמי לשׁוא יקטרו ויכשׁלום בדרכיהם שׁבילי עולם ללכת נתיבות דרך לא סלולה׃
Jer 18:16  לשׂום ארצם לשׁמה שׁרוקת עולם כל עובר עליה ישׁם ויניד בראשׁו׃
Jer 18:17  כרוח־קדים אפיצם לפני אויב ערף ולא־פנים אראם ביום אידם׃
Jer 18:18  ויאמרו לכו ונחשׁבה על־ירמיהו מחשׁבות כי לא־תאבד תורה מכהן ועצה מחכם ודבר מנביא לכו ונכהו בלשׁון ואל־נקשׁיבה אל־כל־דבריו׃
Jer 18:19  הקשׁיבה יהוה אלי ושׁמע לקול יריבי׃
Jer 18:20  הישׁלם תחת־טובה רעה כי־כרו שׁוחה לנפשׁי זכר עמדי לפניך לדבר עליהם טובה להשׁיב את־חמתך מהם׃
Jer 18:21  לכן תן את־בניהם לרעב והגרם על־ידי־חרב ותהינה נשׁיהם שׁכלות ואלמנות ואנשׁיהם יהיו הרגי מות בחוריהם מכי־חרב במלחמה׃
Jer 18:22  תשׁמע זעקה מבתיהם כי־תביא עליהם גדוד פתאם כי־כרו שׁיחה ללכדני ופחים טמנו לרגלי׃
Jer 18:23  ואתה יהוה ידעת את־כל־עצתם עלי למות אל־תכפר על־עונם וחטאתם מלפניך אל־תמחי והיו מכשׁלים לפניך בעת אפך עשׂה בהם׃
Jer 19:1  כה אמר יהוה הלוך וקנית בקבק יוצר חרשׂ ומזקני העם ומזקני הכהנים׃
Jer 19:2  ויצאת אל־גיא בן־הנם אשׁר פתח שׁער החרסות וקראת שׁם את־הדברים אשׁר־אדבר אליך׃
Jer 19:3  ואמרת שׁמעו דבר־יהוה מלכי יהודה וישׁבי ירושׁלם כה־אמר יהוה צבאות אלהי ישׂראל הנני מביא רעה על־המקום הזה אשׁר כל־שׁמעה תצלנה אזניו׃
Jer 19:4  יען אשׁר עזבני וינכרו את־המקום הזה ויקטרו־בו לאלהים אחרים אשׁר לא־ידעום המה ואבותיהם ומלכי יהודה ומלאו את־המקום הזה דם נקים׃
Jer 19:5  ובנו את־במות הבעל לשׂרף את־בניהם באשׁ עלות לבעל אשׁר לא־צויתי ולא דברתי ולא עלתה על־לבי׃
Jer 19:6  לכן הנה־ימים באים נאם־יהוה ולא־יקרא למקום הזה עוד התפת וגיא בן־הנם כי אם־גיא ההרגה׃
Jer 19:7  ובקתי את־עצת יהודה וירושׁלם במקום הזה והפלתים בחרב לפני איביהם וביד מבקשׁי נפשׁם ונתתי את־נבלתם למאכל לעוף השׁמים ולבהמת הארץ׃
Jer 19:8  ושׂמתי את־העיר הזאת לשׁמה ולשׁרקה כל עבר עליה ישׁם וישׁרק על־כל־מכתה׃
Jer 19:9  והאכלתים את־בשׂר בניהם ואת בשׂר בנתיהם ואישׁ בשׂר־רעהו יאכלו במצור ובמצוק אשׁר יציקו להם איביהם ומבקשׁי נפשׁם׃
Jer 19:10  ושׁברת הבקבק לעיני האנשׁים ההלכים אותך׃
Jer 19:11  ואמרת אליהם כה־אמר יהוה צבאות ככה אשׁבר את־העם הזה ואת־העיר הזאת כאשׁר ישׁבר את־כלי היוצר אשׁר לא־יוכל להרפה עוד ובתפת יקברו מאין מקום לקבור׃
Jer 19:12  כן־אעשׂה למקום הזה נאם־יהוה וליושׁביו ולתת את־העיר הזאת כתפת׃
Jer 19:13  והיו בתי ירושׁלם ובתי מלכי יהודה כמקום התפת הטמאים לכל הבתים אשׁר קטרו על־גגתיהם לכל צבא השׁמים והסך נסכים לאלהים אחרים׃
Jer 19:14  ויבא ירמיהו מהתפת אשׁר שׁלחו יהוה שׁם להנבא ויעמד בחצר בית־יהוה ויאמר אל־כל־העם׃
Jer 19:15  כה־אמר יהוה צבאות אלהי ישׂראל הנני מבי אל־העיר הזאת ועל־כל־עריה את כל־הרעה אשׁר דברתי עליה כי הקשׁו את־ערפם לבלתי שׁמוע את־דברי׃
Jer 20:1  וישׁמע פשׁחור בן־אמר הכהן והוא־פקיד נגיד בבית יהוה את־ירמיהו נבא את־הדברים האלה׃
Jer 20:2  ויכה פשׁחור את ירמיהו הנביא ויתן אתו על־המהפכת אשׁר בשׁער בנימן העליון אשׁר בבית יהוה׃
Jer 20:3  ויהי ממחרת ויצא פשׁחור את־ירמיהו מן־המהפכת ויאמר אליו ירמיהו לא פשׁחור קרא יהוה שׁמך כי אם־מגור מסביב׃
Jer 20:4  כי כה אמר יהוה הנני נתנך למגור לך ולכל־אהביך ונפלו בחרב איביהם ועיניך ראות ואת־כל־יהודה אתן ביד מלך־בבל והגלם בבלה והכם בחרב׃
Jer 20:5  ונתתי את־כל־חסן העיר הזאת ואת־כל־יגיעה ואת־כל־יקרה ואת כל־אוצרות מלכי יהודה אתן ביד איביהם ובזזום ולקחום והביאום בבלה׃
Jer 20:6  ואתה פשׁחור וכל ישׁבי ביתך תלכו בשׁבי ובבל תבוא ושׁם תמות ושׁם תקבר אתה וכל־אהביך אשׁר־נבאת להם בשׁקר׃
Jer 20:7  פתיתני יהוה ואפת חזקתני ותוכל הייתי לשׂחוק כל־היום כלה לעג לי׃
Jer 20:8  כי־מדי אדבר אזעק חמס ושׁד אקרא כי־היה דבר־יהוה לי לחרפה ולקלס כל־היום׃
Jer 20:9  ואמרתי לא־אזכרנו ולא־אדבר עוד בשׁמו והיה בלבי כאשׁ בערת עצר בעצמתי ונלאיתי כלכל ולא אוכל׃
Jer 20:10  כי שׁמעתי דבת רבים מגור מסביב הגידו ונגידנו כל אנושׁ שׁלומי שׁמרי צלעי אולי יפתה ונוכלה לו ונקחה נקמתנו ממנו׃
Jer 20:11  ויהוה אותי כגבור עריץ על־כן רדפי יכשׁלו ולא יכלו בשׁו מאד כי־לא השׂכילו כלמת עולם לא תשׁכח׃
Jer 20:12  ויהוה צבאות בחן צדיק ראה כליות ולב אראה נקמתך מהם כי אליך גליתי את־ריבי׃
Jer 20:13  שׁירו ליהוה הללו את־יהוה כי הציל את־נפשׁ אביון מיד מרעים׃
Jer 20:14  ארור היום אשׁר ילדתי בו יום אשׁר־ילדתני אמי אל־יהי ברוך׃
Jer 20:15  ארור האישׁ אשׁר בשׂר את־אבי לאמר ילד־לך בן זכר שׂמח שׂמחהו׃
Jer 20:16  והיה האישׁ ההוא כערים אשׁר־הפך יהוה ולא נחם ושׁמע זעקה בבקר ותרועה בעת צהרים׃
Jer 20:17  אשׁר לא־מותתני מרחם ותהי־לי אמי קברי ורחמה הרת עולם׃
Jer 20:18  למה זה מרחם יצאתי לראות עמל ויגון ויכלו בבשׁת ימי׃
Jer 21:1  הדבר אשׁר־היה אל־ירמיהו מאת יהוה בשׁלח אליו המלך צדקיהו את־פשׁחור בן־מלכיה ואת־צפניה בן־מעשׂיה הכהן לאמר׃
Jer 21:2  דרשׁ־נא בעדנו את־יהוה כי נבוכדראצר מלך־בבל נלחם עלינו אולי יעשׂה יהוה אותנו ככל־נפלאתיו ויעלה מעלינו׃
Jer 21:3  ויאמר ירמיהו אליהם כה תאמרן אל־צדקיהו׃
Jer 21:4  כה־אמר יהוה אלהי ישׂראל הנני מסב את־כלי המלחמה אשׁר בידכם אשׁר אתם נלחמים בם את־מלך בבל ואת־הכשׂדים הצרים עליכם מחוץ לחומה ואספתי אותם אל־תוך העיר הזאת׃
Jer 21:5  ונלחמתי אני אתכם ביד נטויה ובזרוע חזקה ובאף ובחמה ובקצף גדול׃
Jer 21:6  והכיתי את־יושׁבי העיר הזאת ואת־האדם ואת־הבהמה בדבר גדול ימתו׃
Jer 21:7  ואחרי־כן נאם־יהוה אתן את־צדקיהו מלך־יהודה ואת־עבדיו ואת־העם ואת־הנשׁארים בעיר הזאת מן־הדבר מן־החרב ומן־הרעב ביד נבוכדראצר מלך־בבל וביד איביהם וביד מבקשׁי נפשׁם והכם לפי־חרב לא־יחוס עליהם ולא יחמל ולא ירחם׃
Jer 21:8  ואל־העם הזה תאמר כה אמר יהוה הנני נתן לפניכם את־דרך החיים ואת־דרך המות׃
Jer 21:9  הישׁב בעיר הזאת ימות בחרב וברעב ובדבר והיוצא ונפל על־הכשׂדים הצרים עליכם יחיה והיתה־לו נפשׁו לשׁלל׃
Jer 21:10  כי שׂמתי פני בעיר הזאת לרעה ולא לטובה נאם־יהוה ביד־מלך בבל תנתן ושׂרפה באשׁ׃
Jer 21:11  ולבית מלך יהודה שׁמעו דבר־יהוה׃
Jer 21:12  בית דוד כה אמר יהוה דינו לבקר משׁפט והצילו גזול מיד עושׁק פן־תצא כאשׁ חמתי ובערה ואין מכבה מפני רע מעלליהם׃
Jer 21:13  הנני אליך ישׁבת העמק צור המישׁר נאם־יהוה האמרים מי־יחת עלינו ומי יבוא במעונותינו׃
Jer 21:14  ופקדתי עליכם כפרי מעלליכם נאם־יהוה והצתי אשׁ ביערה ואכלה כל־סביביה׃
Jer 22:1  כה אמר יהוה רד בית־מלך יהודה ודברת שׁם את־הדבר הזה׃
Jer 22:2  ואמרת שׁמע דבר־יהוה מלך יהודה הישׁב על־כסא דוד אתה ועבדיך ועמך הבאים בשׁערים האלה׃
Jer 22:3  כה אמר יהוה עשׂו משׁפט וצדקה והצילו גזול מיד עשׁוק וגר יתום ואלמנה אל־תנו אל־תחמסו ודם נקי אל־תשׁפכו במקום הזה׃
Jer 22:4  כי אם־עשׂו תעשׂו את־הדבר הזה ובאו בשׁערי הבית הזה מלכים ישׁבים לדוד על־כסאו רכבים ברכב ובסוסים הוא ועבדו ועמו׃
Jer 22:5  ואם לא תשׁמעו את־הדברים האלה בי נשׁבעתי נאם־יהוה כי־לחרבה יהיה הבית הזה׃
Jer 22:6  כי־כה אמר יהוה על־בית מלך יהודה גלעד אתה לי ראשׁ הלבנון אם־לא אשׁיתך מדבר ערים לא נושׁבה׃
Jer 22:7  וקדשׁתי עליך משׁחתים אישׁ וכליו וכרתו מבחר ארזיך והפילו על־האשׁ׃
Jer 22:8  ועברו גוים רבים על העיר הזאת ואמרו אישׁ אל־רעהו על־מה עשׂה יהוה ככה לעיר הגדולה הזאת׃
Jer 22:9  ואמרו על אשׁר עזבו את־ברית יהוה אלהיהם וישׁתחוו לאלהים אחרים ויעבדום׃
Jer 22:10  אל־תבכו למת ואל־תנדו לו בכו בכו להלך כי לא ישׁוב עוד וראה את־ארץ מולדתו׃
Jer 22:11  כי כה אמר־יהוה אל־שׁלם בן־יאשׁיהו מלך יהודה המלך תחת יאשׁיהו אביו אשׁר יצא מן־המקום הזה לא־ישׁוב שׁם עוד׃
Jer 22:12  כי במקום אשׁר־הגלו אתו שׁם ימות ואת־הארץ הזאת לא־יראה עוד׃
Jer 22:13  הוי בנה ביתו בלא־צדק ועליותיו בלא משׁפט ברעהו יעבד חנם ופעלו לא יתן־לו׃
Jer 22:14  האמר אבנה־לי בית מדות ועליות מרוחים וקרע לו חלוני וספון בארז ומשׁוח בשׁשׁר׃
Jer 22:15  התמלך כי אתה מתחרה בארז אביך הלוא אכל ושׁתה ועשׂה משׁפט וצדקה אז טוב לו׃
Jer 22:16  דן דין־עני ואביון אז טוב הלוא־היא הדעת אתי נאם־יהוה׃
Jer 22:17  כי אין עיניך ולבך כי אם־על־בצעך ועל דם־הנקי לשׁפוך ועל־העשׁק ועל־המרוצה לעשׂות׃
Jer 22:18  לכן כה־אמר יהוה אל־יהויקים בן־יאשׁיהו מלך יהודה לא־יספדו לו הוי אחי והוי אחות לא־יספדו לו הוי אדון והוי הדה׃
Jer 22:19  קבורת חמור יקבר סחוב והשׁלך מהלאה לשׁערי ירושׁלם׃
Jer 22:20  עלי הלבנון וצעקי ובבשׁן תני קולך וצעקי מעברים כי נשׁברו כל־מאהביך׃
Jer 22:21  דברתי אליך בשׁלותיך אמרת לא אשׁמע זה דרכך מנעוריך כי לא־שׁמעת בקולי׃
Jer 22:22  כל־רעיך תרעה־רוח ומאהביך בשׁבי ילכו כי אז תבשׁי ונכלמת מכל רעתך׃
Jer 22:23  ישׁבתי בלבנון מקננתי בארזים מה־נחנת בבא־לך חבלים חיל כילדה׃
Jer 22:24  חי־אני נאם־יהוה כי אם־יהיה כניהו בן־יהויקים מלך יהודה חותם על־יד ימיני כי משׁם אתקנך׃
Jer 22:25  ונתתיך ביד מבקשׁי נפשׁך וביד אשׁר־אתה יגור מפניהם וביד נבוכדראצר מלך־בבל וביד הכשׂדים׃
Jer 22:26  והטלתי אתך ואת־אמך אשׁר ילדתך על הארץ אחרת אשׁר לא־ילדתם שׁם ושׁם תמותו׃
Jer 22:27  ועל־הארץ אשׁר־הם מנשׂאים את־נפשׁם לשׁוב שׁם שׁמה לא ישׁובו׃
Jer 22:28  העצב נבזה נפוץ האישׁ הזה כניהו אם־כלי אין חפץ בו מדוע הוטלו הוא וזרעו והשׁלכו על־הארץ אשׁר לא־ידעו׃
Jer 22:29  ארץ ארץ ארץ שׁמעי דבר־יהוה׃
Jer 22:30  כה אמר יהוה כתבו את־האישׁ הזה ערירי גבר לא־יצלח בימיו כי לא יצלח מזרעו אישׁ ישׁב על־כסא דוד ומשׁל עוד ביהודה׃
Jer 23:1  הוי רעים מאבדים ומפצים את־צאן מרעיתי נאם־יהוה׃
Jer 23:2  לכן כה־אמר יהוה אלהי ישׂראל על־הרעים הרעים את־עמי אתם הפצתם את־צאני ותדחום ולא פקדתם אתם הנני פקד עליכם את־רע מעלליכם נאם־יהוה׃
Jer 23:3  ואני אקבץ את־שׁארית צאני מכל הארצות אשׁר־הדחתי אתם שׁם והשׁבתי אתהן על־נוהן ופרו ורבו׃
Jer 23:4  והקמתי עליהם רעים ורעום ולא־ייראו עוד ולא־יחתו ולא יפקדו נאם־יהוה׃
Jer 23:5  הנה ימים באים נאם־יהוה והקמתי לדוד צמח צדיק ומלך מלך והשׂכיל ועשׂה משׁפט וצדקה בארץ׃
Jer 23:6  בימיו תושׁע יהודה וישׂראל ישׁכן לבטח וזה־שׁמו אשׁר־יקראו יהוה צדקנו׃
Jer 23:7  לכן הנה־ימים באים נאם־יהוה ולא־יאמרו עוד חי־יהוה אשׁר העלה את־בני ישׂראל מארץ מצרים׃
Jer 23:8  כי אם־חי־יהוה אשׁר העלה ואשׁר הביא את־זרע בית ישׂראל מארץ צפונה ומכל הארצות אשׁר הדחתים שׁם וישׁבו על־אדמתם׃
Jer 23:9  לנבאים נשׁבר לבי בקרבי רחפו כל־עצמותי הייתי כאישׁ שׁכור וכגבר עברו יין מפני יהוה ומפני דברי קדשׁו׃
Jer 23:10  כי מנאפים מלאה הארץ כי־מפני אלה אבלה הארץ יבשׁו נאות מדבר ותהי מרוצתם רעה וגבורתם לא־כן׃
Jer 23:11  כי־גם־נביא גם־כהן חנפו גם־בביתי מצאתי רעתם נאם־יהוה׃
Jer 23:12  לכן יהיה דרכם להם כחלקלקות באפלה ידחו ונפלו בה כי־אביא עליהם רעה שׁנת פקדתם נאם־יהוה׃
Jer 23:13  ובנביאי שׁמרון ראיתי תפלה הנבאו בבעל ויתעו את־עמי את־ישׂראל׃
Jer 23:14  ובנבאי ירושׁלם ראיתי שׁערורה נאוף והלך בשׁקר וחזקו ידי מרעים לבלתי־שׁבו אישׁ מרעתו היו־לי כלם כסדם וישׁביה כעמרה׃
Jer 23:15  לכן כה־אמר יהוה צבאות על־הנבאים הנני מאכיל אותם לענה והשׁקתים מי־ראשׁ כי מאת נביאי ירושׁלם יצאה חנפה לכל־הארץ׃
Jer 23:16  כה־אמר יהוה צבאות אל־תשׁמעו על־דברי הנבאים הנבאים לכם מהבלים המה אתכם חזון לבם ידברו לא מפי יהוה׃
Jer 23:17  אמרים אמור למנאצי דבר יהוה שׁלום יהיה לכם וכל הלך בשׁררות לבו אמרו לא־תבוא עליכם רעה׃
Jer 23:18  כי מי עמד בסוד יהוה וירא וישׁמע את־דברו מי־הקשׁיב דברי וישׁמע׃
Jer 23:19  הנה סערת יהוה חמה יצאה וסער מתחולל על ראשׁ רשׁעים יחול׃
Jer 23:20  לא ישׁוב אף־יהוה עד־עשׂתו ועד־הקימו מזמות לבו באחרית הימים תתבוננו בה בינה׃
Jer 23:21  לא־שׁלחתי את־הנבאים והם רצו לא־דברתי אליהם והם נבאו׃
Jer 23:22  ואם־עמדו בסודי וישׁמעו דברי את־עמי וישׁבום מדרכם הרע ומרע מעלליהם׃
Jer 23:23  האלהי מקרב אני נאם־יהוה ולא אלהי מרחק׃
Jer 23:24  אם־יסתר אישׁ במסתרים ואני לא־אראנו נאם־יהוה הלוא את־השׁמים ואת־הארץ אני מלא נאם־יהוה׃
Jer 23:25  שׁמעתי את אשׁר־אמרו הנבאים הנבאים בשׁמי שׁקר לאמר חלמתי חלמתי׃
Jer 23:26  עד־מתי הישׁ בלב הנבאים נבאי השׁקר ונביאי תרמת לבם׃
Jer 23:27  החשׁבים להשׁכיח את־עמי שׁמי בחלומתם אשׁר יספרו אישׁ לרעהו כאשׁר שׁכחו אבותם את־שׁמי בבעל׃
Jer 23:28  הנביא אשׁר־אתו חלום יספר חלום ואשׁר דברי אתו ידבר דברי אמת מה־לתבן את־הבר נאם־יהוה׃
Jer 23:29  הלוא כה דברי כאשׁ נאם־יהוה וכפטישׁ יפצץ סלע׃
Jer 23:30  לכן הנני על־הנבאים נאם־יהוה מגנבי דברי אישׁ מאת רעהו׃
Jer 23:31  הנני על־הנביאם נאם־יהוה הלקחים לשׁונם וינאמו נאם׃
Jer 23:32  הנני על־נבאי חלמות שׁקר נאם־יהוה ויספרום ויתעו את־עמי בשׁקריהם ובפחזותם ואנכי לא־שׁלחתים ולא צויתים והועיל לא־יועילו לעם־הזה נאם־יהוה׃
Jer 23:33  וכי־ישׁאלך העם הזה או־הנביא או־כהן לאמר מה־משׂא יהוה ואמרת אליהם את־מה־משׂא ונטשׁתי אתכם נאם־יהוה׃
Jer 23:34  והנביא והכהן והעם אשׁר יאמר משׂא יהוה ופקדתי על־האישׁ ההוא ועל־ביתו׃
Jer 23:35  כה תאמרו אישׁ על־רעהו ואישׁ אל־אחיו מה־ענה יהוה ומה־דבר יהוה׃
Jer 23:36  ומשׂא יהוה לא תזכרו־עוד כי המשׂא יהיה לאישׁ דברו והפכתם את־דברי אלהים חיים יהוה צבאות אלהינו׃
Jer 23:37  כה תאמר אל־הנביא מה־ענך יהוה ומה־דבר יהוה׃
Jer 23:38  ואם־משׂא יהוה תאמרו לכן כה אמר יהוה יען אמרכם את־הדבר הזה משׂא יהוה ואשׁלח אליכם לאמר לא תאמרו משׂא יהוה׃
Jer 23:39  לכן הנני ונשׁיתי אתכם נשׁא ונטשׁתי אתכם ואת־העיר אשׁר נתתי לכם ולאבותיכם מעל פני׃
Jer 23:40  ונתתי עליכם חרפת עולם וכלמות עולם אשׁר לא תשׁכח׃
Jer 24:1  הראני יהוה והנה שׁני דודאי תאנים מועדים לפני היכל יהוה אחרי הגלות נבוכדראצר מלך־בבל את־יכניהו בן־יהויקים מלך־יהודה ואת־שׂרי יהודה ואת־החרשׁ ואת־המסגר מירושׁלם ויבאם בבל׃
Jer 24:2  הדוד אחד תאנים טבות מאד כתאני הבכרות והדוד אחד תאנים רעות מאד אשׁר לא־תאכלנה מרע׃
Jer 24:3  ויאמר יהוה אלי מה־אתה ראה ירמיהו ואמר תאנים התאנים הטבות טבות מאד והרעות רעות מאד אשׁר לא־תאכלנה מרע׃
Jer 24:4  ויהי דבר־יהוה אלי לאמר׃
Jer 24:5  כה־אמר יהוה אלהי ישׂראל כתאנים הטבות האלה כן־אכיר את־גלות יהודה אשׁר שׁלחתי מן־המקום הזה ארץ כשׂדים לטובה׃
Jer 24:6  ושׂמתי עיני עליהם לטובה והשׁבתים על־הארץ הזאת ובניתים ולא אהרס ונטעתים ולא אתושׁ׃
Jer 24:7  ונתתי להם לב לדעת אתי כי אני יהוה והיו־לי לעם ואנכי אהיה להם לאלהים כי־ישׁבו אלי בכל־לבם׃
Jer 24:8  וכתאנים הרעות אשׁר לא־תאכלנה מרע כי־כה אמר יהוה כן אתן את־צדקיהו מלך־יהודה ואת־שׂריו ואת שׁארית ירושׁלם הנשׁארים בארץ הזאת והישׁבים בארץ מצרים׃
Jer 24:9  ונתתים לזועה לרעה לכל ממלכות הארץ לחרפה ולמשׁל לשׁנינה ולקללה בכל־המקמות אשׁר־אדיחם שׁם׃
Jer 24:10  ושׁלחתי בם את־החרב את־הרעב ואת־הדבר עד־תמם מעל האדמה אשׁר־נתתי להם ולאבותיהם׃
Jer 25:1  הדבר אשׁר־היה על־ירמיהו על־כל־עם יהודה בשׁנה הרבעית ליהויקים בן־יאשׁיהו מלך יהודה היא השׁנה הראשׁנית לנבוכדראצר מלך בבל׃
Jer 25:2  אשׁר דבר ירמיהו הנביא על־כל־עם יהודה ואל כל־ישׁבי ירושׁלם לאמר׃
Jer 25:3  מן־שׁלשׁ עשׂרה שׁנה ליאשׁיהו בן־אמון מלך יהודה ועד היום הזה זה שׁלשׁ ועשׂרים שׁנה היה דבר־יהוה אלי ואדבר אליכם אשׁכים ודבר ולא שׁמעתם׃
Jer 25:4  ושׁלח יהוה אליכם את־כל־עבדיו הנבאים השׁכם ושׁלח ולא שׁמעתם ולא־הטיתם את־אזנכם לשׁמע׃
Jer 25:5  לאמר שׁובו־נא אישׁ מדרכו הרעה ומרע מעלליכם ושׁבו על־האדמה אשׁר נתן יהוה לכם ולאבותיכם למן־עולם ועד־עולם׃
Jer 25:6  ואל־תלכו אחרי אלהים אחרים לעבדם ולהשׁתחות להם ולא־תכעיסו אותי במעשׂה ידיכם ולא ארע לכם׃
Jer 25:7  ולא־שׁמעתם אלי נאם־יהוה למען הכעסוני במעשׂה ידיכם לרע לכם׃
Jer 25:8  לכן כה אמר יהוה צבאות יען אשׁר לא־שׁמעתם את־דברי׃
Jer 25:9  הנני שׁלח ולקחתי את־כל־משׁפחות צפון נאם־יהוה ואל־נבוכדראצר מלך־בבל עבדי והבאתים על־הארץ הזאת ועל־ישׁביה ועל כל־הגוים האלה סביב והחרמתים ושׂמתים לשׁמה ולשׁרקה ולחרבות עולם׃
Jer 25:10  והאבדתי מהם קול שׂשׂון וקול שׂמחה קול חתן וקול כלה קול רחים ואור נר׃
Jer 25:11  והיתה כל־הארץ הזאת לחרבה לשׁמה ועבדו הגוים האלה את־מלך בבל שׁבעים שׁנה׃
Jer 25:12  והיה כמלאות שׁבעים שׁנה אפקד על־מלך־בבל ועל־הגוי ההוא נאם־יהוה את־עונם ועל־ארץ כשׂדים ושׂמתי אתו לשׁממות עולם׃
Jer 25:13  והבאיתי על־הארץ ההיא את־כל־דברי אשׁר־דברתי עליה את כל־הכתוב בספר הזה אשׁר־נבא ירמיהו על־כל־הגוים׃
Jer 25:14  כי עבדו־בם גם־המה גוים רבים ומלכים גדולים ושׁלמתי להם כפעלם וכמעשׂה ידיהם׃
Jer 25:15  כי כה אמר יהוה אלהי ישׂראל אלי קח את־כוס היין החמה הזאת מידי והשׁקיתה אתו את־כל־הגוים אשׁר אנכי שׁלח אותך אליהם׃
Jer 25:16  ושׁתו והתגעשׁו והתהללו מפני החרב אשׁר אנכי שׁלח בינתם׃
Jer 25:17  ואקח את־הכוס מיד יהוה ואשׁקה את־כל־הגוים אשׁר־שׁלחני יהוה אליהם׃
Jer 25:18  את־ירושׁלם ואת־ערי יהודה ואת־מלכיה את־שׂריה לתת אתם לחרבה לשׁמה לשׁרקה ולקללה כיום הזה׃
Jer 25:19  את־פרעה מלך־מצרים ואת־עבדיו ואת־שׂריו ואת־כל־עמו׃
Jer 25:20  ואת כל־הערב ואת כל־מלכי ארץ העוץ ואת כל־מלכי ארץ פלשׁתים ואת־אשׁקלון ואת־עזה ואת־עקרון ואת שׁארית אשׁדוד׃
Jer 25:21  את־אדום ואת־מואב ואת־בני עמון׃
Jer 25:22  ואת כל־מלכי־צר ואת כל־מלכי צידון ואת מלכי האי אשׁר בעבר הים׃
Jer 25:23  ואת־דדן ואת־תימא ואת־בוז ואת כל־קצוצי פאה׃
Jer 25:24  ואת כל־מלכי ערב ואת כל־מלכי הערב השׁכנים במדבר׃
Jer 25:25  ואת כל־מלכי זמרי ואת כל־מלכי עילם ואת כל־מלכי מדי׃
Jer 25:26  ואת כל־מלכי הצפון הקרבים והרחקים אישׁ אל־אחיו ואת כל־הממלכות הארץ אשׁר על־פני האדמה ומלך שׁשׁך ישׁתה אחריהם׃
Jer 25:27  ואמרת אליהם כה־אמר יהוה צבאות אלהי ישׂראל שׁתו ושׁכרו וקיו ונפלו ולא תקומו מפני החרב אשׁר אנכי שׁלח ביניכם׃
Jer 25:28  והיה כי ימאנו לקחת־הכוס מידך לשׁתות ואמרת אליהם כה אמר יהוה צבאות שׁתו תשׁתו׃
Jer 25:29  כי הנה בעיר אשׁר נקרא־שׁמי עליה אנכי מחל להרע ואתם הנקה תנקו לא תנקו כי חרב אני קרא על־כל־ישׁבי הארץ נאם יהוה צבאות׃
Jer 25:30  ואתה תנבא אליהם את כל־הדברים האלה ואמרת אליהם יהוה ממרום ישׁאג וממעון קדשׁו יתן קולו שׁאג ישׁאג על־נוהו הידד כדרכים יענה אל כל־ישׁבי הארץ׃
Jer 25:31  בא שׁאון עד־קצה הארץ כי ריב ליהוה בגוים נשׁפט הוא לכל־בשׂר הרשׁעים נתנם לחרב נאם־יהוה׃
Jer 25:32  כה אמר יהוה צבאות הנה רעה יצאת מגוי אל־גוי וסער גדול יעור מירכתי־ארץ׃
Jer 25:33  והיו חללי יהוה ביום ההוא מקצה הארץ ועד־קצה הארץ לא יספדו ולא יאספו ולא יקברו לדמן על־פני האדמה יהיו׃
Jer 25:34  הילילו הרעים וזעקו והתפלשׁו אדירי הצאן כי־מלאו ימיכם לטבוח ותפוצותיכם ונפלתם ככלי חמדה׃
Jer 25:35  ואבד מנוס מן־הרעים ופליטה מאדירי הצאן׃
Jer 25:36  קול צעקת הרעים ויללת אדירי הצאן כי־שׁדד יהוה את־מרעיתם׃
Jer 25:37  ונדמו נאות השׁלום מפני חרון אף־יהוה׃
Jer 25:38  עזב ככפיר סכו כי־היתה ארצם לשׁמה מפני חרון היונה ומפני חרון אפו׃
Jer 26:1  בראשׁית ממלכות יהויקים בן־יאשׁיהו מלך יהודה היה הדבר הזה מאת יהוה לאמר׃
Jer 26:2  כה אמר יהוה עמד בחצר בית־יהוה ודברת על־כל־ערי יהודה הבאים להשׁתחות בית־יהוה את כל־הדברים אשׁר צויתיך לדבר אליהם אל־תגרע דבר׃
Jer 26:3  אולי ישׁמעו וישׁבו אישׁ מדרכו הרעה ונחמתי אל־הרעה אשׁר אנכי חשׁב לעשׂות להם מפני רע מעלליהם׃
Jer 26:4  ואמרת אליהם כה אמר יהוה אם־לא תשׁמעו אלי ללכת בתורתי אשׁר נתתי לפניכם׃
Jer 26:5  לשׁמע על־דברי עבדי הנבאים אשׁר אנכי שׁלח אליכם והשׁכם ושׁלח ולא שׁמעתם׃
Jer 26:6  ונתתי את־הבית הזה כשׁלה ואת־העיר הזאתה אתן לקללה לכל גויי הארץ׃
Jer 26:7  וישׁמעו הכהנים והנבאים וכל־העם את־ירמיהו מדבר את־הדברים האלה בבית יהוה׃
Jer 26:8  ויהי ככלות ירמיהו לדבר את כל־אשׁר־צוה יהוה לדבר אל־כל־העם ויתפשׂו אתו הכהנים והנבאים וכל־העם לאמר מות תמות׃
Jer 26:9  מדוע נבית בשׁם־יהוה לאמר כשׁלו יהיה הבית הזה והעיר הזאת תחרב מאין יושׁב ויקהל כל־העם אל־ירמיהו בבית יהוה׃
Jer 26:10  וישׁמעו שׂרי יהודה את הדברים האלה ויעלו מבית־המלך בית יהוה וישׁבו בפתח שׁער־יהוה החדשׁ׃
Jer 26:11  ויאמרו הכהנים והנבאים אל־השׂרים ואל־כל־העם לאמר משׁפט־מות לאישׁ הזה כי נבא אל־העיר הזאת כאשׁר שׁמעתם באזניכם׃
Jer 26:12  ויאמר ירמיהו אל־כל־השׂרים ואל־כל־העם לאמר יהוה שׁלחני להנבא אל־הבית הזה ואל־העיר הזאת את כל־הדברים אשׁר שׁמעתם׃
Jer 26:13  ועתה היטיבו דרכיכם ומעלליכם ושׁמעו בקול יהוה אלהיכם וינחם יהוה אל־הרעה אשׁר דבר עליכם׃
Jer 26:14  ואני הנני בידכם עשׂו־לי כטוב וכישׁר בעיניכם׃
Jer 26:15  אך ידע תדעו כי אם־ממתים אתם אתי כי־דם נקי אתם נתנים עליכם ואל־העיר הזאת ואל־ישׁביה כי באמת שׁלחני יהוה עליכם לדבר באזניכם את כל־הדברים האלה׃
Jer 26:16  ויאמרו השׂרים וכל־העם אל־הכהנים ואל־הנביאים אין־לאישׁ הזה משׁפט־מות כי בשׁם יהוה אלהינו דבר אלינו׃
Jer 26:17  ויקמו אנשׁים מזקני הארץ ויאמרו אל־כל־קהל העם לאמר׃
Jer 26:18  מיכיה המורשׁתי היה נבא בימי חזקיהו מלך־יהודה ויאמר אל־כל־עם יהודה לאמר כה־אמר יהוה צבאות ציון שׂדה תחרשׁ וירושׁלים עיים תהיה והר הבית לבמות יער׃
Jer 26:19  ההמת המתהו חזקיהו מלך־יהודה וכל־יהודה הלא ירא את־יהוה ויחל את־פני יהוה וינחם יהוה אל־הרעה אשׁר־דבר עליהם ואנחנו עשׂים רעה גדולה על־נפשׁותינו׃
Jer 26:20  וגם־אישׁ היה מתנבא בשׁם יהוה אוריהו בן־שׁמעיהו מקרית היערים וינבא על־העיר הזאת ועל־הארץ הזאת ככל דברי ירמיהו׃
Jer 26:21  וישׁמע המלך־יהויקים וכל־גבוריו וכל־השׂרים את־דבריו ויבקשׁ המלך המיתו וישׁמע אוריהו וירא ויברח ויבא מצרים׃
Jer 26:22  וישׁלח המלך יהויקים אנשׁים מצרים את אלנתן בן־עכבור ואנשׁים אתו אל־מצרים׃
Jer 26:23  ויוציאו את־אוריהו ממצרים ויבאהו אל־המלך יהויקים ויכהו בחרב וישׁלך את־נבלתו אל־קברי בני העם׃
Jer 26:24  אך יד אחיקם בן־שׁפן היתה את־ירמיהו לבלתי תת־אתו ביד־העם להמיתו׃
Jer 27:1  בראשׁית ממלכת יהויקם בן־יאושׁיהו מלך יהודה היה הדבר הזה אל־ירמיה מאת יהוה לאמר׃
Jer 27:2  כה־אמר יהוה אלי עשׂה לך מוסרות ומטות ונתתם על־צוארך׃
Jer 27:3  ושׁלחתם אל־מלך אדום ואל־מלך מואב ואל־מלך בני עמון ואל־מלך צר ואל־מלך צידון ביד מלאכים הבאים ירושׁלם אל־צדקיהו מלך יהודה׃
Jer 27:4  וצוית אתם אל־אדניהם לאמר כה־אמר יהוה צבאות אלהי ישׂראל כה תאמרו אל־אדניכם׃
Jer 27:5  אנכי עשׂיתי את־הארץ את־האדם ואת־הבהמה אשׁר על־פני הארץ בכחי הגדול ובזרועי הנטויה ונתתיה לאשׁר ישׁר בעיני׃
Jer 27:6  ועתה אנכי נתתי את־כל־הארצות האלה ביד נבוכדנאצר מלך־בבל עבדי וגם את־חית השׂדה נתתי לו לעבדו׃
Jer 27:7  ועבדו אתו כל־הגוים ואת־בנו ואת־בן־בנו עד בא־עת ארצו גם־הוא ועבדו בו גוים רבים ומלכים גדלים׃
Jer 27:8  והיה הגוי והממלכה אשׁר לא־יעבדו אתו את־נבוכדנאצר מלך־בבל ואת אשׁר לא־יתן את־צוארו בעל מלך בבל בחרב וברעב ובדבר אפקד על־הגוי ההוא נאם־יהוה עד־תמי אתם בידו׃
Jer 27:9  ואתם אל־תשׁמעו אל־נביאיכם ואל־קסמיכם ואל חלמתיכם ואל־ענניכם ואל־כשׁפיכם אשׁר־הם אמרים אליכם לאמר לא תעבדו את־מלך בבל׃
Jer 27:10  כי שׁקר הם נבאים לכם למען הרחיק אתכם מעל אדמתכם והדחתי אתכם ואבדתם׃
Jer 27:11  והגוי אשׁר יביא את־צוארו בעל מלך־בבל ועבדו והנחתיו על־אדמתו נאם־יהוה ועבדה וישׁב בה׃
Jer 27:12  ואל־צדקיה מלך־יהודה דברתי ככל־הדברים האלה לאמר הביאו את־צואריכם בעל מלך־בבל ועבדו אתו ועמו וחיו׃
Jer 27:13  למה תמותו אתה ועמך בחרב ברעב ובדבר כאשׁר דבר יהוה אל־הגוי אשׁר לא־יעבד את־מלך בבל׃
Jer 27:14  ואל־תשׁמעו אל־דברי הנבאים האמרים אליכם לאמר לא תעבדו את־מלך בבל כי שׁקר הם נבאים לכם׃
Jer 27:15  כי לא שׁלחתים נאם־יהוה והם נבאים בשׁמי לשׁקר למען הדיחי אתכם ואבדתם אתם והנבאים הנבאים לכם׃
Jer 27:16  ואל־הכהנים ואל־כל־העם הזה דברתי לאמר כה אמר יהוה אל־תשׁמעו אל־דברי נביאיכם הנבאים לכם לאמר הנה כלי בית־יהוה מושׁבים מבבלה עתה מהרה כי שׁקר המה נבאים לכם׃
Jer 27:17  אל־תשׁמעו אליהם עבדו את־מלך־בבל וחיו למה תהיה העיר הזאת חרבה׃
Jer 27:18  ואם־נבאים הם ואם־ישׁ דבר־יהוה אתם יפגעו־נא ביהוה צבאות לבלתי־באו הכלים הנותרים בבית־יהוה ובית מלך יהודה ובירושׁלם בבלה׃
Jer 27:19  כי כה אמר יהוה צבאות אל־העמדים ועל־הים ועל־המכנות ועל יתר הכלים הנותרים בעיר הזאת׃
Jer 27:20  אשׁר לא־לקחם נבוכדנאצר מלך בבל בגלותו את־יכוניה בן־יהויקים מלך־יהודה מירושׁלם בבלה ואת כל־חרי יהודה וירושׁלם׃
Jer 27:21  כי כה אמר יהוה צבאות אלהי ישׂראל על־הכלים הנותרים בית יהוה ובית מלך־יהודה וירושׁלם׃
Jer 27:22  בבלה יובאו ושׁמה יהיו עד יום פקדי אתם נאם־יהוה והעליתים והשׁיבתים אל־המקום הזה׃
Jer 28:1  ויהי בשׁנה ההיא בראשׁית ממלכת צדקיה מלך־יהודה בשׁנת הרבעית בחדשׁ החמישׁי אמר אלי חנניה בן־עזור הנביא אשׁר מגבעון בבית יהוה לעיני הכהנים וכל־העם לאמר׃
Jer 28:2  כה־אמר יהוה צבאות אלהי ישׂראל לאמר שׁברתי את־על מלך בבל׃
Jer 28:3  בעוד שׁנתים ימים אני משׁיב אל־המקום הזה את־כל־כלי בית יהוה אשׁר לקח נבוכדנאצר מלך־בבל מן־המקום הזה ויביאם בבל׃
Jer 28:4  ואת־יכניה בן־יהויקים מלך־יהודה ואת־כל־גלות יהודה הבאים בבלה אני משׁיב אל־המקום הזה נאם־יהוה כי אשׁבר את־על מלך בבל׃
Jer 28:5  ויאמר ירמיה הנביא אל־חנניה הנביא לעיני הכהנים ולעיני כל־העם העמדים בבית יהוה׃
Jer 28:6  ויאמר ירמיה הנביא אמן כן יעשׂה יהוה יקם יהוה את־דבריך אשׁר נבאת להשׁיב כלי בית־יהוה וכל־הגולה מבבל אל־המקום הזה׃
Jer 28:7  אך־שׁמע־נא הדבר הזה אשׁר אנכי דבר באזניך ובאזני כל־העם׃
Jer 28:8  הנביאים אשׁר היו לפני ולפניך מן־העולם וינבאו אל־ארצות רבות ועל־ממלכות גדלות למלחמה ולרעה ולדבר׃
Jer 28:9  הנביא אשׁר ינבא לשׁלום בבא דבר הנביא יודע הנביא אשׁר־שׁלחו יהוה באמת׃
Jer 28:10  ויקח חנניה הנביא את־המוטה מעל צואר ירמיה הנביא וישׁברהו׃
Jer 28:11  ויאמר חנניה לעיני כל־העם לאמר כה אמר יהוה ככה אשׁבר את־על נבכדנאצר מלך־בבל בעוד שׁנתים ימים מעל־צואר כל־הגוים וילך ירמיה הנביא לדרכו׃
Jer 28:12  ויהי דבר־יהוה אל־ירמיה אחרי שׁבור חנניה הנביא את־המוטה מעל צואר ירמיה הנביא לאמר׃
Jer 28:13  הלוך ואמרת אל־חנניה לאמר כה אמר יהוה מוטת עץ שׁברת ועשׂית תחתיהן מטות ברזל׃
Jer 28:14  כי כה־אמר יהוה צבאות אלהי ישׂראל על ברזל נתתי על־צואר כל־הגוים האלה לעבד את־נבכדנאצר מלך־בבל ועבדהו וגם את־חית השׂדה נתתי לו׃
Jer 28:15  ויאמר ירמיה הנביא אל־חנניה הנביא שׁמע־נא חנניה לא־שׁלחך יהוה ואתה הבטחת את־העם הזה על־שׁקר׃
Jer 28:16  לכן כה אמר יהוה הנני משׁלחך מעל פני האדמה השׁנה אתה מת כי־סרה דברת אל־יהוה׃
Jer 28:17  וימת חנניה הנביא בשׁנה ההיא בחדשׁ השׁביעי׃
Jer 29:1  ואלה דברי הספר אשׁר שׁלח ירמיה הנביא מירושׁלם אל־יתר זקני הגולה ואל־הכהנים ואל־הנביאים ואל־כל־העם אשׁר הגלה נבוכדנאצר מירושׁלם בבלה׃
Jer 29:2  אחרי צאת יכניה־המלך והגבירה והסריסים שׂרי יהודה וירושׁלם והחרשׁ והמסגר מירושׁלם׃
Jer 29:3  ביד אלעשׂה בן־שׁפן וגמריה בן־חלקיה אשׁר שׁלח צדקיה מלך־יהודה אל־נבוכדנאצר מלך בבל בבלה לאמר׃
Jer 29:4  כה אמר יהוה צבאות אלהי ישׂראל לכל־הגולה אשׁר־הגליתי מירושׁלם בבלה׃
Jer 29:5  בנו בתים ושׁבו ונטעו גנות ואכלו את־פרין׃
Jer 29:6  קחו נשׁים והולידו בנים ובנות וקחו לבניכם נשׁים ואת־בנותיכם תנו לאנשׁים ותלדנה בנים ובנות ורבו־שׁם ואל־תמעטו׃
Jer 29:7  ודרשׁו את־שׁלום העיר אשׁר הגליתי אתכם שׁמה והתפללו בעדה אל־יהוה כי בשׁלומה יהיה לכם שׁלום׃
Jer 29:8  כי כה אמר יהוה צבאות אלהי ישׂראל אל־ישׁיאו לכם נביאיכם אשׁר־בקרבכם וקסמיכם ואל־תשׁמעו אל־חלמתיכם אשׁר אתם מחלמים׃
Jer 29:9  כי בשׁקר הם נבאים לכם בשׁמי לא שׁלחתים נאם־יהוה׃
Jer 29:10  כי־כה אמר יהוה כי לפי מלאת לבבל שׁבעים שׁנה אפקד אתכם והקמתי עליכם את־דברי הטוב להשׁיב אתכם אל־המקום הזה׃
Jer 29:11  כי אנכי ידעתי את־המחשׁבת אשׁר אנכי חשׁב עליכם נאם־יהוה מחשׁבות שׁלום ולא לרעה לתת לכם אחרית ותקוה׃
Jer 29:12  וקראתם אתי והלכתם והתפללתם אלי ושׁמעתי אליכם׃
Jer 29:13  ובקשׁתם אתי ומצאתם כי תדרשׁני בכל־לבבכם׃
Jer 29:14  ונמצאתי לכם נאם־יהוה ושׁבתי את־שׁביתכם וקבצתי אתכם מכל־הגוים ומכל־המקומות אשׁר הדחתי אתכם שׁם נאם־יהוה והשׁבתי אתכם אל־המקום אשׁר־הגליתי אתכם משׁם׃
Jer 29:15  כי אמרתם הקים לנו יהוה נבאים בבלה׃
Jer 29:16  כי־כה אמר יהוה אל־המלך היושׁב אל־כסא דוד ואל־כל־העם היושׁב בעיר הזאת אחיכם אשׁר לא־יצאו אתכם בגולה׃
Jer 29:17  כה אמר יהוה צבאות הנני משׁלח בם את־החרב את־הרעב ואת־הדבר ונתתי אותם כתאנים השׁערים אשׁר לא־תאכלנה מרע׃
Jer 29:18  ורדפתי אחריהם בחרב ברעב ובדבר ונתתים לזועה לכל ממלכות הארץ לאלה ולשׁמה ולשׁרקה ולחרפה בכל־הגוים אשׁר־הדחתים שׁם׃
Jer 29:19  תחת אשׁר־לא־שׁמעו אל־דברי נאם־יהוה אשׁר שׁלחתי אליהם את־עבדי הנבאים השׁכם ושׁלח ולא שׁמעתם נאם־יהוה׃
Jer 29:20  ואתם שׁמעו דבר־יהוה כל־הגולה אשׁר־שׁלחתי מירושׁלם בבלה׃
Jer 29:21  כה־אמר יהוה צבאות אלהי ישׂראל אל־אחאב בן־קוליה ואל־צדקיהו בן־מעשׂיה הנבאים לכם בשׁמי שׁקר הנני נתן אתם ביד נבוכדראצר מלך־בבל והכם לעיניכם׃
Jer 29:22  ולקח מהם קללה לכל גלות יהודה אשׁר בבבל לאמר ישׂמך יהוה כצדקיהו וכאחב אשׁר־קלם מלך־בבל באשׁ׃
Jer 29:23  יען אשׁר עשׂו נבלה בישׂראל וינאפו את־נשׁי רעיהם וידברו דבר בשׁמי שׁקר אשׁר לוא צויתם ואנכי הוידע ועד נאם־יהוה׃
Jer 29:24  ואל־שׁמעיהו הנחלמי תאמר לאמר׃
Jer 29:25  כה־אמר יהוה צבאות אלהי ישׂראל לאמר יען אשׁר אתה שׁלחת בשׁמכה ספרים אל־כל־העם אשׁר בירושׁלם ואל־צפניה בן־מעשׂיה הכהן ואל כל־הכהנים לאמר׃
Jer 29:26  יהוה נתנך כהן תחת יהוידע הכהן להיות פקדים בית יהוה לכל־אישׁ משׁגע ומתנבא ונתתה אתו אל־המהפכת ואל־הצינק׃
Jer 29:27  ועתה למה לא גערת בירמיהו הענתתי המתנבא לכם׃
Jer 29:28  כי על־כן שׁלח אלינו בבל לאמר ארכה היא בנו בתים ושׁבו ונטעו גנות ואכלו את־פריהן׃
Jer 29:29  ויקרא צפניה הכהן את־הספר הזה באזני ירמיהו הנביא׃
Jer 29:30  ויהי דבר־יהוה אל־ירמיהו לאמר׃
Jer 29:31  שׁלח על־כל־הגולה לאמר כה אמר יהוה אל־שׁמעיה הנחלמי יען אשׁר נבא לכם שׁמעיה ואני לא שׁלחתיו ויבטח אתכם על־שׁקר׃
Jer 29:32  לכן כה־אמר יהוה הנני פקד על־שׁמעיה הנחלמי ועל־זרעו לא־יהיה לו אישׁ יושׁב בתוך־העם הזה ולא־יראה בטוב אשׁר־אני עשׂה־לעמי נאם־יהוה כי־סרה דבר על־יהוה׃
Jer 30:1  הדבר אשׁר היה אל־ירמיהו מאת יהוה לאמר׃
Jer 30:2  כה־אמר יהוה אלהי ישׂראל לאמר כתב־לך את כל־הדברים אשׁר־דברתי אליך אל־ספר׃
Jer 30:3  כי הנה ימים באים נאם־יהוה ושׁבתי את־שׁבות עמי ישׂראל ויהודה אמר יהוה והשׁבתים אל־הארץ אשׁר־נתתי לאבותם וירשׁוה׃
Jer 30:4  ואלה הדברים אשׁר דבר יהוה אל־ישׂראל ואל־יהודה׃
Jer 30:5  כי־כה אמר יהוה קול חרדה שׁמענו פחד ואין שׁלום׃
Jer 30:6  שׁאלו־נא וראו אם־ילד זכר מדוע ראיתי כל־גבר ידיו על־חלציו כיולדה ונהפכו כל־פנים לירקון׃
Jer 30:7  הוי כי גדול היום ההוא מאין כמהו ועת־צרה היא ליעקב וממנה יושׁע׃
Jer 30:8  והיה ביום ההוא נאם יהוה צבאות אשׁבר עלו מעל צוארך ומוסרותיך אנתק ולא־יעבדו־בו עוד זרים׃
Jer 30:9  ועבדו את יהוה אלהיהם ואת דוד מלכם אשׁר אקים להם׃
Jer 30:10  ואתה אל־תירא עבדי יעקב נאם־יהוה ואל־תחת ישׂראל כי הנני מושׁיעך מרחוק ואת־זרעך מארץ שׁבים ושׁב יעקב ושׁקט ושׁאנן ואין מחריד׃
Jer 30:11  כי־אתך אני נאם־יהוה להושׁיעך כי אעשׂה כלה בכל־הגוים אשׁר הפצותיך שׁם אך אתך לא־אעשׂה כלה ויסרתיך למשׁפט ונקה לא אנקך׃
Jer 30:12  כי כה אמר יהוה אנושׁ לשׁברך נחלה מכתך׃
Jer 30:13  אין־דן דינך למזור רפאות תעלה אין לך׃
Jer 30:14  כל־מאהביך שׁכחוך אותך לא ידרשׁו כי מכת אויב הכיתיך מוסר אכזרי על רב עונך עצמו חטאתיך׃
Jer 30:15  מה־תזעק על־שׁברך אנושׁ מכאבך על רב עונך עצמו חטאתיך עשׂיתי אלה לך׃
Jer 30:16  לכן כל־אכליך יאכלו וכל־צריך כלם בשׁבי ילכו והיו שׁאסיך למשׁסה וכל־בזזיך אתן לבז׃
Jer 30:17  כי אעלה ארכה לך וממכותיך ארפאך נאם־יהוה כי נדחה קראו לך ציון היא דרשׁ אין לה׃
Jer 30:18  כה אמר יהוה הנני־שׁב שׁבות אהלי יעקוב ומשׁכנתיו ארחם ונבנתה עיר על־תלה וארמון על־משׁפטו ישׁב׃
Jer 30:19  ויצא מהם תודה וקול משׂחקים והרבתים ולא ימעטו והכבדתים ולא יצערו׃
Jer 30:20  והיו בניו כקדם ועדתו לפני תכון ופקדתי על כל־לחציו׃
Jer 30:21  והיה אדירו ממנו ומשׁלו מקרבו יצא והקרבתיו ונגשׁ אלי כי מי הוא־זה ערב את־לבו לגשׁת אלי נאם־יהוה׃
Jer 30:22  והייתם לי לעם ואנכי אהיה לכם לאלהים׃
Jer 30:23  הנה סערת יהוה חמה יצאה סער מתגורר על ראשׁ רשׁעים יחול׃
Jer 30:24  לא ישׁוב חרון אף־יהוה עד־עשׂתו ועד־הקימו מזמות לבו באחרית הימים תתבוננו בה׃
Jer 31:1  בעת ההיא נאם־יהוה אהיה לאלהים לכל משׁפחות ישׂראל והמה יהיו־לי לעם׃
Jer 31:2  כה אמר יהוה מצא חן במדבר עם שׂרידי חרב הלוך להרגיעו ישׂראל׃
Jer 31:3  מרחוק יהוה נראה לי ואהבת עולם אהבתיך על־כן משׁכתיך חסד׃
Jer 31:4  עוד אבנך ונבנית בתולת ישׂראל עוד תעדי תפיך ויצאת במחול משׂחקים׃
Jer 31:5  עוד תטעי כרמים בהרי שׁמרון נטעו נטעים וחללו׃
Jer 31:6  כי ישׁ־יום קראו נצרים בהר אפרים קומו ונעלה ציון אל־יהוה אלהינו׃
Jer 31:7  כי־כה אמר יהוה רנו ליעקב שׂמחה וצהלו בראשׁ הגוים השׁמיעו הללו ואמרו הושׁע יהוה את־עמך את שׁארית ישׂראל׃
Jer 31:8  הנני מביא אותם מארץ צפון וקבצתים מירכתי־ארץ בם עור ופסח הרה וילדת יחדו קהל גדול ישׁובו הנה׃
Jer 31:9  בבכי יבאו ובתחנונים אובילם אוליכם אל־נחלי מים בדרך ישׁר לא יכשׁלו בה כי־הייתי לישׂראל לאב ואפרים בכרי הוא׃
Jer 31:10  שׁמעו דבר־יהוה גוים והגידו באיים ממרחק ואמרו מזרה ישׂראל יקבצנו ושׁמרו כרעה עדרו׃
Jer 31:11  כי־פדה יהוה את־יעקב וגאלו מיד חזק ממנו׃
Jer 31:12  ובאו ורננו במרום־ציון ונהרו אל־טוב יהוה על־דגן ועל־תירשׁ ועל־יצהר ועל־בני־צאן ובקר והיתה נפשׁם כגן רוה ולא־יוסיפו לדאבה עוד׃
Jer 31:13  אז תשׂמח בתולה במחול ובחרים וזקנים יחדו והפכתי אבלם לשׂשׂון ונחמתים ושׂמחתים מיגונם׃
Jer 31:14  ורויתי נפשׁ הכהנים דשׁן ועמי את־טובי ישׂבעו נאם־יהוה׃
Jer 31:15  כה אמר יהוה קול ברמה נשׁמע נהי בכי תמרורים רחל מבכה על־בניה מאנה להנחם על־בניה כי איננו׃
Jer 31:16  כה אמר יהוה מנעי קולך מבכי ועיניך מדמעה כי ישׁ שׂכר לפעלתך נאם־יהוה ושׁבו מארץ אויב׃
Jer 31:17  וישׁ־תקוה לאחריתך נאם־יהוה ושׁבו בנים לגבולם׃
Jer 31:18  שׁמוע שׁמעתי אפרים מתנודד יסרתני ואוסר כעגל לא למד השׁיבני ואשׁובה כי אתה יהוה אלהי׃
Jer 31:19  כי־אחרי שׁובי נחמתי ואחרי הודעי ספקתי על־ירך בשׁתי וגם־נכלמתי כי נשׂאתי חרפת נעורי׃
Jer 31:20  הבן יקיר לי אפרים אם ילד שׁעשׁעים כי־מדי דברי בו זכר אזכרנו עוד על־כן המו מעי לו רחם ארחמנו נאם־יהוה׃
Jer 31:21  הציבי לך צינים שׂמי לך תמרורים שׁתי לבך למסלה דרך הלכתי שׁובי בתולת ישׂראל שׁבי אל־עריך אלה׃
Jer 31:22  עד־מתי תתחמקין הבת השׁובבה כי־ברא יהוה חדשׁה בארץ נקבה תסובב גבר׃
Jer 31:23  כה־אמר יהוה צבאות אלהי ישׂראל עוד יאמרו את־הדבר הזה בארץ יהודה ובעריו בשׁובי את־שׁבותם יברכך יהוה נוה־צדק הר הקדשׁ׃
Jer 31:24  וישׁבו בה יהודה וכל־עריו יחדו אכרים ונסעו בעדר׃
Jer 31:25  כי הרויתי נפשׁ עיפה וכל־נפשׁ דאבה מלאתי׃
Jer 31:26  על־זאת הקיצתי ואראה ושׁנתי ערבה לי׃
Jer 31:27  הנה ימים באים נאם־יהוה וזרעתי את־בית ישׂראל ואת־בית יהודה זרע אדם וזרע בהמה׃
Jer 31:28  והיה כאשׁר שׁקדתי עליהם לנתושׁ ולנתוץ ולהרס ולהאביד ולהרע כן אשׁקד עליהם לבנות ולנטוע נאם־יהוה׃
Jer 31:29  בימים ההם לא־יאמרו עוד אבות אכלו בסר ושׁני בנים תקהינה׃
Jer 31:30  כי אם־אישׁ בעונו ימות כל־האדם האכל הבסר תקהינה שׁניו׃
Jer 31:31  הנה ימים באים נאם־יהוה וכרתי את־בית ישׂראל ואת־בית יהודה ברית חדשׁה׃
Jer 31:32  לא כברית אשׁר כרתי את־אבותם ביום החזיקי בידם להוציאם מארץ מצרים אשׁר־המה הפרו את־בריתי ואנכי בעלתי בם נאם־יהוה׃
Jer 31:33  כי זאת הברית אשׁר אכרת את־בית ישׂראל אחרי הימים ההם נאם־יהוה נתתי את־תורתי בקרבם ועל־לבם אכתבנה והייתי להם לאלהים והמה יהיו־לי לעם׃
Jer 31:34  ולא ילמדו עוד אישׁ את־רעהו ואישׁ את־אחיו לאמר דעו את־יהוה כי־כולם ידעו אותי למקטנם ועד־גדולם נאם־יהוה כי אסלח לעונם ולחטאתם לא אזכר־עוד׃
Jer 31:35  כה אמר יהוה נתן שׁמשׁ לאור יומם חקת ירח וכוכבים לאור לילה רגע הים ויהמו גליו יהוה צבאות שׁמו׃
Jer 31:36  אם־ימשׁו החקים האלה מלפני נאם־יהוה גם זרע ישׂראל ישׁבתו מהיות גוי לפני כל־הימים׃
Jer 31:37  כה אמר יהוה אם־ימדו שׁמים מלמעלה ויחקרו מוסדי־ארץ למטה גם־אני אמאס בכל־זרע ישׂראל על־כל־אשׁר עשׂו נאם־יהוה׃
Jer 31:38  הנה ימים נאם־יהוה ונבנתה העיר ליהוה ממגדל חננאל שׁער הפנה׃
Jer 31:39  ויצא עוד קוה המדה נגדו על גבעת גרב ונסב געתה׃
Jer 31:40  וכל־העמק הפגרים והדשׁן וכל־השׁרמות עד־נחל קדרון עד־פנת שׁער הסוסים מזרחה קדשׁ ליהוה לא־ינתשׁ ולא־יהרס עוד לעולם׃
Jer 32:1  הדבר אשׁר־היה אל־ירמיהו מאת יהוה בשׁנת העשׂרית לצדקיהו מלך יהודה היא השׁנה שׁמנה־עשׂרה שׁנה לנבוכדראצר׃
Jer 32:2  ואז חיל מלך בבל צרים על־ירושׁלם וירמיהו הנביא היה כלוא בחצר המטרה אשׁר בית־מלך יהודה׃
Jer 32:3  אשׁר כלאו צדקיהו מלך־יהודה לאמר מדוע אתה נבא לאמר כה אמר יהוה הנני נתן את־העיר הזאת ביד מלך־בבל ולכדה׃
Jer 32:4  וצדקיהו מלך יהודה לא ימלט מיד הכשׂדים כי הנתן ינתן ביד מלך־בבל ודבר־פיו עם־פיו ועיניו את־עינו תראינה׃
Jer 32:5  ובבל יולך את־צדקיהו ושׁם יהיה עד־פקדי אתו נאם־יהוה כי תלחמו את־הכשׂדים לא תצליחו׃
Jer 32:6  ויאמר ירמיהו היה דבר־יהוה אלי לאמר׃
Jer 32:7  הנה חנמאל בן־שׁלם דדך בא אליך לאמר קנה לך את־שׂדי אשׁר בענתות כי לך משׁפט הגאלה לקנות׃
Jer 32:8  ויבא אלי חנמאל בן־דדי כדבר יהוה אל־חצר המטרה ויאמר אלי קנה נא את־שׂדי אשׁר־בענתות אשׁר בארץ בנימין כי־לך משׁפט הירשׁה ולך הגאלה קנה־לך ואדע כי דבר־יהוה הוא׃
Jer 32:9  ואקנה את־השׂדה מאת חנמאל בן־דדי אשׁר בענתות ואשׁקלה־לו את־הכסף שׁבעה שׁקלים ועשׂרה הכסף׃
Jer 32:10  ואכתב בספר ואחתם ואעד עדים ואשׁקל הכסף במאזנים׃
Jer 32:11  ואקח את־ספר המקנה את־החתום המצוה והחקים ואת־הגלוי׃
Jer 32:12  ואתן את־הספר המקנה אל־ברוך בן־נריה בן־מחסיה לעיני חנמאל דדי ולעיני העדים הכתבים בספר המקנה לעיני כל־היהודים הישׁבים בחצר המטרה׃
Jer 32:13  ואצוה את ברוך לעיניהם לאמר׃
Jer 32:14  כה־אמר יהוה צבאות אלהי ישׂראל לקוח את־הספרים האלה את ספר המקנה הזה ואת החתום ואת ספר הגלוי הזה ונתתם בכלי־חרשׂ למען יעמדו ימים רבים׃
Jer 32:15  כי כה אמר יהוה צבאות אלהי ישׂראל עוד יקנו בתים ושׂדות וכרמים בארץ הזאת׃
Jer 32:16  ואתפלל אל־יהוה אחרי תתי את־ספר המקנה אל־ברוך בן־נריה לאמר׃
Jer 32:17  אהה אדני יהוה הנה אתה עשׂית את־השׁמים ואת־הארץ בכחך הגדול ובזרעך הנטויה לא־יפלא ממך כל־דבר׃
Jer 32:18  עשׂה חסד לאלפים ומשׁלם עון אבות אל־חיק בניהם אחריהם האל הגדול הגבור יהוה צבאות שׁמו׃
Jer 32:19  גדל העצה ורב העליליה אשׁר־עיניך פקחות על־כל־דרכי בני אדם לתת לאישׁ כדרכיו וכפרי מעלליו׃
Jer 32:20  אשׁר־שׂמת אתות ומפתים בארץ־מצרים עד־היום הזה ובישׂראל ובאדם ותעשׂה־לך שׁם כיום הזה׃
Jer 32:21  ותצא את־עמך את־ישׂראל מארץ מצרים באתות ובמופתים וביד חזקה ובאזרוע נטויה ובמורא גדול׃
Jer 32:22  ותתן להם את־הארץ הזאת אשׁר־נשׁבעת לאבותם לתת להם ארץ זבת חלב ודבשׁ׃
Jer 32:23  ויבאו וירשׁו אתה ולא־שׁמעו בקולך ובתרותך לא־הלכו את כל־אשׁר צויתה להם לעשׂות לא עשׂו ותקרא אתם את כל־הרעה הזאת׃
Jer 32:24  הנה הסללות באו העיר ללכדה והעיר נתנה ביד הכשׂדים הנלחמים עליה מפני החרב והרעב והדבר ואשׁר דברת היה והנך ראה׃
Jer 32:25  ואתה אמרת אלי אדני יהוה קנה־לך השׂדה בכסף והעד עדים והעיר נתנה ביד הכשׂדים׃
Jer 32:26  ויהי דבר־יהוה אל־ירמיהו לאמר׃
Jer 32:27  הנה אני יהוה אלהי כל־בשׂר הממני יפלא כל־דבר׃
Jer 32:28  לכן כה אמר יהוה הנני נתן את־העיר הזאת ביד הכשׂדים וביד נבוכדראצר מלך־בבל ולכדה׃
Jer 32:29  ובאו הכשׂדים הנלחמים על־העיר הזאת והציתו את־העיר הזאת באשׁ ושׂרפוה ואת הבתים אשׁר קטרו על־גגותיהם לבעל והסכו נסכים לאלהים אחרים למען הכעסני׃
Jer 32:30  כי־היו בני־ישׂראל ובני יהודה אך עשׂים הרע בעיני מנערתיהם כי בני־ישׂראל אך מכעסים אתי במעשׂה ידיהם נאם־יהוה׃
Jer 32:31  כי על־אפי ועל־חמתי היתה לי העיר הזאת למן־היום אשׁר בנו אותה ועד היום הזה להסירה מעל פני׃
Jer 32:32  על כל־רעת בני־ישׂראל ובני יהודה אשׁר עשׂו להכעסני המה מלכיהם שׂריהם כהניהם ונביאיהם ואישׁ יהודה וישׁבי ירושׁלם׃
Jer 32:33  ויפנו אלי ערף ולא פנים ולמד אתם השׁכם ולמד ואינם שׁמעים לקחת מוסר׃
Jer 32:34  וישׂימו שׁקוציהם בבית אשׁר־נקרא־שׁמי עליו לטמאו׃
Jer 32:35  ויבנו את־במות הבעל אשׁר בגיא בן־הנם להעביר את־בניהם ואת־בנותיהם למלך אשׁר לא־צויתים ולא עלתה על־לבי לעשׂות התועבה הזאת למען החטי את־יהודה׃
Jer 32:36  ועתה לכן כה־אמר יהוה אלהי ישׂראל אל־העיר הזאת אשׁר אתם אמרים נתנה ביד מלך־בבל בחרב וברעב ובדבר׃
Jer 32:37  הנני מקבצם מכל־הארצות אשׁר הדחתים שׁם באפי ובחמתי ובקצף גדול והשׁבתים אל־המקום הזה והשׁבתים לבטח׃
Jer 32:38  והיו לי לעם ואני אהיה להם לאלהים׃
Jer 32:39  ונתתי להם לב אחד ודרך אחד ליראה אותי כל־הימים לטוב להם ולבניהם אחריהם׃
Jer 32:40  וכרתי להם ברית עולם אשׁר לא־אשׁוב מאחריהם להיטיבי אותם ואת־יראתי אתן בלבבם לבלתי סור מעלי׃
Jer 32:41  ושׂשׂתי עליהם להטיב אותם ונטעתים בארץ הזאת באמת בכל־לבי ובכל־נפשׁי׃
Jer 32:42  כי־כה אמר יהוה כאשׁר הבאתי אל־העם הזה את כל־הרעה הגדולה הזאת כן אנכי מביא עליהם את־כל־הטובה אשׁר אנכי דבר עליהם׃
Jer 32:43  ונקנה השׂדה בארץ הזאת אשׁר אתם אמרים שׁממה היא מאין אדם ובהמה נתנה ביד הכשׂדים׃
Jer 32:44  שׂדות בכסף יקנו וכתוב בספר וחתום והעד עדים בארץ בנימן ובסביבי ירושׁלם ובערי יהודה ובערי ההר ובערי השׁפלה ובערי הנגב כי־אשׁיב את־שׁבותם נאם־יהוה׃
Jer 33:1  ויהי דבר־יהוה אל־ירמיהו שׁנית והוא עודנו עצור בחצר המטרה לאמר׃
Jer 33:2  כה־אמר יהוה עשׂה יהוה יוצר אותה להכינה יהוה שׁמו׃
Jer 33:3  קרא אלי ואענך ואגידה לך גדלות ובצרות לא ידעתם׃
Jer 33:4  כי כה אמר יהוה אלהי ישׂראל על־בתי העיר הזאת ועל־בתי מלכי יהודה הנתצים אל־הסללות ואל־החרב׃
Jer 33:5  באים להלחם את־הכשׂדים ולמלאם את־פגרי האדם אשׁר־הכיתי באפי ובחמתי ואשׁר הסתרתי פני מהעיר הזאת על כל־רעתם׃
Jer 33:6  הנני מעלה־לה ארכה ומרפא ורפאתים וגליתי להם עתרת שׁלום ואמת׃
Jer 33:7  והשׁבתי את־שׁבות יהודה ואת שׁבות ישׂראל ובנתים כבראשׁנה׃
Jer 33:8  וטהרתים מכל־עונם אשׁר חטאו־לי וסלחתי לכול־עונותיהם אשׁר חטאו־לי ואשׁר פשׁעו בי׃
Jer 33:9  והיתה לי לשׁם שׂשׂון לתהלה ולתפארת לכל גויי הארץ אשׁר ישׁמעו את־כל־הטובה אשׁר אנכי עשׂה אתם ופחדו ורגזו על כל־הטובה ועל כל־השׁלום אשׁר אנכי עשׂה לה׃
Jer 33:10  כה אמר יהוה עוד ישׁמע במקום־הזה אשׁר אתם אמרים חרב הוא מאין אדם ומאין בהמה בערי יהודה ובחצות ירושׁלם הנשׁמות מאין אדם ומאין יושׁב ומאין בהמה׃
Jer 33:11  קול שׂשׂון וקול שׂמחה קול חתן וקול כלה קול אמרים הודו את־יהוה צבאות כי־טוב יהוה כי־לעולם חסדו מבאים תודה בית יהוה כי־אשׁיב את־שׁבות־הארץ כבראשׁנה אמר יהוה׃
Jer 33:12  כה־אמר יהוה צבאות עוד יהיה במקום הזה החרב מאין־אדם ועד־בהמה ובכל־עריו נוה רעים מרבצים צאן׃
Jer 33:13  בערי ההר בערי השׁפלה ובערי הנגב ובארץ בנימן ובסביבי ירושׁלם ובערי יהודה עד תעברנה הצאן על־ידי מונה אמר יהוה׃
Jer 33:14  הנה ימים באים נאם־יהוה והקמתי את־הדבר הטוב אשׁר דברתי אל־בית ישׂראל ועל־בית יהודה׃
Jer 33:15  בימים ההם ובעת ההיא אצמיח לדוד צמח צדקה ועשׂה משׁפט וצדקה בארץ׃
Jer 33:16  בימים ההם תושׁע יהודה וירושׁלם תשׁכון לבטח וזה אשׁר־יקרא־לה יהוה צדקנו׃
Jer 33:17  כי־כה אמר יהוה לא־יכרת לדוד אישׁ ישׁב על־כסא בית־ישׂראל׃
Jer 33:18  ולכהנים הלוים לא־יכרת אישׁ מלפני מעלה עולה ומקטיר מנחה ועשׂה־זבח כל־הימים׃
Jer 33:19  ויהי דבר־יהוה אל־ירמיהו לאמור׃
Jer 33:20  כה אמר יהוה אם־תפרו את־בריתי היום ואת־בריתי הלילה ולבלתי היות יומם־ולילה בעתם׃
Jer 33:21  גם־בריתי תפר את־דוד עבדי מהיות־לו בן מלך על־כסאו ואת־הלוים הכהנים משׁרתי׃
Jer 33:22  אשׁר לא־יספר צבא השׁמים ולא ימד חול הים כן ארבה את־זרע דוד עבדי ואת־הלוים משׁרתי אתי׃
Jer 33:23  ויהי דבר־יהוה אל־ירמיהו לאמר׃
Jer 33:24  הלוא ראית מה־העם הזה דברו לאמר שׁתי המשׁפחות אשׁר בחר יהוה בהם וימאסם ואת־עמי ינאצון מהיות עוד גוי לפניהם׃
Jer 33:25  כה אמר יהוה אם־לא בריתי יומם ולילה חקות שׁמים וארץ לא־שׂמתי׃
Jer 33:26  גם־זרע יעקוב ודוד עבדי אמאס מקחת מזרעו משׁלים אל־זרע אברהם ישׂחק ויעקב כי־אשׁוב את־שׁבותם ורחמתים׃
Jer 34:1  הדבר אשׁר־היה אל־ירמיהו מאת יהוה ונבוכדראצר מלך־בבל וכל־חילו וכל־ממלכות ארץ ממשׁלת ידו וכל־העמים נלחמים על־ירושׁלם ועל־כל־עריה לאמר׃
Jer 34:2  כה־אמר יהוה אלהי ישׂראל הלך ואמרת אל־צדקיהו מלך יהודה ואמרת אליו כה אמר יהוה הנני נתן את־העיר הזאת ביד מלך־בבל ושׂרפה באשׁ׃
Jer 34:3  ואתה לא תמלט מידו כי תפשׂ תתפשׂ ובידו תנתן ועיניך את־עיני מלך־בבל תראינה ופיהו את־פיך ידבר ובבל תבוא׃
Jer 34:4  אך שׁמע דבר־יהוה צדקיהו מלך יהודה כה־אמר יהוה עליך לא תמות בחרב׃
Jer 34:5  בשׁלום תמות וכמשׂרפות אבותיך המלכים הראשׁנים אשׁר־היו לפניך כן ישׂרפו־לך והוי אדון יספדו־לך כי־דבר אני־דברתי נאם־יהוה׃
Jer 34:6  וידבר ירמיהו הנביא אל־צדקיהו מלך יהודה את כל־הדברים האלה בירושׁלם׃
Jer 34:7  וחיל מלך־בבל נלחמים על־ירושׁלם ועל כל־ערי יהודה הנותרות אל־לכישׁ ואל־עזקה כי הנה נשׁארו בערי יהודה ערי מבצר׃
Jer 34:8  הדבר אשׁר־היה אל־ירמיהו מאת יהוה אחרי כרת המלך צדקיהו ברית את־כל־העם אשׁר בירושׁלם לקרא להם דרור׃
Jer 34:9  לשׁלח אישׁ את־עבדו ואישׁ את־שׁפחתו העברי והעבריה חפשׁים לבלתי עבד־בם ביהודי אחיהו אישׁ׃
Jer 34:10  וישׁמעו כל־השׂרים וכל־העם אשׁר־באו בברית לשׁלח אישׁ את־עבדו ואישׁ את־שׁפחתו חפשׁים לבלתי עבד־בם עוד וישׁמעו וישׁלחו׃
Jer 34:11  וישׁובו אחרי־כן וישׁבו את־העבדים ואת־השׁפחות אשׁר שׁלחו חפשׁים ויכבישׁום לעבדים ולשׁפחות׃
Jer 34:12  ויהי דבר־יהוה אל־ירמיהו מאת יהוה לאמר׃
Jer 34:13  כה־אמר יהוה אלהי ישׂראל אנכי כרתי ברית את־אבותיכם ביום הוצאי אותם מארץ מצרים מבית עבדים לאמר׃
Jer 34:14  מקץ שׁבע שׁנים תשׁלחו אישׁ את־אחיו העברי אשׁר־ימכר לך ועבדך שׁשׁ שׁנים ושׁלחתו חפשׁי מעמך ולא־שׁמעו אבותיכם אלי ולא הטו את־אזנם׃
Jer 34:15  ותשׁבו אתם היום ותעשׂו את־הישׁר בעיני לקרא דרור אישׁ לרעהו ותכרתו ברית לפני בבית אשׁר־נקרא שׁמי עליו׃
Jer 34:16  ותשׁבו ותחללו את־שׁמי ותשׁבו אישׁ את־עבדו ואישׁ את־שׁפחתו אשׁר־שׁלחתם חפשׁים לנפשׁם ותכבשׁו אתם להיות לכם לעבדים ולשׁפחות׃
Jer 34:17  לכן כה־אמר יהוה אתם לא־שׁמעתם אלי לקרא דרור אישׁ לאחיו ואישׁ לרעהו הנני קרא לכם דרור נאם־יהוה אל־החרב אל־הדבר ואל־הרעב ונתתי אתכם לזועה לכל ממלכות הארץ׃
Jer 34:18  ונתתי את־האנשׁים העברים את־ברתי אשׁר לא־הקימו את־דברי הברית אשׁר כרתו לפני העגל אשׁר כרתו לשׁנים ויעברו בין בתריו׃
Jer 34:19  שׂרי יהודה ושׂרי ירושׁלם הסרסים והכהנים וכל עם הארץ העברים בין בתרי העגל׃
Jer 34:20  ונתתי אותם ביד איביהם וביד מבקשׁי נפשׁם והיתה נבלתם למאכל לעוף השׁמים ולבהמת הארץ׃
Jer 34:21  ואת־צדקיהו מלך־יהודה ואת־שׂריו אתן ביד איביהם וביד מבקשׁי נפשׁם וביד חיל מלך בבל העלים מעליכם׃
Jer 34:22  הנני מצוה נאם־יהוה והשׁבתים אל־העיר הזאת ונלחמו עליה ולכדוה ושׂרפה באשׁ ואת־ערי יהודה אתן שׁממה מאין ישׁב׃
Jer 35:1  הדבר אשׁר־היה אל־ירמיהו מאת יהוה בימי יהויקים בן־יאשׁיהו מלך יהודה לאמר׃
Jer 35:2  הלוך אל־בית הרכבים ודברת אותם והבאותם בית יהוה אל־אחת הלשׁכות והשׁקית אותם יין׃
Jer 35:3  ואקח את־יאזניה בן־ירמיהו בן־חבצניה ואת־אחיו ואת־כל־בניו ואת כל־בית הרכבים׃
Jer 35:4  ואבא אתם בית יהוה אל־לשׁכת בני חנן בן־יגדליהו אישׁ האלהים אשׁר־אצל לשׁכת השׂרים אשׁר ממעל ללשׁכת מעשׂיהו בן־שׁלם שׁמר הסף׃
Jer 35:5  ואתן לפני בני בית־הרכבים גבעים מלאים יין וכסות ואמר אליהם שׁתו־יין׃
Jer 35:6  ויאמרו לא נשׁתה־יין כי יונדב בן־רכב אבינו צוה עלינו לאמר לא תשׁתו־יין אתם ובניכם עד־עולם׃
Jer 35:7  ובית לא־תבנו וזרע לא־תזרעו וכרם לא־תטעו ולא יהיה לכם כי באהלים תשׁבו כל־ימיכם למען תחיו ימים רבים על־פני האדמה אשׁר אתם גרים שׁם׃
Jer 35:8  ונשׁמע בקול יהונדב בן־רכב אבינו לכל אשׁר צונו לבלתי שׁתות־יין כל־ימינו אנחנו נשׁינו בנינו ובנתינו׃
Jer 35:9  ולבלתי בנות בתים לשׁבתנו וכרם ושׂדה וזרע לא יהיה־לנו׃
Jer 35:10  ונשׁב באהלים ונשׁמע ונעשׂ ככל אשׁר־צונו יונדב אבינו׃
Jer 35:11  ויהי בעלות נבוכדראצר מלך־בבל אל־הארץ ונאמר באו ונבוא ירושׁלם מפני חיל הכשׂדים ומפני חיל ארם ונשׁב בירושׁלם׃
Jer 35:12  ויהי דבר־יהוה אל־ירמיהו לאמר׃
Jer 35:13  כה־אמר יהוה צבאות אלהי ישׂראל הלך ואמרת לאישׁ יהודה וליושׁבי ירושׁלם הלוא תקחו מוסר לשׁמע אל־דברי נאם־יהוה׃
Jer 35:14  הוקם את־דברי יהונדב בן־רכב אשׁר־צוה את־בניו לבלתי שׁתות־יין ולא שׁתו עד־היום הזה כי שׁמעו את מצות אביהם ואנכי דברתי אליכם השׁכם ודבר ולא שׁמעתם אלי׃
Jer 35:15  ואשׁלח אליכם את־כל־עבדי הנבאים השׁכים ושׁלח לאמר שׁבו־נא אישׁ מדרכו הרעה והיטיבו מעלליכם ואל־תלכו אחרי אלהים אחרים לעבדם ושׁבו אל־האדמה אשׁר־נתתי לכם ולאבתיכם ולא הטיתם את־אזנכם ולא שׁמעתם אלי׃
Jer 35:16  כי הקימו בני יהונדב בן־רכב את־מצות אביהם אשׁר צום והעם הזה לא שׁמעו אלי׃
Jer 35:17  לכן כה־אמר יהוה אלהי צבאות אלהי ישׂראל הנני מביא אל־יהודה ואל כל־יושׁבי ירושׁלם את כל־הרעה אשׁר דברתי עליהם יען דברתי אליהם ולא שׁמעו ואקרא להם ולא ענו׃
Jer 35:18  ולבית הרכבים אמר ירמיהו כה־אמר יהוה צבאות אלהי ישׂראל יען אשׁר שׁמעתם על־מצות יהונדב אביכם ותשׁמרו את־כל־מצותיו ותעשׂו ככל אשׁר־צוה אתכם׃
Jer 35:19  לכן כה אמר יהוה צבאות אלהי ישׂראל לא־יכרת אישׁ ליונדב בן־רכב עמד לפני כל־הימים׃
Jer 36:1  ויהי בשׁנה הרביעת ליהויקים בן־יאשׁיהו מלך יהודה היה הדבר הזה אל־ירמיהו מאת יהוה לאמר׃
Jer 36:2  קח־לך מגלת־ספר וכתבת אליה את כל־הדברים אשׁר־דברתי אליך על־ישׂראל ועל־יהודה ועל־כל־הגוים מיום דברתי אליך מימי יאשׁיהו ועד היום הזה׃
Jer 36:3  אולי ישׁמעו בית יהודה את כל־הרעה אשׁר אנכי חשׁב לעשׂות להם למען ישׁובו אישׁ מדרכו הרעה וסלחתי לעונם ולחטאתם׃
Jer 36:4  ויקרא ירמיהו את־ברוך בן־נריה ויכתב ברוך מפי ירמיהו את כל־דברי יהוה אשׁר־דבר אליו על־מגלת־ספר׃
Jer 36:5  ויצוה ירמיהו את־ברוך לאמר אני עצור לא אוכל לבוא בית יהוה׃
Jer 36:6  ובאת אתה וקראת במגלה אשׁר־כתבת־מפי את־דברי יהוה באזני העם בית יהוה ביום צום וגם באזני כל־יהודה הבאים מעריהם תקראם׃
Jer 36:7  אולי תפל תחנתם לפני יהוה וישׁבו אישׁ מדרכו הרעה כי־גדול האף והחמה אשׁר־דבר יהוה אל־העם הזה׃
Jer 36:8  ויעשׂ ברוך בן־נריה ככל אשׁר־צוהו ירמיהו הנביא לקרא בספר דברי יהוה בית יהוה׃
Jer 36:9  ויהי בשׁנה החמשׁית ליהויקים בן־יאשׁיהו מלך־יהודה בחדשׁ התשׁעי קראו צום לפני יהוה כל־העם בירושׁלם וכל־העם הבאים מערי יהודה בירושׁלם׃
Jer 36:10  ויקרא ברוך בספר את־דברי ירמיהו בית יהוה בלשׁכת גמריהו בן־שׁפן הספר בחצר העליון פתח שׁער בית־יהוה החדשׁ באזני כל־העם׃
Jer 36:11  וישׁמע מכיהו בן־גמריהו בן־שׁפן את־כל־דברי יהוה מעל הספר׃
Jer 36:12  וירד בית־המלך על־לשׁכת הספר והנה־שׁם כל־השׂרים יושׁבים אלישׁמע הספר ודליהו בן־שׁמעיהו ואלנתן בן־עכבור וגמריהו בן־שׁפן וצדקיהו בן־חנניהו וכל־השׂרים׃
Jer 36:13  ויגד להם מכיהו את כל־הדברים אשׁר שׁמע בקרא ברוך בספר באזני העם׃
Jer 36:14  וישׁלחו כל־השׂרים אל־ברוך את־יהודי בן־נתניהו בן־שׁלמיהו בן־כושׁי לאמר המגלה אשׁר קראת בה באזני העם קחנה בידך ולך ויקח ברוך בן־נריהו את־המגלה בידו ויבא אליהם׃
Jer 36:15  ויאמרו אליו שׁב נא וקראנה באזנינו ויקרא ברוך באזניהם׃
Jer 36:16  ויהי כשׁמעם את־כל־הדברים פחדו אישׁ אל־רעהו ויאמרו אל־ברוך הגיד נגיד למלך את כל־הדברים האלה׃
Jer 36:17  ואת־ברוך שׁאלו לאמר הגד־נא לנו איך כתבת את־כל־הדברים האלה מפיו׃
Jer 36:18  ויאמר להם ברוך מפיו יקרא אלי את כל־הדברים האלה ואני כתב על־הספר בדיו׃
Jer 36:19  ויאמרו השׂרים אל־ברוך לך הסתר אתה וירמיהו ואישׁ אל־ידע איפה אתם׃
Jer 36:20  ויבאו אל־המלך חצרה ואת־המגלה הפקדו בלשׁכת אלישׁמע הספר ויגידו באזני המלך את כל־הדברים׃
Jer 36:21  וישׁלח המלך את־יהודי לקחת את־המגלה ויקחה מלשׁכת אלישׁמע הספר ויקראה יהודי באזני המלך ובאזני כל־השׂרים העמדים מעל המלך׃
Jer 36:22  והמלך יושׁב בית החרף בחדשׁ התשׁיעי ואת־האח לפניו מבערת׃
Jer 36:23  ויהי כקרוא יהודי שׁלשׁ דלתות וארבעה יקרעה בתער הספר והשׁלך אל־האשׁ אשׁר אל־האח עד־תם כל־המגלה על־האשׁ אשׁר על־האח׃
Jer 36:24  ולא פחדו ולא קרעו את־בגדיהם המלך וכל־עבדיו השׁמעים את כל־הדברים האלה׃
Jer 36:25  וגם אלנתן ודליהו וגמריהו הפגעו במלך לבלתי שׂרף את־המגלה ולא שׁמע אליהם׃
Jer 36:26  ויצוה המלך את־ירחמאל בן־המלך ואת־שׂריהו בן־עזריאל ואת־שׁלמיהו בן־עבדאל לקחת את־ברוך הספר ואת ירמיהו הנביא ויסתרם יהוה׃
Jer 36:27  ויהי דבר־יהוה אל־ירמיהו אחרי שׂרף המלך את־המגלה ואת־הדברים אשׁר כתב ברוך מפי ירמיהו לאמר׃
Jer 36:28  שׁוב קח־לך מגלה אחרת וכתב עליה את כל־הדברים הראשׁנים אשׁר היו על־המגלה הראשׁנה אשׁר שׂרף יהויקים מלך־יהודה׃
Jer 36:29  ועל־יהויקים מלך־יהודה תאמר כה אמר יהוה אתה שׂרפת את־המגלה הזאת לאמר מדוע כתבת עליה לאמר בא־יבוא מלך־בבל והשׁחית את־הארץ הזאת והשׁבית ממנה אדם ובהמה׃
Jer 36:30  לכן כה־אמר יהוה על־יהויקים מלך יהודה לא־יהיה־לו יושׁב על־כסא דוד ונבלתו תהיה משׁלכת לחרב ביום ולקרח בלילה׃
Jer 36:31  ופקדתי עליו ועל־זרעו ועל־עבדיו את־עונם והבאתי עליהם ועל־ישׁבי ירושׁלם ואל־אישׁ יהודה את כל־הרעה אשׁר־דברתי אליהם ולא שׁמעו׃
Jer 36:32  וירמיהו לקח מגלה אחרת ויתנה אל־ברוך בן־נריהו הספר ויכתב עליה מפי ירמיהו את כל־דברי הספר אשׁר שׂרף יהויקים מלך־יהודה באשׁ ועוד נוסף עליהם דברים רבים כהמה׃
Jer 37:1  וימלך־מלך צדקיהו בן־יאשׁיהו תחת כניהו בן־יהויקים אשׁר המליך נבוכדראצר מלך־בבל בארץ יהודה׃
Jer 37:2  ולא שׁמע הוא ועבדיו ועם הארץ אל־דברי יהוה אשׁר דבר ביד ירמיהו הנביא׃
Jer 37:3  וישׁלח המלך צדקיהו את־יהוכל בן־שׁלמיה ואת־צפניהו בן־מעשׂיה הכהן אל־ירמיהו הנביא לאמר התפלל־נא בעדנו אל־יהוה אלהינו׃
Jer 37:4  וירמיהו בא ויצא בתוך העם ולא־נתנו אתו בית הכליא׃
Jer 37:5  וחיל פרעה יצא ממצרים וישׁמעו הכשׂדים הצרים על־ירושׁלם את־שׁמעם ויעלו מעל ירושׁלם׃
Jer 37:6  ויהי דבר־יהוה אל־ירמיהו הנביא לאמר׃
Jer 37:7  כה־אמר יהוה אלהי ישׂראל כה תאמרו אל־מלך יהודה השׁלח אתכם אלי לדרשׁני הנה חיל פרעה היצא לכם לעזרה שׁב לארצו מצרים׃
Jer 37:8  ושׁבו הכשׂדים ונלחמו על־העיר הזאת ולכדה ושׂרפה באשׁ׃
Jer 37:9  כה אמר יהוה אל־תשׁאו נפשׁתיכם לאמר הלך ילכו מעלינו הכשׂדים כי־לא ילכו׃
Jer 37:10  כי אם־הכיתם כל־חיל כשׂדים הנלחמים אתכם ונשׁארו בם אנשׁים מדקרים אישׁ באהלו יקומו ושׂרפו את־העיר הזאת באשׁ׃
Jer 37:11  והיה בהעלות חיל הכשׂדים מעל ירושׁלם מפני חיל פרעה׃
Jer 37:12  ויצא ירמיהו מירושׁלם ללכת ארץ בנימן לחלק משׁם בתוך העם׃
Jer 37:13  ויהי־הוא בשׁער בנימן ושׁם בעל פקדת ושׁמו יראייה בן־שׁלמיה בן־חנניה ויתפשׂ את־ירמיהו הנביא לאמר אל־הכשׂדים אתה נפל׃
Jer 37:14  ויאמר ירמיהו שׁקר אינני נפל על־הכשׂדים ולא שׁמע אליו ויתפשׂ יראייה בירמיהו ויבאהו אל־השׂרים׃
Jer 37:15  ויקצפו השׂרים על־ירמיהו והכו אתו ונתנו אותו בית האסור בית יהונתן הספר כי־אתו עשׂו לבית הכלא׃
Jer 37:16  כי בא ירמיהו אל־בית הבור ואל־החניות וישׁב־שׁם ירמיהו ימים רבים׃
Jer 37:17  וישׁלח המלך צדקיהו ויקחהו וישׁאלהו המלך בביתו בסתר ויאמר הישׁ דבר מאת יהוה ויאמר ירמיהו ישׁ ויאמר ביד מלך־בבל תנתן׃
Jer 37:18  ויאמר ירמיהו אל־המלך צדקיהו מה חטאתי לך ולעבדיך ולעם הזה כי־נתתם אותי אל־בית הכלא׃
Jer 37:19  ואיו נביאיכם אשׁר־נבאו לכם לאמר לא־יבא מלך־בבל עליכם ועל הארץ הזאת׃
Jer 37:20  ועתה שׁמע־נא אדני המלך תפל־נא תחנתי לפניך ואל־תשׁבני בית יהונתן הספר ולא אמות שׁם׃
Jer 37:21  ויצוה המלך צדקיהו ויפקדו את־ירמיהו בחצר המטרה ונתן לו ככר־לחם ליום מחוץ האפים עד־תם כל־הלחם מן־העיר וישׁב ירמיהו בחצר המטרה׃
Jer 38:1  וישׁמע שׁפטיה בן־מתן וגדליהו בן־פשׁחור ויוכל בן־שׁלמיהו ופשׁחור בן־מלכיה את־הדברים אשׁר ירמיהו מדבר אל־כל־העם לאמר׃
Jer 38:2  כה אמר יהוה הישׁב בעיר הזאת ימות בחרב ברעב ובדבר והיצא אל־הכשׂדים יחיה והיתה־לו נפשׁו לשׁלל וחי׃
Jer 38:3  כה אמר יהוה הנתן תנתן העיר הזאת ביד חיל מלך־בבל ולכדה׃
Jer 38:4  ויאמרו השׂרים אל־המלך יומת נא את־האישׁ הזה כי־על־כן הוא־מרפא את־ידי אנשׁי המלחמה הנשׁארים בעיר הזאת ואת ידי כל־העם לדבר אליהם כדברים האלה כי האישׁ הזה איננו דרשׁ לשׁלום לעם הזה כי אם־לרעה׃
Jer 38:5  ויאמר המלך צדקיהו הנה־הוא בידכם כי־אין המלך יוכל אתכם דבר׃
Jer 38:6  ויקחו את־ירמיהו וישׁלכו אתו אל־הבור מלכיהו בן־המלך אשׁר בחצר המטרה וישׁלחו את־ירמיהו בחבלים ובבור אין־מים כי אם־טיט ויטבע ירמיהו בטיט׃
Jer 38:7  וישׁמע עבד־מלך הכושׁי אישׁ סריס והוא בבית המלך כי־נתנו את־ירמיהו אל־הבור והמלך יושׁב בשׁער בנימן׃
Jer 38:8  ויצא עבד־מלך מבית המלך וידבר אל־המלך לאמר׃
Jer 38:9  אדני המלך הרעו האנשׁים האלה את כל־אשׁר עשׂו לירמיהו הנביא את אשׁר־השׁליכו אל־הבור וימת תחתיו מפני הרעב כי אין הלחם עוד בעיר׃
Jer 38:10  ויצוה המלך את עבד־מלך הכושׁי לאמר קח בידך מזה שׁלשׁים אנשׁים והעלית את־ירמיהו הנביא מן־הבור בטרם ימות׃
Jer 38:11  ויקח עבד־מלך את־האנשׁים בידו ויבא בית־המלך אל־תחת האוצר ויקח משׁם בלוי הסחבות ובלוי מלחים וישׁלחם אל־ירמיהו אל־הבור בחבלים׃
Jer 38:12  ויאמר עבד־מלך הכושׁי אל־ירמיהו שׂים נא בלואי הסחבות והמלחים תחת אצלות ידיך מתחת לחבלים ויעשׂ ירמיהו כן׃
Jer 38:13  וימשׁכו את־ירמיהו בחבלים ויעלו אתו מן־הבור וישׁב ירמיהו בחצר המטרה׃
Jer 38:14  וישׁלח המלך צדקיהו ויקח את־ירמיהו הנביא אליו אל־מבוא השׁלישׁי אשׁר בבית יהוה ויאמר המלך אל־ירמיהו שׁאל אני אתך דבר אל־תכחד ממני דבר׃
Jer 38:15  ויאמר ירמיהו אל־צדקיהו כי אגיד לך הלוא המת תמיתני וכי איעצך לא תשׁמע אלי׃
Jer 38:16  וישׁבע המלך צדקיהו אל־ירמיהו בסתר לאמר חי־יהוה את אשׁר עשׂה־לנו את־הנפשׁ הזאת אם־אמיתך ואם־אתנך ביד האנשׁים האלה אשׁר מבקשׁים את־נפשׁך׃
Jer 38:17  ויאמר ירמיהו אל־צדקיהו כה־אמר יהוה אלהי צבאות אלהי ישׂראל אם־יצא תצא אל־שׂרי מלך־בבל וחיתה נפשׁך והעיר הזאת לא תשׂרף באשׁ וחיתה אתה וביתך׃
Jer 38:18  ואם לא־תצא אל־שׂרי מלך בבל ונתנה העיר הזאת ביד הכשׂדים ושׂרפוה באשׁ ואתה לא־תמלט מידם׃
Jer 38:19  ויאמר המלך צדקיהו אל־ירמיהו אני דאג את־היהודים אשׁר נפלו אל־הכשׂדים פן־יתנו אתי בידם והתעללו־בי׃
Jer 38:20  ויאמר ירמיהו לא יתנו שׁמע־נא בקול יהוה לאשׁר אני דבר אליך וייטב לך ותחי נפשׁך׃
Jer 38:21  ואם־מאן אתה לצאת זה הדבר אשׁר הראני יהוה׃
Jer 38:22  והנה כל־הנשׁים אשׁר נשׁארו בבית מלך־יהודה מוצאות אל־שׂרי מלך בבל והנה אמרות הסיתוך ויכלו לך אנשׁי שׁלמך הטבעו בבץ רגלך נסגו אחור׃
Jer 38:23  ואת־כל־נשׁיך ואת־בניך מוצאים אל־הכשׂדים ואתה לא־תמלט מידם כי ביד מלך־בבל תתפשׂ ואת־העיר הזאת תשׂרף באשׁ׃
Jer 38:24  ויאמר צדקיהו אל־ירמיהו אישׁ אל־ידע בדברים־האלה ולא תמות׃
Jer 38:25  וכי־ישׁמעו השׂרים כי־דברתי אתך ובאו אליך ואמרו אליך הגידה־נא לנו מה־דברת אל־המלך אל־תכחד ממנו ולא נמיתך ומה־דבר אליך המלך׃
Jer 38:26  ואמרת אליהם מפיל־אני תחנתי לפני המלך לבלתי השׁיבני בית יהונתן למות שׁם׃
Jer 38:27  ויבאו כל־השׂרים אל־ירמיהו וישׁאלו אתו ויגד להם ככל־הדברים האלה אשׁר צוה המלך ויחרשׁו ממנו כי לא־נשׁמע הדבר׃
Jer 38:28  וישׁב ירמיהו בחצר המטרה עד־יום אשׁר־נלכדה ירושׁלם והיה כאשׁר נלכדה ירושׁלם׃
Jer 39:1  בשׁנה התשׁעית לצדקיהו מלך־יהודה בחדשׁ העשׂרי בא נבוכדראצר מלך־בבל וכל־חילו אל־ירושׁלם ויצרו עליה׃
Jer 39:2  בעשׁתי־עשׂרה שׁנה לצדקיהו בחדשׁ הרביעי בתשׁעה לחדשׁ הבקעה העיר׃
Jer 39:3  ויבאו כל שׂרי מלך־בבל וישׁבו בשׁער התוך נרגל שׂר־אצר סמגר־נבו שׂר־סכים רב־סריס נרגל שׂר־אצר רב־מג וכל־שׁארית שׂרי מלך בבל׃
Jer 39:4  ויהי כאשׁר ראם צדקיהו מלך־יהודה וכל אנשׁי המלחמה ויברחו ויצאו לילה מן־העיר דרך גן המלך בשׁער בין החמתים ויצא דרך הערבה׃
Jer 39:5  וירדפו חיל־כשׂדים אחריהם וישׂגו את־צדקיהו בערבות ירחו ויקחו אתו ויעלהו אל־נבוכדראצר מלך־בבל רבלתה בארץ חמת וידבר אתו משׁפטים׃
Jer 39:6  וישׁחט מלך בבל את־בני צדקיהו ברבלה לעיניו ואת כל־חרי יהודה שׁחט מלך בבל׃
Jer 39:7  ואת־עיני צדקיהו עור ויאסרהו בנחשׁתים לביא אתו בבלה׃
Jer 39:8  ואת־בית המלך ואת־בית העם שׂרפו הכשׂדים באשׁ ואת־חמות ירושׁלם נתצו׃
Jer 39:9  ואת יתר העם הנשׁארים בעיר ואת־הנפלים אשׁר נפלו עליו ואת יתר העם הנשׁארים הגלה נבוזר־אדן רב־טבחים בבל׃
Jer 39:10  ומן־העם הדלים אשׁר אין־להם מאומה השׁאיר נבוזראדן רב־טבחים בארץ יהודה ויתן להם כרמים ויגבים ביום ההוא׃
Jer 39:11  ויצו נבוכדראצר מלך־בבל על־ירמיהו ביד נבוזראדן רב־טבחים לאמר׃
Jer 39:12  קחנו ועיניך שׂים עליו ואל־תעשׂ לו מאומה רע כי אם כאשׁר ידבר אליך כן עשׂה עמו׃
Jer 39:13  וישׁלח נבוזראדן רב־טבחים ונבושׁזבן רב־סריס ונרגל שׂר־אצר רב־מג וכל רבי מלך־בבל׃
Jer 39:14  וישׁלחו ויקחו את־ירמיהו מחצר המטרה ויתנו אתו אל־גדליהו בן־אחיקם בן־שׁפן להוצאהו אל־הבית וישׁב בתוך העם׃
Jer 39:15  ואל־ירמיהו היה דבר־יהוה בהיתו עצור בחצר המטרה לאמר׃
Jer 39:16  הלוך ואמרת לעבד־מלך הכושׁי לאמר כה־אמר יהוה צבאות אלהי ישׂראל הנני מבי את־דברי אל־העיר הזאת לרעה ולא לטובה והיו לפניך ביום ההוא׃
Jer 39:17  והצלתיך ביום־ההוא נאם־יהוה ולא תנתן ביד האנשׁים אשׁר־אתה יגור מפניהם׃
Jer 39:18  כי מלט אמלטך ובחרב לא תפל והיתה לך נפשׁך לשׁלל כי־בטחת בי נאם־יהוה׃
Jer 40:1  הדבר אשׁר־היה אל־ירמיהו מאת יהוה אחר שׁלח אתו נבוזראדן רב־טבחים מן־הרמה בקחתו אתו והוא־אסור באזקים בתוך כל־גלות ירושׁלם ויהודה המגלים בבלה׃
Jer 40:2  ויקח רב־טבחים לירמיהו ויאמר אליו יהוה אלהיך דבר את־הרעה הזאת אל־המקום הזה׃
Jer 40:3  ויבא ויעשׂ יהוה כאשׁר דבר כי־חטאתם ליהוה ולא־שׁמעתם בקולו והיה לכם דבר הזה׃
Jer 40:4  ועתה הנה פתחתיך היום מן־האזקים אשׁר על־ידך אם־טוב בעיניך לבוא אתי בבל בא ואשׂים את־עיני עליך ואם־רע בעיניך לבוא־אתי בבל חדל ראה כל־הארץ לפניך אל־טוב ואל־הישׁר בעיניך ללכת שׁמה לך׃
Jer 40:5  ועודנו לא־ישׁוב ושׁבה אל־גדליה בן־אחיקם בן־שׁפן אשׁר הפקיד מלך־בבל בערי יהודה ושׁב אתו בתוך העם או אל־כל־הישׁר בעיניך ללכת לך ויתן־לו רב־טבחים ארחה ומשׂאת וישׁלחהו׃
Jer 40:6  ויבא ירמיהו אל־גדליה בן־אחיקם המצפתה וישׁב אתו בתוך העם הנשׁארים בארץ׃
Jer 40:7  וישׁמעו כל־שׂרי החילים אשׁר בשׂדה המה ואנשׁיהם כי־הפקיד מלך־בבל את־גדליהו בן־אחיקם בארץ וכי הפקיד אתו אנשׁים ונשׁים וטף ומדלת הארץ מאשׁר לא־הגלו בבלה׃
Jer 40:8  ויבאו אל־גדליה המצפתה וישׁמעאל בן־נתניהו ויוחנן ויונתן בני־קרח ושׂריה בן־תנחמת ובני עופי הנטפתי ויזניהו בן־המעכתי המה ואנשׁיהם׃
Jer 40:9  וישׁבע להם גדליהו בן־אחיקם בן־שׁפן ולאנשׁיהם לאמר אל־תיראו מעבוד הכשׂדים שׁבו בארץ ועבדו את־מלך בבל וייטב לכם׃
Jer 40:10  ואני הנני ישׁב במצפה לעמד לפני הכשׂדים אשׁר יבאו אלינו ואתם אספו יין וקיץ ושׁמן ושׂמו בכליכם ושׁבו בעריכם אשׁר־תפשׂתם׃
Jer 40:11  וגם כל־היהודים אשׁר־במואב ובבני־עמון ובאדום ואשׁר בכל־הארצות שׁמעו כי־נתן מלך־בבל שׁארית ליהודה וכי הפקיד עליהם את־גדליהו בן־אחיקם בן־שׁפן׃
Jer 40:12  וישׁבו כל־היהודים מכל־המקמות אשׁר נדחו־שׁם ויבאו ארץ־יהודה אל־גדליהו המצפתה ויאספו יין וקיץ הרבה מאד׃
Jer 40:13  ויוחנן בן־קרח וכל־שׂרי החילים אשׁר בשׂדה באו אל־גדליהו המצפתה׃
Jer 40:14  ויאמרו אליו הידע תדע כי בעליס מלך בני־עמון שׁלח את־ישׁמעאל בן־נתניה להכתך נפשׁ ולא־האמין להם גדליהו בן־אחיקם׃
Jer 40:15  ויוחנן בן־קרח אמר אל־גדליהו בסתר במצפה לאמר אלכה נא ואכה את־ישׁמעאל בן־נתניה ואישׁ לא ידע למה יככה נפשׁ ונפצו כל־יהודה הנקבצים אליך ואבדה שׁארית יהודה׃
Jer 40:16  ויאמר גדליהו בן־אחיקם אל־יוחנן בן־קרח אל־תעשׂ את־הדבר הזה כי־שׁקר אתה דבר אל־ישׁמעאל׃
Jer 41:1  ויהי בחדשׁ השׁביעי בא ישׁמעאל בן־נתניה בן־אלישׁמע מזרע המלוכה ורבי המלך ועשׂרה אנשׁים אתו אל־גדליהו בן־אחיקם המצפתה ויאכלו שׁם לחם יחדו במצפה׃
Jer 41:2  ויקם ישׁמעאל בן־נתניה ועשׂרת האנשׁים אשׁר־היו אתו ויכו את־גדליהו בן־אחיקם בן־שׁפן בחרב וימת אתו אשׁר־הפקיד מלך־בבל בארץ׃
Jer 41:3  ואת כל־היהודים אשׁר־היו אתו את־גדליהו במצפה ואת־הכשׂדים אשׁר נמצאו־שׁם את אנשׁי המלחמה הכה ישׁמעאל׃
Jer 41:4  ויהי ביום השׁני להמית את־גדליהו ואישׁ לא ידע׃
Jer 41:5  ויבאו אנשׁים משׁכם משׁלו ומשׁמרון שׁמנים אישׁ מגלחי זקן וקרעי בגדים ומתגדדים ומנחה ולבונה בידם להביא בית יהוה׃
Jer 41:6  ויצא ישׁמעאל בן־נתניה לקראתם מן־המצפה הלך הלך ובכה ויהי כפגשׁ אתם ויאמר אליהם באו אל־גדליהו בן־אחיקם׃
Jer 41:7  ויהי כבואם אל־תוך העיר וישׁחטם ישׁמעאל בן־נתניה אל־תוך הבור הוא והאנשׁים אשׁר־אתו׃
Jer 41:8  ועשׂרה אנשׁים נמצאו־בם ויאמרו אל־ישׁמעאל אל־תמתנו כי־ישׁ־לנו מטמנים בשׂדה חטים ושׂערים ושׁמן ודבשׁ ויחדל ולא המיתם בתוך אחיהם׃
Jer 41:9  והבור אשׁר השׁליך שׁם ישׁמעאל את כל־פגרי האנשׁים אשׁר הכה ביד־גדליהו הוא אשׁר עשׂה המלך אסא מפני בעשׁא מלך־ישׂראל אתו מלא ישׁמעאל בן־נתניהו חללים׃
Jer 41:10  וישׁב ישׁמעאל את־כל־שׁארית העם אשׁר במצפה את־בנות המלך ואת־כל־העם הנשׁארים במצפה אשׁר הפקיד נבוזראדן רב־טבחים את־גדליהו בן־אחיקם וישׁבם ישׁמעאל בן־נתניה וילך לעבר אל־בני עמון׃
Jer 41:11  וישׁמע יוחנן בן־קרח וכל־שׂרי החילים אשׁר אתו את כל־הרעה אשׁר עשׂה ישׁמעאל בן־נתניה׃
Jer 41:12  ויקחו את־כל־האנשׁים וילכו להלחם עם־ישׁמעאל בן־נתניה וימצאו אתו אל־מים רבים אשׁר בגבעון׃
Jer 41:13  ויהי כראות כל־העם אשׁר את־ישׁמעאל את־יוחנן בן־קרח ואת כל־שׂרי החילים אשׁר אתו וישׂמחו׃
Jer 41:14  ויסבו כל־העם אשׁר־שׁבה ישׁמעאל מן־המצפה וישׁבו וילכו אל־יוחנן בן־קרח׃
Jer 41:15  וישׁמעאל בן־נתניה נמלט בשׁמנה אנשׁים מפני יוחנן וילך אל־בני עמון׃
Jer 41:16  ויקח יוחנן בן־קרח וכל־שׂרי החילים אשׁר־אתו את כל־שׁארית העם אשׁר השׁיב מאת ישׁמעאל בן־נתניה מן־המצפה אחר הכה את־גדליה בן־אחיקם גברים אנשׁי המלחמה ונשׁים וטף וסרסים אשׁר השׁיב מגבעון׃
Jer 41:17  וילכו וישׁבו בגרות כמוהם אשׁר־אצל בית לחם ללכת לבוא מצרים׃
Jer 41:18  מפני הכשׂדים כי יראו מפניהם כי־הכה ישׁמעאל בן־נתניה את־גדליהו בן־אחיקם אשׁר־הפקיד מלך־בבל בארץ׃
Jer 42:1  ויגשׁו כל־שׂרי החילים ויוחנן בן־קרח ויזניה בן־הושׁעיה וכל־העם מקטן ועד־גדול׃
Jer 42:2  ויאמרו אל־ירמיהו הנביא תפל־נא תחנתנו לפניך והתפלל בעדנו אל־יהוה אלהיך בעד כל־השׁארית הזאת כי־נשׁארנו מעט מהרבה כאשׁר עיניך ראות אתנו׃
Jer 42:3  ויגד־לנו יהוה אלהיך את־הדרך אשׁר נלך־בה ואת־הדבר אשׁר נעשׂה׃
Jer 42:4  ויאמר אליהם ירמיהו הנביא שׁמעתי הנני מתפלל אל־יהוה אלהיכם כדבריכם והיה כל־הדבר אשׁר־יענה יהוה אתכם אגיד לכם לא־אמנע מכם דבר׃
Jer 42:5  והמה אמרו אל־ירמיהו יהי יהוה בנו לעד אמת ונאמן אם־לא ככל־הדבר אשׁר ישׁלחך יהוה אלהיך אלינו כן נעשׂה׃
Jer 42:6  אם־טוב ואם־רע בקול יהוה אלהינו אשׁר אנו שׁלחים אתך אליו נשׁמע למען אשׁר ייטב־לנו כי נשׁמע בקול יהוה אלהינו׃
Jer 42:7  ויהי מקץ עשׂרת ימים ויהי דבר־יהוה אל־ירמיהו׃
Jer 42:8  ויקרא אל־יוחנן בן־קרח ואל כל־שׂרי החילים אשׁר אתו ולכל־העם למקטן ועד־גדול׃
Jer 42:9  ויאמר אליהם כה־אמר יהוה אלהי ישׂראל אשׁר שׁלחתם אתי אליו להפיל תחנתכם לפניו׃
Jer 42:10  אם־שׁוב תשׁבו בארץ הזאת ובניתי אתכם ולא אהרס ונטעתי אתכם ולא אתושׁ כי נחמתי אל־הרעה אשׁר עשׂיתי לכם׃
Jer 42:11  אל־תיראו מפני מלך בבל אשׁר־אתם יראים מפניו אל־תיראו ממנו נאם־יהוה כי־אתכם אני להושׁיע אתכם ולהציל אתכם מידו׃
Jer 42:12  ואתן לכם רחמים ורחם אתכם והשׁיב אתכם אל־אדמתכם׃
Jer 42:13  ואם־אמרים אתם לא נשׁב בארץ הזאת לבלתי שׁמע בקול יהוה אלהיכם׃
Jer 42:14  לאמר לא כי ארץ מצרים נבוא אשׁר לא־נראה מלחמה וקול שׁופר לא נשׁמע וללחם לא־נרעב ושׁם נשׁב׃
Jer 42:15  ועתה לכן שׁמעו דבר־יהוה שׁארית יהודה כה־אמר יהוה צבאות אלהי ישׂראל אם־אתם שׂום תשׂמון פניכם לבא מצרים ובאתם לגור שׁם׃
Jer 42:16  והיתה החרב אשׁר אתם יראים ממנה שׁם תשׂיג אתכם בארץ מצרים והרעב אשׁר־אתם דאגים ממנו שׁם ידבק אחריכם מצרים ושׁם תמתו׃
Jer 42:17  ויהיו כל־האנשׁים אשׁר־שׂמו את־פניהם לבוא מצרים לגור שׁם ימותו בחרב ברעב ובדבר ולא־יהיה להם שׂריד ופליט מפני הרעה אשׁר אני מביא עליהם׃
Jer 42:18  כי כה אמר יהוה צבאות אלהי ישׂראל כאשׁר נתך אפי וחמתי על־ישׁבי ירושׁלם כן תתך חמתי עליכם בבאכם מצרים והייתם לאלה ולשׁמה ולקללה ולחרפה ולא־תראו עוד את־המקום הזה׃
Jer 42:19  דבר יהוה עליכם שׁארית יהודה אל־תבאו מצרים ידע תדעו כי־העידתי בכם היום׃
Jer 42:20  כי התעתים בנפשׁותיכם כי־אתם שׁלחתם אתי אל־יהוה אלהיכם לאמר התפלל בעדנו אל־יהוה אלהינו וככל אשׁר יאמר יהוה אלהינו כן הגד־לנו ועשׂינו׃
Jer 42:21  ואגד לכם היום ולא שׁמעתם בקול יהוה אלהיכם ולכל אשׁר־שׁלחני אליכם׃
Jer 42:22  ועתה ידע תדעו כי בחרב ברעב ובדבר תמותו במקום אשׁר חפצתם לבוא לגור שׁם׃
Jer 43:1  ויהי ככלות ירמיהו לדבר אל־כל־העם את־כל־דברי יהוה אלהיהם אשׁר שׁלחו יהוה אלהיהם אליהם את כל־הדברים האלה׃
Jer 43:2  ויאמר עזריה בן־הושׁעיה ויוחנן בן־קרח וכל־האנשׁים הזדים אמרים אל־ירמיהו שׁקר אתה מדבר לא שׁלחך יהוה אלהינו לאמר לא־תבאו מצרים לגור שׁם׃
Jer 43:3  כי ברוך בן־נריה מסית אתך בנו למען תת אתנו ביד־הכשׂדים להמית אתנו ולהגלות אתנו בבל׃
Jer 43:4  ולא־שׁמע יוחנן בן־קרח וכל־שׂרי החילים וכל־העם בקול יהוה לשׁבת בארץ יהודה׃
Jer 43:5  ויקח יוחנן בן־קרח וכל־שׂרי החילים את כל־שׁארית יהודה אשׁר־שׁבו מכל־הגוים אשׁר נדחו־שׁם לגור בארץ יהודה׃
Jer 43:6  את־הגברים ואת־הנשׁים ואת־הטף ואת־בנות המלך ואת כל־הנפשׁ אשׁר הניח נבוזראדן רב־טבחים את־גדליהו בן־אחיקם בן־שׁפן ואת ירמיהו הנביא ואת־ברוך בן־נריהו׃
Jer 43:7  ויבאו ארץ מצרים כי לא שׁמעו בקול יהוה ויבאו עד־תחפנחס׃
Jer 43:8  ויהי דבר־יהוה אל־ירמיהו בתחפנחס לאמר׃
Jer 43:9  קח בידך אבנים גדלות וטמנתם במלט במלבן אשׁר בפתח בית־פרעה בתחפנחס לעיני אנשׁים יהודים׃
Jer 43:10  ואמרת אליהם כה־אמר יהוה צבאות אלהי ישׂראל הנני שׁלח ולקחתי את־נבוכדראצר מלך־בבל עבדי ושׂמתי כסאו ממעל לאבנים האלה אשׁר טמנתי ונטה את־שׁפרורו עליהם׃
Jer 43:11  ובאה והכה את־ארץ מצרים אשׁר למות למות ואשׁר לשׁבי לשׁבי ואשׁר לחרב לחרב׃
Jer 43:12  והצתי אשׁ בבתי אלהי מצרים ושׂרפם ושׁבם ועטה את־ארץ מצרים כאשׁר־יעטה הרעה את־בגדו ויצא משׁם בשׁלום׃
Jer 43:13  ושׁבר את־מצבות בית שׁמשׁ אשׁר בארץ מצרים ואת־בתי אלהי־מצרים ישׂרף באשׁ׃
Jer 44:1  הדבר אשׁר היה אל־ירמיהו אל כל־היהודים הישׁבים בארץ מצרים הישׁבים במגדל ובתחפנחס ובנף ובארץ פתרוס לאמר׃
Jer 44:2  כה־אמר יהוה צבאות אלהי ישׂראל אתם ראיתם את כל־הרעה אשׁר הבאתי על־ירושׁלם ועל כל־ערי יהודה והנם חרבה היום הזה ואין בהם יושׁב׃
Jer 44:3  מפני רעתם אשׁר עשׂו להכעסני ללכת לקטר לעבד לאלהים אחרים אשׁר לא ידעום המה אתם ואבתיכם׃
Jer 44:4  ואשׁלח אליכם את־כל־עבדי הנביאים השׁכים ושׁלח לאמר אל־נא תעשׂו את דבר־התעבה הזאת אשׁר שׂנאתי׃
Jer 44:5  ולא שׁמעו ולא־הטו את־אזנם לשׁוב מרעתם לבלתי קטר לאלהים אחרים׃
Jer 44:6  ותתך חמתי ואפי ותבער בערי יהודה ובחצות ירושׁלם ותהיינה לחרבה לשׁממה כיום הזה׃
Jer 44:7  ועתה כה־אמר יהוה אלהי צבאות אלהי ישׂראל למה אתם עשׂים רעה גדולה אל־נפשׁתכם להכרית לכם אישׁ־ואשׁה עולל ויונק מתוך יהודה לבלתי הותיר לכם שׁארית׃
Jer 44:8  להכעסני במעשׂי ידיכם לקטר לאלהים אחרים בארץ מצרים אשׁר־אתם באים לגור שׁם למען הכרית לכם ולמען היותכם לקללה ולחרפה בכל גויי הארץ׃
Jer 44:9  השׁכחתם את־רעות אבותיכם ואת־רעות מלכי יהודה ואת רעות נשׁיו ואת רעתכם ואת רעת נשׁיכם אשׁר עשׂו בארץ יהודה ובחצות ירושׁלם׃
Jer 44:10  לא דכאו עד היום הזה ולא יראו ולא־הלכו בתורתי ובחקתי אשׁר־נתתי לפניכם ולפני אבותיכם׃
Jer 44:11  לכן כה־אמר יהוה צבאות אלהי ישׂראל הנני שׂם פני בכם לרעה ולהכרית את־כל־יהודה׃
Jer 44:12  ולקחתי את־שׁארית יהודה אשׁר־שׂמו פניהם לבוא ארץ־מצרים לגור שׁם ותמו כל בארץ מצרים יפלו בחרב ברעב יתמו מקטן ועד־גדול בחרב וברעב ימתו והיו לאלה לשׁמה ולקללה ולחרפה׃
Jer 44:13  ופקדתי על היושׁבים בארץ מצרים כאשׁר פקדתי על־ירושׁלם בחרב ברעב ובדבר׃
Jer 44:14  ולא יהיה פליט ושׂריד לשׁארית יהודה הבאים לגור־שׁם בארץ מצרים ולשׁוב ארץ יהודה אשׁר־המה מנשׂאים את־נפשׁם לשׁוב לשׁבת שׁם כי לא־ישׁובו כי אם־פלטים׃
Jer 44:15  ויענו את־ירמיהו כל־האנשׁים הידעים כי־מקטרות נשׁיהם לאלהים אחרים וכל־הנשׁים העמדות קהל גדול וכל־העם הישׁבים בארץ־מצרים בפתרוס לאמר׃
Jer 44:16  הדבר אשׁר־דברת אלינו בשׁם יהוה איננו שׁמעים אליך׃
Jer 44:17  כי עשׂה נעשׂה את־כל־הדבר אשׁר־יצא מפינו לקטר למלכת השׁמים והסיך־לה נסכים כאשׁר עשׂינו אנחנו ואבתינו מלכינו ושׂרינו בערי יהודה ובחצות ירושׁלם ונשׂבע־לחם ונהיה טובים ורעה לא ראינו׃
Jer 44:18  ומן־אז חדלנו לקטר למלכת השׁמים והסך־לה נסכים חסרנו כל ובחרב וברעב תמנו׃
Jer 44:19  וכי־אנחנו מקטרים למלכת השׁמים ולהסך לה נסכים המבלעדי אנשׁינו עשׂינו לה כונים להעצבה והסך לה נסכים׃
Jer 44:20  ויאמר ירמיהו אל־כל־העם על־הגברים ועל־הנשׁים ועל־כל־העם הענים אתו דבר לאמר׃
Jer 44:21  הלוא את־הקטר אשׁר קטרתם בערי יהודה ובחצות ירושׁלם אתם ואבותיכם מלכיכם ושׂריכם ועם הארץ אתם זכר יהוה ותעלה על־לבו׃
Jer 44:22  ולא־יוכל יהוה עוד לשׂאת מפני רע מעלליכם מפני התועבת אשׁר עשׂיתם ותהי ארצכם לחרבה ולשׁמה ולקללה מאין יושׁב כהיום הזה׃
Jer 44:23  מפני אשׁר קטרתם ואשׁר חטאתם ליהוה ולא שׁמעתם בקול יהוה ובתרתו ובחקתיו ובעדותיו לא הלכתם על־כן קראת אתכם הרעה הזאת כיום הזה׃
Jer 44:24  ויאמר ירמיהו אל־כל־העם ואל כל־הנשׁים שׁמעו דבר־יהוה כל־יהודה אשׁר בארץ מצרים׃
Jer 44:25  כה־אמר יהוה־צבאות אלהי ישׂראל לאמר אתם ונשׁיכם ותדברנה בפיכם ובידיכם מלאתם לאמר עשׂה נעשׂה את־נדרינו אשׁר נדרנו לקטר למלכת השׁמים ולהסך לה נסכים הקים תקימנה את־נדריכם ועשׂה תעשׂינה את־נדריכם׃
Jer 44:26  לכן שׁמעו דבר־יהוה כל־יהודה הישׁבים בארץ מצרים הנני נשׁבעתי בשׁמי הגדול אמר יהוה אם־יהיה עוד שׁמי נקרא בפי כל־אישׁ יהודה אמר חי־אדני יהוה בכל־ארץ מצרים׃
Jer 44:27  הנני שׁקד עליהם לרעה ולא לטובה ותמו כל־אישׁ יהודה אשׁר בארץ־מצרים בחרב וברעב עד־כלותם׃
Jer 44:28  ופליטי חרב ישׁבון מן־ארץ מצרים ארץ יהודה מתי מספר וידעו כל־שׁארית יהודה הבאים לארץ־מצרים לגור שׁם דבר־מי יקום ממני ומהם׃
Jer 44:29  וזאת־לכם האות נאם־יהוה כי־פקד אני עליכם במקום הזה למען תדעו כי קום יקומו דברי עליכם לרעה׃
Jer 44:30  כה אמר יהוה הנני נתן את־פרעה חפרע מלך־מצרים ביד איביו וביד מבקשׁי נפשׁו כאשׁר נתתי את־צדקיהו מלך־יהודה ביד נבוכדראצר מלך־בבל איבו ומבקשׁ נפשׁו׃
Jer 45:1  הדבר אשׁר דבר ירמיהו הנביא אל־ברוך בן־נריה בכתבו את־הדברים האלה על־ספר מפי ירמיהו בשׁנה הרבעית ליהויקים בן־יאשׁיהו מלך יהודה לאמר׃
Jer 45:2  כה־אמר יהוה אלהי ישׂראל עליך ברוך׃
Jer 45:3  אמרת אוי־נא לי כי־יסף יהוה יגון על־מכאבי יגעתי באנחתי ומנוחה לא מצאתי׃
Jer 45:4  כה תאמר אליו כה אמר יהוה הנה אשׁר־בניתי אני הרס ואת אשׁר־נטעתי אני נתשׁ ואת־כל־הארץ היא׃
Jer 45:5  ואתה תבקשׁ־לך גדלות אל־תבקשׁ כי הנני מביא רעה על־כל־בשׂר נאם־יהוה ונתתי לך את־נפשׁך לשׁלל על כל־המקמות אשׁר תלך־שׁם׃
Jer 46:1  אשׁר היה דבר־יהוה אל־ירמיהו הנביא על־הגוים׃
Jer 46:2  למצרים על־חיל פרעה נכו מלך מצרים אשׁר־היה על־נהר־פרת בכרכמשׁ אשׁר הכה נבוכדראצר מלך בבל בשׁנת הרביעית ליהויקים בן־יאשׁיהו מלך יהודה׃
Jer 46:3  ערכו מגן וצנה וגשׁו למלחמה׃
Jer 46:4  אסרו הסוסים ועלו הפרשׁים והתיצבו בכובעים מרקו הרמחים לבשׁו הסרינת׃
Jer 46:5  מדוע ראיתי המה חתים נסגים אחור וגבוריהם יכתו ומנוס נסו ולא הפנו מגור מסביב נאם־יהוה׃
Jer 46:6  אל־ינוס הקל ואל־ימלט הגבור צפונה על־יד נהר־פרת כשׁלו ונפלו׃
Jer 46:7  מי־זה כיאר יעלה כנהרות יתגעשׁו מימיו׃
Jer 46:8  מצרים כיאר יעלה וכנהרות יתגעשׁו מים ויאמר אעלה אכסה־ארץ אבידה עיר וישׁבי בה׃
Jer 46:9  עלו הסוסים והתהללו הרכב ויצאו הגבורים כושׁ ופוט תפשׂי מגן ולודים תפשׂי דרכי קשׁת׃
Jer 46:10  והיום ההוא לאדני יהוה צבאות יום נקמה להנקם מצריו ואכלה חרב ושׂבעה ורותה מדמם כי זבח לאדני יהוה צבאות בארץ צפון אל־נהר־פרת׃
Jer 46:11  עלי גלעד וקחי צרי בתולת בת־מצרים לשׁוא הרביתי רפאות תעלה אין לך׃
Jer 46:12  שׁמעו גוים קלונך וצוחתך מלאה הארץ כי־גבור בגבור כשׁלו יחדיו נפלו שׁניהם׃
Jer 46:13  הדבר אשׁר דבר יהוה אל־ירמיהו הנביא לבוא נבוכדראצר מלך בבל להכות את־ארץ מצרים׃
Jer 46:14  הגידו במצרים והשׁמיעו במגדול והשׁמיעו בנף ובתחפנחס אמרו התיצב והכן לך כי־אכלה חרב סביביך׃
Jer 46:15  מדוע נסחף אביריך לא עמד כי יהוה הדפו׃
Jer 46:16  הרבה כושׁל גם־נפל אישׁ אל־רעהו ויאמרו קומה ונשׁבה אל־עמנו ואל־ארץ מולדתנו מפני חרב היונה׃
Jer 46:17  קראו שׁם פרעה מלך־מצרים שׁאון העביר המועד׃
Jer 46:18  חי־אני נאם־המלך יהוה צבאות שׁמו כי כתבור בהרים וככרמל בים יבוא׃
Jer 46:19  כלי גולה עשׂי לך יושׁבת בת־מצרים כי־נף לשׁמה תהיה ונצתה מאין יושׁב׃
Jer 46:20  עגלה יפה־פיה מצרים קרץ מצפון בא בא׃
Jer 46:21  גם־שׂכריה בקרבה כעגלי מרבק כי־גם־המה הפנו נסו יחדיו לא עמדו כי יום אידם בא עליהם עת פקדתם׃
Jer 46:22  קולה כנחשׁ ילך כי־בחיל ילכו ובקרדמות באו לה כחטבי עצים׃
Jer 46:23  כרתו יערה נאם־יהוה כי לא יחקר כי רבו מארבה ואין להם מספר׃
Jer 46:24  הבישׁה בת־מצרים נתנה ביד עם־צפון׃
Jer 46:25  אמר יהוה צבאות אלהי ישׂראל הנני פוקד אל־אמון מנא ועל־פרעה ועל־מצרים ועל־אלהיה ועל־מלכיה ועל־פרעה ועל הבטחים בו׃
Jer 46:26  ונתתים ביד מבקשׁי נפשׁם וביד נבוכדראצר מלך־בבל וביד־עבדיו ואחרי־כן תשׁכן כימי־קדם נאם־יהוה׃
Jer 46:27  ואתה אל־תירא עבדי יעקב ואל־תחת ישׂראל כי הנני מושׁעך מרחוק ואת־זרעך מארץ שׁבים ושׁב יעקוב ושׁקט ושׁאנן ואין מחריד׃
Jer 46:28  אתה אל־תירא עבדי יעקב נאם־יהוה כי אתך אני כי אעשׂה כלה בכל־הגוים אשׁר הדחתיך שׁמה ואתך לא־אעשׂה כלה ויסרתיך למשׁפט ונקה לא אנקך׃
Jer 47:1  אשׁר היה דבר־יהוה אל־ירמיהו הנביא אל־פלשׁתים בטרם יכה פרעה את־עזה׃
Jer 47:2  כה אמר יהוה הנה־מים עלים מצפון והיו לנחל שׁוטף וישׁטפו ארץ ומלואה עיר וישׁבי בה וזעקו האדם והילל כל יושׁב הארץ׃
Jer 47:3  מקול שׁעטת פרסות אביריו מרעשׁ לרכבו המון גלגליו לא־הפנו אבות אל־בנים מרפיון ידים׃
Jer 47:4  על־היום הבא לשׁדוד את־כל־פלשׁתים להכרית לצר ולצידון כל שׂריד עזר כי־שׁדד יהוה את־פלשׁתים שׁארית אי כפתור׃
Jer 47:5  באה קרחה אל־עזה נדמתה אשׁקלון שׁארית עמקם עד־מתי תתגודדי׃
Jer 47:6  הוי חרב ליהוה עד־אנה לא תשׁקטי האספי אל־תערך הרגעי ודמי׃
Jer 47:7  איך תשׁקטי ויהוה צוה־לה אל־אשׁקלון ואל־חוף הים שׁם יעדה׃
Jer 48:1  למואב כה־אמר יהוה צבאות אלהי ישׂראל הוי אל־נבו כי שׁדדה הבישׁה נלכדה קריתים הבישׁה המשׂגב וחתה׃
Jer 48:2  אין עוד תהלת מואב בחשׁבון חשׁבו עליה רעה לכו ונכריתנה מגוי גם־מדמן תדמי אחריך תלך חרב׃
Jer 48:3  קול צעקה מחרונים שׁד ושׁבר גדול׃
Jer 48:4  נשׁברה מואב השׁמיעו זעקה צעוריה׃
Jer 48:5  כי מעלה הלחות בבכי יעלה־בכי כי במורד חורנים צרי צעקת־שׁבר שׁמעו׃
Jer 48:6  נסו מלטו נפשׁכם ותהיינה כערוער במדבר׃
Jer 48:7  כי יען בטחך במעשׂיך ובאוצרותיך גם־את תלכדי ויצא כמישׁ בגולה כהניו ושׂריו יחד׃
Jer 48:8  ויבא שׁדד אל־כל־עיר ועיר לא תמלט ואבד העמק ונשׁמד המישׁר אשׁר אמר יהוה׃
Jer 48:9  תנו־ציץ למואב כי נצא תצא ועריה לשׁמה תהיינה מאין יושׁב בהן׃
Jer 48:10  ארור עשׂה מלאכת יהוה רמיה וארור מנע חרבו מדם׃
Jer 48:11  שׁאנן מואב מנעוריו ושׁקט הוא אל־שׁמריו ולא־הורק מכלי אל־כלי ובגולה לא הלך על־כן עמד טעמו בו וריחו לא נמר׃
Jer 48:12  לכן הנה־ימים באים נאם־יהוה ושׁלחתי־לו צעים וצעהו וכליו יריקו ונבליהם ינפצו׃
Jer 48:13  ובשׁ מואב מכמושׁ כאשׁר־בשׁו בית ישׂראל מבית אל מבטחם׃
Jer 48:14  איך תאמרו גבורים אנחנו ואנשׁי־חיל למלחמה׃
Jer 48:15  שׁדד מואב ועריה עלה ומבחר בחוריו ירדו לטבח נאם־המלך יהוה צבאות שׁמו׃
Jer 48:16  קרוב איד־מואב לבוא ורעתו מהרה מאד׃
Jer 48:17  נדו לו כל־סביביו וכל ידעי שׁמו אמרו איכה נשׁבר מטה־עז מקל תפארה׃
Jer 48:18  רדי מכבוד ישׁבי בצמא ישׁבת בת־דיבון כי־שׁדד מואב עלה בך שׁחת מבצריך׃
Jer 48:19  אל־דרך עמדי וצפי יושׁבת ערוער שׁאלי־נס ונמלטה אמרי מה־נהיתה׃
Jer 48:20  הבישׁ מואב כי־חתה הילילי וזעקי הגידו בארנון כי שׁדד מואב׃
Jer 48:21  ומשׁפט בא אל־ארץ המישׁר אל־חלון ואל־יהצה ועל־מופעת׃
Jer 48:22  ועל־דיבון ועל־נבו ועל־בית דבלתים׃
Jer 48:23  ועל קריתים ועל־בית גמול ועל־בית מעון׃
Jer 48:24  ועל־קריות ועל־בצרה ועל כל־ערי ארץ מואב הרחקות והקרבות׃
Jer 48:25  נגדעה קרן מואב וזרעו נשׁברה נאם יהוה׃
Jer 48:26  השׁכירהו כי על־יהוה הגדיל וספק מואב בקיאו והיה לשׂחק גם־הוא׃
Jer 48:27  ואם לוא השׂחק היה לך ישׂראל אם־בגנבים נמצאה כי־מדי דבריך בו תתנודד׃
Jer 48:28  עזבו ערים ושׁכנו בסלע ישׁבי מואב והיו כיונה תקנן בעברי פי־פחת׃
Jer 48:29  שׁמענו גאון־מואב גאה מאד גבהו וגאונו וגאותו ורם לבו׃
Jer 48:30  אני ידעתי נאם־יהוה עברתו ולא־כן בדיו לא־כן עשׂו׃
Jer 48:31  על־כן על־מואב איליל ולמואב כלה אזעק אל־אנשׁי קיר־חרשׂ יהגה׃
Jer 48:32  מבכי יעזר אבכה־לך הגפן שׂבמה נטישׁתיך עברו ים עד ים יעזר נגעו על־קיצך ועל־בצירך שׁדד נפל׃
Jer 48:33  ונאספה שׂמחה וגיל מכרמל ומארץ מואב ויין מיקבים השׁבתי לא־ידרך הידד הידד לא הידד׃
Jer 48:34  מזעקת חשׁבון עד־אלעלה עד־יהץ נתנו קולם מצער עד־חרנים עגלת שׁלשׁיה כי גם־מי נמרים למשׁמות יהיו׃
Jer 48:35  והשׁבתי למואב נאם־יהוה מעלה במה ומקטיר לאלהיו׃
Jer 48:36  על־כן לבי למואב כחללים יהמה ולבי אל־אנשׁי קיר־חרשׂ כחלילים יהמה על־כן יתרת עשׂה אבדו׃
Jer 48:37  כי כל־ראשׁ קרחה וכל־זקן גרעה על כל־ידים גדדת ועל־מתנים שׂק׃
Jer 48:38  על כל־גגות מואב וברחבתיה כלה מספד כי־שׁברתי את־מואב ככלי אין־חפץ בו נאם־יהוה׃
Jer 48:39  איך חתה הילילו איך הפנה־ערף מואב בושׁ והיה מואב לשׂחק ולמחתה לכל־סביביו׃
Jer 48:40  כי־כה אמר יהוה הנה כנשׁר ידאה ופרשׂ כנפיו אל־מואב׃
Jer 48:41  נלכדה הקריות והמצדות נתפשׂה והיה לב גבורי מואב ביום ההוא כלב אשׁה מצרה׃
Jer 48:42  ונשׁמד מואב מעם כי על־יהוה הגדיל׃
Jer 48:43  פחד ופחת ופח עליך יושׁב מואב נאם־יהוה׃
Jer 48:44  הניס מפני הפחד יפל אל־הפחת והעלה מן־הפחת ילכד בפח כי־אביא אליה אל־מואב שׁנת פקדתם נאם־יהוה׃
Jer 48:45  בצל חשׁבון עמדו מכח נסים כי־אשׁ יצא מחשׁבון ולהבה מבין סיחון ותאכל פאת מואב וקדקד בני שׁאון׃
Jer 48:46  אוי־לך מואב אבד עם־כמושׁ כי־לקחו בניך בשׁבי ובנתיך בשׁביה׃
Jer 48:47  ושׁבתי שׁבות־מואב באחרית הימים נאם־יהוה עד־הנה משׁפט מואב׃
Jer 49:1  לבני עמון כה אמר יהוה הבנים אין לישׂראל אם־יורשׁ אין לו מדוע ירשׁ מלכם את־גד ועמו בעריו ישׁב׃
Jer 49:2  לכן הנה ימים באים נאם־יהוה והשׁמעתי אל־רבת בני־עמון תרועת מלחמה והיתה לתל שׁממה ובנתיה באשׁ תצתנה וירשׁ ישׂראל את־ירשׁיו אמר יהוה׃
Jer 49:3  הילילי חשׁבון כי שׁדדה־עי צעקנה בנות רבה חגרנה שׂקים ספדנה והתשׁוטטנה בגדרות כי מלכם בגולה ילך כהניו ושׂריו יחדיו׃
Jer 49:4  מה־תתהללי בעמקים זב עמקך הבת השׁובבה הבטחה באצרתיה מי יבוא אלי׃
Jer 49:5  הנני מביא עליך פחד נאם־אדני יהוה צבאות מכל־סביביך ונדחתם אישׁ לפניו ואין מקבץ לנדד׃
Jer 49:6  ואחרי־כן אשׁיב את־שׁבות בני־עמון נאם־יהוה׃
Jer 49:7  לאדום כה אמר יהוה צבאות האין עוד חכמה בתימן אבדה עצה מבנים נסרחה חכמתם׃
Jer 49:8  נסו הפנו העמיקו לשׁבת ישׁבי דדן כי איד עשׂו הבאתי עליו עת פקדתיו׃
Jer 49:9  אם־בצרים באו לך לא ישׁארו עוללות אם־גנבים בלילה השׁחיתו דים׃
Jer 49:10  כי־אני חשׂפתי את־עשׂו גליתי את־מסתריו ונחבה לא יוכל שׁדד זרעו ואחיו ושׁכניו ואיננו׃
Jer 49:11  עזבה יתמיך אני אחיה ואלמנתיך עלי תבטחו׃
Jer 49:12  כי־כה אמר יהוה הנה אשׁר־אין משׁפטם לשׁתות הכוס שׁתו ישׁתו ואתה הוא נקה תנקה לא תנקה כי שׁתה תשׁתה׃
Jer 49:13  כי בי נשׁבעתי נאם־יהוה כי־לשׁמה לחרפה לחרב ולקללה תהיה בצרה וכל־עריה תהיינה לחרבות עולם׃
Jer 49:14  שׁמועה שׁמעתי מאת יהוה וציר בגוים שׁלוח התקבצו ובאו עליה וקומו למלחמה׃
Jer 49:15  כי־הנה קטן נתתיך בגוים בזוי באדם׃
Jer 49:16  תפלצתך השׁיא אתך זדון לבך שׁכני בחגוי הסלע תפשׂי מרום גבעה כי־תגביה כנשׁר קנך משׁם אורידך נאם־יהוה׃
Jer 49:17  והיתה אדום לשׁמה כל עבר עליה ישׁם וישׁרק על־כל־מכותה׃
Jer 49:18  כמהפכת סדם ועמרה ושׁכניה אמר יהוה לא־ישׁב שׁם אישׁ ולא־יגור בה בן־אדם׃
Jer 49:19  הנה כאריה יעלה מגאון הירדן אל־נוה איתן כי־ארגיעה אריצנו מעליה ומי בחור אליה אפקד כי מי כמוני ומי יעידני ומי־זה רעה אשׁר יעמד לפני׃
Jer 49:20  לכן שׁמעו עצת־יהוה אשׁר יעץ אל־אדום ומחשׁבותיו אשׁר חשׁב אל־ישׁבי תימן אם־לא יסחבום צעירי הצאן אם־לא ישׁים עליהם נוהם׃
Jer 49:21  מקול נפלם רעשׁה הארץ צעקה בים־סוף נשׁמע קולה׃
Jer 49:22  הנה כנשׁר יעלה וידאה ויפרשׂ כנפיו על־בצרה והיה לב גבורי אדום ביום ההוא כלב אשׁה מצרה׃
Jer 49:23  לדמשׂק בושׁה חמת וארפד כי־שׁמעה רעה שׁמעו נמגו בים דאגה השׁקט לא יוכל׃
Jer 49:24  רפתה דמשׂק הפנתה לנוס ורטט החזיקה צרה וחבלים אחזתה כיולדה׃
Jer 49:25  איך לא־עזבה עיר תהלה קרית משׂושׂי׃
Jer 49:26  לכן יפלו בחוריה ברחבתיה וכל־אנשׁי המלחמה ידמו ביום ההוא נאם יהוה צבאות׃
Jer 49:27  והצתי אשׁ בחומת דמשׂק ואכלה ארמנות בן־הדד׃
Jer 49:28  לקדר ולממלכות חצור אשׁר הכה נבוכדראצור מלך־בבל כה אמר יהוה קומו עלו אל־קדר ושׁדדו את־בני־קדם׃
Jer 49:29  אהליהם וצאנם יקחו יריעותיהם וכל־כליהם וגמליהם ישׂאו להם וקראו עליהם מגור מסביב׃
Jer 49:30  נסו נדו מאד העמיקו לשׁבת ישׁבי חצור נאם־יהוה כי־יעץ עליכם נבוכדראצר מלך־בבל עצה וחשׁב עליהם מחשׁבה׃
Jer 49:31  קומו עלו אל־גוי שׁליו יושׁב לבטח נאם־יהוה לא־דלתים ולא־בריח לו בדד ישׁכנו׃
Jer 49:32  והיו גמליהם לבז והמון מקניהם לשׁלל וזרתים לכל־רוח קצוצי פאה ומכל־עבריו אביא את־אידם נאם־יהוה׃
Jer 49:33  והיתה חצור למעון תנים שׁממה עד־עולם לא־ישׁב שׁם אישׁ ולא־יגור בה בן־אדם׃
Jer 49:34  אשׁר היה דבר־יהוה אל־ירמיהו הנביא אל־עילם בראשׁית מלכות צדקיה מלך־יהודה לאמר׃
Jer 49:35  כה אמר יהוה צבאות הנני שׁבר את־קשׁת עילם ראשׁית גבורתם׃
Jer 49:36  והבאתי אל־עילם ארבע רוחות מארבע קצות השׁמים וזרתים לכל הרחות האלה ולא־יהיה הגוי אשׁר לא־יבוא שׁם נדחי עולם׃
Jer 49:37  והחתתי את־עילם לפני איביהם ולפני מבקשׁי נפשׁם והבאתי עליהם רעה את־חרון אפי נאם־יהוה ושׁלחתי אחריהם את־החרב עד כלותי אותם׃
Jer 49:38  ושׂמתי כסאי בעילם והאבדתי משׁם מלך ושׂרים נאם־יהוה׃
Jer 49:39  והיה באחרית הימים אשׁוב את־שׁבית עילם נאם־יהוה׃
Jer 50:1  הדבר אשׁר דבר יהוה אל־בבל אל־ארץ כשׂדים ביד ירמיהו הנביא׃
Jer 50:2  הגידו בגוים והשׁמיעו ושׂאו־נס השׁמיעו אל־תכחדו אמרו נלכדה בבל הבישׁ בל חת מרדך הבישׁו עצביה חתו גלוליה׃
Jer 50:3  כי עלה עליה גוי מצפון הוא־ישׁית את־ארצה לשׁמה ולא־יהיה יושׁב בה מאדם ועד־בהמה נדו הלכו׃
Jer 50:4  בימים ההמה ובעת ההיא נאם־יהוה יבאו בני־ישׂראל המה ובני־יהודה יחדו הלוך ובכו ילכו ואת־יהוה אלהיהם יבקשׁו׃
Jer 50:5  ציון ישׁאלו דרך הנה פניהם באו ונלוו אל־יהוה ברית עולם לא תשׁכח׃
Jer 50:6  צאן אבדות היה עמי רעיהם התעום הרים שׁובבים מהר אל־גבעה הלכו שׁכחו רבצם׃
Jer 50:7  כל־מוצאיהם אכלום וצריהם אמרו לא נאשׁם תחת אשׁר חטאו ליהוה נוה־צדק ומקוה אבותיהם יהוה׃
Jer 50:8  נדו מתוך בבל ומארץ כשׂדים יצאו והיו כעתודים לפני־צאן׃
Jer 50:9  כי הנה אנכי מעיר ומעלה על־בבל קהל־גוים גדלים מארץ צפון וערכו לה משׁם תלכד חציו כגבור משׁכיל לא ישׁוב ריקם׃
Jer 50:10  והיתה כשׂדים לשׁלל כל־שׁלליה ישׂבעו נאם־יהוה׃
Jer 50:11  כי תשׂמחי כי תעלזי שׁסי נחלתי כי תפושׁי כעגלה דשׁה ותצהלי כאברים׃
Jer 50:12  בושׁה אמכם מאד חפרה יולדתכם הנה אחרית גוים מדבר ציה וערבה׃
Jer 50:13  מקצף יהוה לא תשׁב והיתה שׁממה כלה כל עבר על־בבל ישׁם וישׁרק על־כל־מכותיה׃
Jer 50:14  ערכו על־בבל סביב כל־דרכי קשׁת ידו אליה אל־תחמלו אל־חץ כי ליהוה חטאה׃
Jer 50:15  הריעו עליה סביב נתנה ידה נפלו אשׁויתיה נהרסו חומותיה כי נקמת יהוה היא הנקמו בה כאשׁר עשׂתה עשׂו־לה׃
Jer 50:16  כרתו זורע מבבל ותפשׂ מגל בעת קציר מפני חרב היונה אישׁ אל־עמו יפנו ואישׁ לארצו ינסו׃
Jer 50:17  שׂה פזורה ישׂראל אריות הדיחו הראשׁון אכלו מלך אשׁור וזה האחרון עצמו נבוכדראצר מלך בבל׃
Jer 50:18  לכן כה־אמר יהוה צבאות אלהי ישׂראל הנני פקד אל־מלך בבל ואל־ארצו כאשׁר פקדתי אל־מלך אשׁור׃
Jer 50:19  ושׁבבתי את־ישׂראל אל־נוהו ורעה הכרמל והבשׁן ובהר אפרים והגלעד תשׂבע נפשׁו׃
Jer 50:20  בימים ההם ובעת ההיא נאם־יהוה יבקשׁ את־עון ישׂראל ואיננו ואת־חטאת יהודה ולא תמצאינה כי אסלח לאשׁר אשׁאיר׃
Jer 50:21  על־הארץ מרתים עלה עליה ואל־יושׁבי פקוד חרב והחרם אחריהם נאם־יהוה ועשׂה ככל אשׁר צויתיך׃
Jer 50:22  קול מלחמה בארץ ושׁבר גדול׃
Jer 50:23  איך נגדע וישׁבר פטישׁ כל־הארץ איך היתה לשׁמה בבל בגוים׃
Jer 50:24  יקשׁתי לך וגם־נלכדת בבל ואת לא ידעת נמצאת וגם־נתפשׂת כי ביהוה התגרית׃
Jer 50:25  פתח יהוה את־אוצרו ויוצא את־כלי זעמו כי־מלאכה היא לאדני יהוה צבאות בארץ כשׂדים׃
Jer 50:26  באו־לה מקץ פתחו מאבסיה סלוה כמו־ערמים והחרימוה אל־תהי־לה שׁארית׃
Jer 50:27  חרבו כל־פריה ירדו לטבח הוי עליהם כי־בא יומם עת פקדתם׃
Jer 50:28  קול נסים ופלטים מארץ בבל להגיד בציון את־נקמת יהוה אלהינו נקמת היכלו׃
Jer 50:29  השׁמיעו אל־בבל רבים כל־דרכי קשׁת חנו עליה סביב אל־יהי־ פליטה שׁלמו־לה כפעלה ככל אשׁר עשׂתה עשׂו־לה כי אל־יהוה זדה אל־קדושׁ ישׂראל׃
Jer 50:30  לכן יפלו בחוריה ברחבתיה וכל־אנשׁי מלחמתה ידמו ביום ההוא נאם־יהוה׃
Jer 50:31  הנני אליך זדון נאם־אדני יהוה צבאות כי בא יומך עת פקדתיך׃
Jer 50:32  וכשׁל זדון ונפל ואין לו מקים והצתי אשׁ בעריו ואכלה כל־סביבתיו׃
Jer 50:33  כה אמר יהוה צבאות עשׁוקים בני־ישׂראל ובני־יהודה יחדו וכל־שׁביהם החזיקו בם מאנו שׁלחם׃
Jer 50:34  גאלם חזק יהוה צבאות שׁמו ריב יריב את־ריבם למען הרגיע את־הארץ והרגיז לישׁבי בבל׃
Jer 50:35  חרב על־כשׂדים נאם־יהוה ואל־ישׁבי בבל ואל־שׂריה ואל־חכמיה׃
Jer 50:36  חרב אל־הבדים ונאלו חרב אל־גבוריה וחתו׃
Jer 50:37  חרב אל־סוסיו ואל־רכבו ואל־כל־הערב אשׁר בתוכה והיו לנשׁים חרב אל־אוצרתיה ובזזו׃
Jer 50:38  חרב אל־מימיה ויבשׁו כי ארץ פסלים היא ובאימים יתהללו׃
Jer 50:39  לכן ישׁבו ציים את־איים וישׁבו בה בנות יענה ולא־תשׁב עוד לנצח ולא תשׁכון עד־דור ודור׃
Jer 50:40  כמהפכת אלהים את־סדם ואת־עמרה ואת־שׁכניה נאם־יהוה לא־ישׁב שׁם אישׁ ולא־יגור בה בן־אדם׃
Jer 50:41  הנה עם בא מצפון וגוי גדול ומלכים רבים יערו מירכתי־ארץ׃
Jer 50:42  קשׁת וכידן יחזיקו אכזרי המה ולא ירחמו קולם כים יהמה ועל־סוסים ירכבו ערוך כאישׁ למלחמה עליך בת־בבל׃
Jer 50:43  שׁמע מלך־בבל את־שׁמעם ורפו ידיו צרה החזיקתהו חיל כיולדה׃
Jer 50:44  הנה כאריה יעלה מגאון הירדן אל־נוה איתן כי־ארגעה ארוצם מעליה ומי בחור אליה אפקד כי מי כמוני ומי יועדני ומי־זה רעה אשׁר יעמד לפני׃
Jer 50:45  לכן שׁמעו עצת־יהוה אשׁר יעץ אל־בבל ומחשׁבותיו אשׁר חשׁב אל־ארץ כשׂדים אם־לא יסחבום צעירי הצאן אם־לא ישׁים עליהם נוה׃
Jer 50:46  מקול נתפשׂה בבל נרעשׁה הארץ וזעקה בגוים נשׁמע׃
Jer 51:1  כה אמר יהוה הנני מעיר על־בבל ואל־ישׁבי לב קמי רוח משׁחית׃
Jer 51:2  ושׁלחתי לבבל זרים וזרוה ויבקקו את־ארצה כי־היו עליה מסביב ביום רעה׃
Jer 51:3  אל־ידרך ידרך הדרך קשׁתו ואל־יתעל בסרינו ואל־תחמלו אל־בחריה החרימו כל־צבאה׃
Jer 51:4  ונפלו חללים בארץ כשׂדים ומדקרים בחוצותיה׃
Jer 51:5  כי לא־אלמן ישׂראל ויהודה מאלהיו מיהוה צבאות כי ארצם מלאה אשׁם מקדושׁ ישׂראל׃
Jer 51:6  נסו מתוך בבל ומלטו אישׁ נפשׁו אל־תדמו בעונה כי עת נקמה היא ליהוה גמול הוא משׁלם לה׃
Jer 51:7  כוס־זהב בבל ביד־יהוה משׁכרת כל־הארץ מיינה שׁתו גוים על־כן יתהללו גוים׃
Jer 51:8  פתאם נפלה בבל ותשׁבר הילילו עליה קחו צרי למכאובה אולי תרפא׃
Jer 51:9  רפאנו את־בבל ולא נרפתה עזבוה ונלך אישׁ לארצו כי־נגע אל־השׁמים משׁפטה ונשׂא עד־שׁחקים׃
Jer 51:10  הוציא יהוה את־צדקתינו באו ונספרה בציון את־מעשׂה יהוה אלהינו׃
Jer 51:11  הברו החצים מלאו השׁלטים העיר יהוה את־רוח מלכי מדי כי־על־בבל מזמתו להשׁחיתה כי־נקמת יהוה היא נקמת היכלו׃
Jer 51:12  אל־חומת בבל שׂאו־נס החזיקו המשׁמר הקימו שׁמרים הכינו הארבים כי גם־זמם יהוה גם־עשׂה את אשׁר־דבר אל־ישׁבי בבל׃
Jer 51:13  שׁכנתי על־מים רבים רבת אוצרת בא קצך אמת בצעך׃
Jer 51:14  נשׁבע יהוה צבאות בנפשׁו כי אם־מלאתיך אדם כילק וענו עליך הידד׃
Jer 51:15  עשׂה ארץ בכחו מכין תבל בחכמתו ובתבונתו נטה שׁמים׃
Jer 51:16  לקול תתו המון מים בשׁמים ויעל נשׂאים מקצה־ארץ ברקים למטר עשׂה ויצא רוח מאצרתיו׃
Jer 51:17  נבער כל־אדם מדעת הבישׁ כל־צרף מפסל כי שׁקר נסכו ולא־רוח בם׃
Jer 51:18  הבל המה מעשׂה תעתעים בעת פקדתם יאבדו׃
Jer 51:19  לא־כאלה חלק יעקוב כי־יוצר הכל הוא ושׁבט נחלתו יהוה צבאות שׁמו׃
Jer 51:20  מפץ־אתה לי כלי מלחמה ונפצתי בך גוים והשׁחתי בך ממלכות׃
Jer 51:21  ונפצתי בך סוס ורכבו ונפצתי בך רכב ורכבו׃
Jer 51:22  ונפצתי בך אישׁ ואשׁה ונפצתי בך זקן ונער ונפצתי בך בחור ובתולה׃
Jer 51:23  ונפצתי בך רעה ועדרו ונפצתי בך אכר וצמדו ונפצתי בך פחות וסגנים׃
Jer 51:24  ושׁלמתי לבבל ולכל יושׁבי כשׂדים את כל־רעתם אשׁר־עשׂו בציון לעיניכם נאם יהוה׃
Jer 51:25  הנני אליך הר המשׁחית נאם־יהוה המשׁחית את־כל־הארץ ונטיתי את־ידי עליך וגלגלתיך מן־הסלעים ונתתיך להר שׂרפה׃
Jer 51:26  ולא־יקחו ממך אבן לפנה ואבן למוסדות כי־שׁממות עולם תהיה נאם־יהוה׃
Jer 51:27  שׂאו־נס בארץ תקעו שׁופר בגוים קדשׁו עליה גוים השׁמיעו עליה ממלכות אררט מני ואשׁכנז פקדו עליה טפסר העלו־סוס כילק סמר׃
Jer 51:28  קדשׁו עליה גוים את־מלכי מדי את־פחותיה ואת־כל־סגניה ואת כל־ארץ ממשׁלתו׃
Jer 51:29  ותרעשׁ הארץ ותחל כי קמה על־בבל מחשׁבות יהוה לשׂום את־ארץ בבל לשׁמה מאין יושׁב׃
Jer 51:30  חדלו גבורי בבל להלחם ישׁבו במצדות נשׁתה גבורתם היו לנשׁים הציתו משׁכנתיה נשׁברו בריחיה׃
Jer 51:31  רץ לקראת־רץ ירוץ ומגיד לקראת מגיד להגיד למלך בבל כי־נלכדה עירו מקצה׃
Jer 51:32  והמעברות נתפשׂו ואת־האגמים שׂרפו באשׁ ואנשׁי המלחמה נבהלו׃
Jer 51:33  כי כה אמר יהוה צבאות אלהי ישׂראל בת־בבל כגרן עת הדריכה עוד מעט ובאה עת־הקציר לה׃
Jer 51:34  אכלנו הממנו נבוכדראצר מלך בבל הציגנו כלי ריק בלענו כתנין מלא כרשׂו מעדני הדיחנו׃
Jer 51:35  חמסי ושׁארי על־בבל תאמר ישׁבת ציון ודמי אל־ישׁבי כשׂדים תאמר ירושׁלם׃
Jer 51:36  לכן כה אמר יהוה הנני־רב את־ריבך ונקמתי את־נקמתך והחרבתי את־ימה והבשׁתי את־מקורה׃
Jer 51:37  והיתה בבל לגלים מעון־תנים שׁמה ושׁרקה מאין יושׁב׃
Jer 51:38  יחדו ככפרים ישׁאגו נערו כגורי אריות׃
Jer 51:39  בחמם אשׁית את־משׁתיהם והשׁכרתים למען יעלזו וישׁנו שׁנת־עולם ולא יקיצו נאם יהוה׃
Jer 51:40  אורידם ככרים לטבוח כאילים עם־עתודים׃
Jer 51:41  איך נלכדה שׁשׁך ותתפשׂ תהלת כל־הארץ איך היתה לשׁמה בבל בגוים׃
Jer 51:42  עלה על־בבל הים בהמון גליו נכסתה׃
Jer 51:43  היו עריה לשׁמה ארץ ציה וערבה ארץ לא־ישׁב בהן כל־אישׁ ולא־יעבר בהן בן־אדם׃
Jer 51:44  ופקדתי על־בל בבבל והצאתי את־בלעו מפיו ולא־ינהרו אליו עוד גוים גם־חומת בבל נפלה׃
Jer 51:45  צאו מתוכה עמי ומלטו אישׁ את־נפשׁו מחרון אף־יהוה׃
Jer 51:46  ופן־ירך לבבכם ותיראו בשׁמועה הנשׁמעת בארץ ובא בשׁנה השׁמועה ואחריו בשׁנה השׁמועה וחמס בארץ ומשׁל על־משׁל׃
Jer 51:47  לכן הנה ימים באים ופקדתי על־פסילי בבל וכל־ארצה תבושׁ וכל־חלליה יפלו בתוכה׃
Jer 51:48  ורננו על־בבל שׁמים וארץ וכל אשׁר בהם כי מצפון יבוא־לה השׁודדים נאם־יהוה׃
Jer 51:49  גם־בבל לנפל חללי ישׂראל גם־לבבל נפלו חללי כל־הארץ׃
Jer 51:50  פלטים מחרב הלכו אל־תעמדו זכרו מרחוק את־יהוה וירושׁלם תעלה על־לבבכם׃
Jer 51:51  בשׁנו כי־שׁמענו חרפה כסתה כלמה פנינו כי באו זרים על־מקדשׁי בית יהוה׃
Jer 51:52  לכן הנה־ימים באים נאם־יהוה ופקדתי על־פסיליה ובכל־ארצה יאנק חלל׃
Jer 51:53  כי־תעלה בבל השׁמים וכי תבצר מרום עזה מאתי יבאו שׁדדים לה נאם־יהוה׃
Jer 51:54  קול זעקה מבבל ושׁבר גדול מארץ כשׂדים׃
Jer 51:55  כי־שׁדד יהוה את־בבל ואבד ממנה קול גדול והמו גליהם כמים רבים נתן שׁאון קולם׃
Jer 51:56  כי בא עליה על־בבל שׁודד ונלכדו גבוריה חתתה קשׁתותם כי אל גמלות יהוה שׁלם ישׁלם׃
Jer 51:57  והשׁכרתי שׂריה וחכמיה פחותיה וסגניה וגבוריה וישׁנו שׁנת־עולם ולא יקיצו נאם־המלך יהוה צבאות שׁמו׃
Jer 51:58  כה־אמר יהוה צבאות חמות בבל הרחבה ערער תתערער ושׁעריה הגבהים באשׁ יצתו ויגעו עמים בדי־ריק ולאמים בדי־אשׁ ויעפו׃
Jer 51:59  הדבר אשׁר־צוה ירמיהו הנביא את־שׂריה בן־נריה בן־מחסיה בלכתו את־צדקיהו מלך־יהודה בבל בשׁנת הרבעית למלכו ושׂריה שׂר מנוחה׃
Jer 51:60  ויכתב ירמיהו את כל־הרעה אשׁר־תבוא אל־בבל אל־ספר אחד את כל־הדברים האלה הכתבים אל־בבל׃
Jer 51:61  ויאמר ירמיהו אל־שׂריה כבאך בבל וראית וקראת את כל־הדברים האלה׃
Jer 51:62  ואמרת יהוה אתה דברת אל־המקום הזה להכריתו לבלתי היות־בו יושׁב למאדם ועד־בהמה כי־שׁממות עולם תהיה׃
Jer 51:63  והיה ככלתך לקרא את־הספר הזה תקשׁר עליו אבן והשׁלכתו אל־תוך פרת׃
Jer 51:64  ואמרת ככה תשׁקע בבל ולא־תקום מפני הרעה אשׁר אנכי מביא עליה ויעפו עד־הנה דברי ירמיהו׃
Jer 52:1  בן־עשׂרים ואחת שׁנה צדקיהו במלכו ואחת עשׂרה שׁנה מלך בירושׁלם ושׁם אמו חמיטל בת־ירמיהו מלבנה׃
Jer 52:2  ויעשׂ הרע בעיני יהוה ככל אשׁר־עשׂה יהויקים׃
Jer 52:3  כי על־אף יהוה היתה בירושׁלם ויהודה עד־השׁליכו אותם מעל פניו וימרד צדקיהו במלך בבל׃
Jer 52:4  ויהי בשׁנה התשׁעית למלכו בחדשׁ העשׂירי בעשׂור לחדשׁ בא נבוכדראצר מלך־בבל הוא וכל־חילו על־ירושׁלם ויחנו עליה ויבנו עליה דיק סביב׃
Jer 52:5  ותבא העיר במצור עד עשׁתי עשׂרה שׁנה למלך צדקיהו׃
Jer 52:6  בחדשׁ הרביעי בתשׁעה לחדשׁ ויחזק הרעב בעיר ולא־היה לחם לעם הארץ׃
Jer 52:7  ותבקע העיר וכל־אנשׁי המלחמה יברחו ויצאו מהעיר לילה דרך שׁער בין־החמתים אשׁר על־גן המלך וכשׂדים על־העיר סביב וילכו דרך הערבה׃
Jer 52:8  וירדפו חיל־כשׂדים אחרי המלך וישׂיגו את־צדקיהו בערבת ירחו וכל־חילו נפצו מעליו׃
Jer 52:9  ויתפשׂו את־המלך ויעלו אתו אל־מלך בבל רבלתה בארץ חמת וידבר אתו משׁפטים׃
Jer 52:10  וישׁחט מלך־בבל את־בני צדקיהו לעיניו וגם את־כל־שׂרי יהודה שׁחט ברבלתה׃
Jer 52:11  ואת־עיני צדקיהו עור ויאסרהו בנחשׁתים ויבאהו מלך־בבל בבלה ויתנהו בבית־הפקדת עד־יום מותו׃
Jer 52:12  ובחדשׁ החמישׁי בעשׂור לחדשׁ היא שׁנת תשׁע־עשׂרה שׁנה למלך נבוכדראצר מלך־בבל בא נבוזראדן רב־טבחים עמד לפני מלך־בבל בירושׁלם׃
Jer 52:13  וישׂרף את־בית־יהוה ואת־בית המלך ואת כל־בתי ירושׁלם ואת־כל־בית הגדול שׂרף באשׁ׃
Jer 52:14  ואת־כל־חמות ירושׁלם סביב נתצו כל־חיל כשׂדים אשׁר את־רב־טבחים׃
Jer 52:15  ומדלות העם ואת־יתר העם הנשׁארים בעיר ואת־הנפלים אשׁר נפלו אל־מלך בבל ואת יתר האמון הגלה נבוזראדן רב־טבחים׃
Jer 52:16  ומדלות הארץ השׁאיר נבוזראדן רב־טבחים לכרמים וליגבים׃
Jer 52:17  ואת־עמודי הנחשׁת אשׁר לבית־יהוה ואת־המכנות ואת־ים הנחשׁת אשׁר בבית־יהוה שׁברו כשׂדים וישׂאו את־כל־נחשׁתם בבלה׃
Jer 52:18  ואת־הסרות ואת־היעים ואת־המזמרות ואת־המזרקת ואת־הכפות ואת כל־כלי הנחשׁת אשׁר־ישׁרתו בהם לקחו׃
Jer 52:19  ואת־הספים ואת־המחתות ואת־המזרקות ואת־הסירות ואת־המנרות ואת־הכפות ואת־המנקיות אשׁר זהב זהב ואשׁר־כסף כסף לקח רב־טבחים׃
Jer 52:20  העמודים שׁנים הים אחד והבקר שׁנים־עשׂר נחשׁת אשׁר־תחת המכנות אשׁר עשׂה המלך שׁלמה לבית יהוה לא־היה משׁקל לנחשׁתם כל־הכלים האלה׃
Jer 52:21  והעמודים שׁמנה עשׂרה אמה קומה העמד האחד וחוט שׁתים־עשׂרה אמה יסבנו ועביו ארבע אצבעות נבוב׃
Jer 52:22  וכתרת עליו נחשׁת וקומת הכתרת האחת חמשׁ אמות ושׂבכה ורמונים על־הכותרת סביב הכל נחשׁת וכאלה לעמוד השׁני ורמונים׃
Jer 52:23  ויהיו הרמנים תשׁעים ושׁשׁה רוחה כל־הרמונים מאה על־השׂבכה סביב׃
Jer 52:24  ויקח רב־טבחים את־שׂריה כהן הראשׁ ואת־צפניה כהן המשׁנה ואת־שׁלשׁת שׁמרי הסף׃
Jer 52:25  ומן־העיר לקח סריס אחד אשׁר־היה פקיד על־אנשׁי המלחמה ושׁבעה אנשׁים מראי פני־המלך אשׁר נמצאו בעיר ואת ספר שׂר הצבא המצבא את־עם הארץ ושׁשׁים אישׁ מעם הארץ הנמצאים בתוך העיר׃
Jer 52:26  ויקח אותם נבוזראדן רב־טבחים וילך אותם אל־מלך בבל רבלתה׃
Jer 52:27  ויכה אותם מלך בבל וימתם ברבלה בארץ חמת ויגל יהודה מעל אדמתו׃
Jer 52:28  זה העם אשׁר הגלה נבוכדראצר בשׁנת־שׁבע יהודים שׁלשׁת אלפים ועשׂרים ושׁלשׁה׃
Jer 52:29  בשׁנת שׁמונה עשׂרה לנבוכדראצר מירושׁלם נפשׁ שׁמנה מאות שׁלשׁים ושׁנים׃
Jer 52:30  בשׁנת שׁלשׁ ועשׂרים לנבוכדראצר הגלה נבוזראדן רב־טבחים יהודים נפשׁ שׁבע מאות ארבעים וחמשׁה כל־נפשׁ ארבעת אלפים ושׁשׁ מאות׃
Jer 52:31  ויהי בשׁלשׁים ושׁבע שׁנה לגלות יהויכן מלך־יהודה בשׁנים עשׂר חדשׁ בעשׂרים וחמשׁה לחדשׁ נשׂא אויל מרדך מלך בבל בשׁנת מלכתו את־ראשׁ יהויכין מלך־יהודה ויצא אותו מבית הכליא׃
Jer 52:32  וידבר אתו טבות ויתן את־כסאו ממעל לכסא מלכים אשׁר אתו בבבל׃
Jer 52:33  ושׁנה את בגדי כלאו ואכל לחם לפניו תמיד כל־ימי חיו׃
Jer 52:34  וארחתו ארחת תמיד נתנה־לו מאת מלך־בבל דבר־יום ביומו עד־יום מותו כל ימי חייו׃


\end{document}