\begin{document}

\title{ירמיה}


\chapter{1}

\par 1 דברי ירמיהו בן־חלקיהו מן־הכהנים אשׁר בענתות בארץ בנימן׃
\par 2 אשׁר היה דבר־יהוה אליו בימי יאשׁיהו בן־אמון מלך יהודה בשׁלשׁ־עשׂרה שׁנה למלכו׃
\par 3 ויהי בימי יהויקים בן־יאשׁיהו מלך יהודה עד־תם עשׁתי עשׂרה שׁנה לצדקיהו בן־יאשׁיהו מלך יהודה עד־גלות ירושׁלם בחדשׁ החמישׁי׃
\par 4 ויהי דבר־יהוה אלי לאמר׃
\par 5 בטרם אצורך בבטן ידעתיך ובטרם תצא מרחם הקדשׁתיך נביא לגוים נתתיך׃
\par 6 ואמר אהה אדני יהוה הנה לא־ידעתי דבר כי־נער אנכי׃
\par 7 ויאמר יהוה אלי אל־תאמר נער אנכי כי על־כל־אשׁר אשׁלחך תלך ואת כל־אשׁר אצוך תדבר׃
\par 8 אל־תירא מפניהם כי־אתך אני להצלך נאם־יהוה׃
\par 9 וישׁלח יהוה את־ידו ויגע על־פי ויאמר יהוה אלי הנה נתתי דברי בפיך׃
\par 10 ראה הפקדתיך היום הזה על־הגוים ועל־הממלכות לנתושׁ ולנתוץ ולהאביד ולהרוס לבנות ולנטוע׃
\par 11 ויהי דבר־יהוה אלי לאמר מה־אתה ראה ירמיהו ואמר מקל שׁקד אני ראה׃
\par 12 ויאמר יהוה אלי היטבת לראות כי־שׁקד אני על־דברי לעשׂתו׃
\par 13 ויהי דבר־יהוה אלי שׁנית לאמר מה אתה ראה ואמר סיר נפוח אני ראה ופניו מפני צפונה׃
\par 14 ויאמר יהוה אלי מצפון תפתח הרעה על כל־ישׁבי הארץ׃
\par 15 כי הנני קרא לכל־משׁפחות ממלכות צפונה נאם־יהוה ובאו ונתנו אישׁ כסאו פתח שׁערי ירושׁלם ועל כל־חומתיה סביב ועל כל־ערי יהודה׃
\par 16 ודברתי משׁפטי אותם על כל־רעתם אשׁר עזבוני ויקטרו לאלהים אחרים וישׁתחוו למעשׂי ידיהם׃
\par 17 ואתה תאזר מתניך וקמת ודברת אליהם את כל־אשׁר אנכי אצוך אל־תחת מפניהם פן־אחתך לפניהם׃
\par 18 ואני הנה נתתיך היום לעיר מבצר ולעמוד ברזל ולחמות נחשׁת על־כל־הארץ למלכי יהודה לשׂריה לכהניה ולעם הארץ׃
\par 19 ונלחמו אליך ולא־יוכלו לך כי־אתך אני נאם־יהוה להצילך׃

\chapter{2}

\par 1 ויהי דבר־יהוה אלי לאמר׃
\par 2 הלך וקראת באזני ירושׁלם לאמר כה אמר יהוה זכרתי לך חסד נעוריך אהבת כלולתיך לכתך אחרי במדבר בארץ לא זרועה׃
\par 3 קדשׁ ישׂראל ליהוה ראשׁית תבואתה כל־אכליו יאשׁמו רעה תבא אליהם נאם־יהוה׃
\par 4 שׁמעו דבר־יהוה בית יעקב וכל־משׁפחות בית ישׂראל׃
\par 5 כה אמר יהוה מה־מצאו אבותיכם בי עול כי רחקו מעלי וילכו אחרי ההבל ויהבלו׃
\par 6 ולא אמרו איה יהוה המעלה אתנו מארץ מצרים המוליך אתנו במדבר בארץ ערבה ושׁוחה בארץ ציה וצלמות בארץ לא־עבר בה אישׁ ולא־ישׁב אדם שׁם׃
\par 7 ואביא אתכם אל־ארץ הכרמל לאכל פריה וטובה ותבאו ותטמאו את־ארצי ונחלתי שׂמתם לתועבה׃
\par 8 הכהנים לא אמרו איה יהוה ותפשׂי התורה לא ידעוני והרעים פשׁעו בי והנביאים נבאו בבעל ואחרי לא־יועלו הלכו׃
\par 9 לכן עד אריב אתכם נאם־יהוה ואת־בני בניכם אריב׃
\par 10 כי עברו איי כתיים וראו וקדר שׁלחו והתבוננו מאד וראו הן היתה כזאת׃
\par 11 ההימיר גוי אלהים והמה לא אלהים ועמי המיר כבודו בלוא יועיל׃
\par 12 שׁמו שׁמים על־זאת ושׂערו חרבו מאד נאם־יהוה׃
\par 13 כי־שׁתים רעות עשׂה עמי אתי עזבו מקור מים חיים לחצב להם בארות בארת נשׁברים אשׁר לא־יכלו המים׃
\par 14 העבד ישׂראל אם־יליד בית הוא מדוע היה לבז׃
\par 15 עליו ישׁאגו כפרים נתנו קולם וישׁיתו ארצו לשׁמה עריו נצתה מבלי ישׁב׃
\par 16 גם־בני־נף ותחפנס ירעוך קדקד׃
\par 17 הלוא־זאת תעשׂה־לך עזבך את־יהוה אלהיך בעת מוליכך בדרך׃
\par 18 ועתה מה־לך לדרך מצרים לשׁתות מי שׁחור ומה־לך לדרך אשׁור לשׁתות מי נהר׃
\par 19 תיסרך רעתך ומשׁבותיך תוכחך ודעי וראי כי־רע ומר עזבך את־יהוה אלהיך ולא פחדתי אליך נאם־אדני יהוה צבאות׃
\par 20 כי מעולם שׁברתי עלך נתקתי מוסרתיך ותאמרי לא אעבד כי על־כל־גבעה גבהה ותחת כל־עץ רענן את צעה זנה׃
\par 21 ואנכי נטעתיך שׂרק כלה זרע אמת ואיך נהפכת לי סורי הגפן נכריה׃
\par 22 כי אם־תכבסי בנתר ותרבי־לך ברית נכתם עונך לפני נאם אדני יהוה׃
\par 23 איך תאמרי לא נטמאתי אחרי הבעלים לא הלכתי ראי דרכך בגיא דעי מה עשׂית בכרה קלה משׂרכת דרכיה׃
\par 24 פרה למד מדבר באות נפשׁו שׁאפה רוח תאנתה מי ישׁיבנה כל־מבקשׁיה לא ייעפו בחדשׁה ימצאונה׃
\par 25 מנעי רגלך מיחף וגורנך מצמאה ותאמרי נואשׁ לוא כי־אהבתי זרים ואחריהם אלך׃
\par 26 כבשׁת גנב כי ימצא כן הבישׁו בית ישׂראל המה מלכיהם שׂריהם וכהניהם ונביאיהם׃
\par 27 אמרים לעץ אבי אתה ולאבן את ילדתני כי־פנו אלי ערף ולא פנים ובעת רעתם יאמרו קומה והושׁיענו׃
\par 28 ואיה אלהיך אשׁר עשׂית לך יקומו אם־יושׁיעוך בעת רעתך כי מספר עריך היו אלהיך יהודה׃
\par 29 למה תריבו אלי כלכם פשׁעתם בי נאם־יהוה׃
\par 30 לשׁוא הכיתי את־בניכם מוסר לא לקחו אכלה חרבכם נביאיכם כאריה משׁחית׃
\par 31 הדור אתם ראו דבר־יהוה המדבר הייתי לישׂראל אם ארץ מאפליה מדוע אמרו עמי רדנו לוא־נבוא עוד אליך׃
\par 32 התשׁכח בתולה עדיה כלה קשׁריה ועמי שׁכחוני ימים אין מספר׃
\par 33 מה־תיטבי דרכך לבקשׁ אהבה לכן גם את־הרעות למדתי את־דרכיך׃
\par 34 גם בכנפיך נמצאו דם נפשׁות אביונים נקיים לא־במחתרת מצאתים כי על־כל־אלה׃
\par 35 ותאמרי כי נקיתי אך שׁב אפו ממני הנני נשׁפט אותך על־אמרך לא חטאתי׃
\par 36 מה־תזלי מאד לשׁנות את־דרכך גם ממצרים תבושׁי כאשׁר־בשׁת מאשׁור׃
\par 37 גם מאת זה תצאי וידיך על־ראשׁך כי־מאס יהוה במבטחיך ולא תצליחי להם׃

\chapter{3}

\par 1 לאמר הן ישׁלח אישׁ את־אשׁתו והלכה מאתו והיתה לאישׁ־אחר הישׁוב אליה עוד הלוא חנוף תחנף הארץ ההיא ואת זנית רעים רבים ושׁוב אלי נאם־יהוה׃
\par 2 שׂאי־עיניך על־שׁפים וראי איפה לא שׁגלת על־דרכים ישׁבת להם כערבי במדבר ותחניפי ארץ בזנותיך וברעתך׃
\par 3 וימנעו רבבים ומלקושׁ לוא היה ומצח אשׁה זונה היה לך מאנת הכלם׃
\par 4 הלוא מעתה קראתי לי אבי אלוף נערי אתה׃
\par 5 הינטר לעולם אם־ישׁמר לנצח הנה דברתי ותעשׂי הרעות ותוכל׃
\par 6 ויאמר יהוה אלי בימי יאשׁיהו המלך הראית אשׁר עשׂתה משׁבה ישׂראל הלכה היא על־כל־הר גבה ואל־תחת כל־עץ רענן ותזני־שׁם׃
\par 7 ואמר אחרי עשׂותה את־כל־אלה אלי תשׁוב ולא־שׁבה ותראה בגודה אחותה יהודה׃
\par 8 וארא כי על־כל־אדות אשׁר נאפה משׁבה ישׂראל שׁלחתיה ואתן את־ספר כריתתיה אליה ולא יראה בגדה יהודה אחותה ותלך ותזן גם־היא׃
\par 9 והיה מקל זנותה ותחנף את־הארץ ותנאף את־האבן ואת־העץ׃
\par 10 וגם־בכל־זאת לא־שׁבה אלי בגודה אחותה יהודה בכל־לבה כי אם־בשׁקר נאם־יהוה׃
\par 11 ויאמר יהוה אלי צדקה נפשׁה משׁבה ישׂראל מבגדה יהודה׃
\par 12 הלך וקראת את־הדברים האלה צפונה ואמרת שׁובה משׁבה ישׂראל נאם־יהוה לוא־אפיל פני בכם כי־חסיד אני נאם־יהוה לא אטור לעולם׃
\par 13 אך דעי עונך כי ביהוה אלהיך פשׁעת ותפזרי את־דרכיך לזרים תחת כל־עץ רענן ובקולי לא־שׁמעתם נאם־יהוה׃
\par 14 שׁובו בנים שׁובבים נאם־יהוה כי אנכי בעלתי בכם ולקחתי אתכם אחד מעיר ושׁנים ממשׁפחה והבאתי אתכם ציון׃
\par 15 ונתתי לכם רעים כלבי ורעו אתכם דעה והשׂכיל׃
\par 16 והיה כי תרבו ופריתם בארץ בימים ההמה נאם־יהוה לא־יאמרו עוד ארון ברית־יהוה ולא יעלה על־לב ולא יזכרו־בו ולא יפקדו ולא יעשׂה עוד׃
\par 17 בעת ההיא יקראו לירושׁלם כסא יהוה ונקוו אליה כל־הגוים לשׁם יהוה לירושׁלם ולא־ילכו עוד אחרי שׁררות לבם הרע׃
\par 18 בימים ההמה ילכו בית־יהודה על־בית ישׂראל ויבאו יחדו מארץ צפון על־הארץ אשׁר הנחלתי את־אבותיכם׃
\par 19 ואנכי אמרתי איך אשׁיתך בבנים ואתן־לך ארץ חמדה נחלת צבי צבאות גוים ואמר אבי תקראו־לי ומאחרי לא תשׁובו׃
\par 20 אכן בגדה אשׁה מרעה כן בגדתם בי בית ישׂראל נאם־יהוה׃
\par 21 קול על־שׁפיים נשׁמע בכי תחנוני בני ישׂראל כי העוו את־דרכם שׁכחו את־יהוה אלהיהם׃
\par 22 שׁובו בנים שׁובבים ארפה משׁובתיכם הננו אתנו לך כי אתה יהוה אלהינו׃
\par 23 אכן לשׁקר מגבעות המון הרים אכן ביהוה אלהינו תשׁועת ישׂראל׃
\par 24 והבשׁת אכלה את־יגיע אבותינו מנעורינו את־צאנם ואת־בקרם את־בניהם ואת־בנותיהם׃
\par 25 נשׁכבה בבשׁתנו ותכסנו כלמתנו כי ליהוה אלהינו חטאנו אנחנו ואבותינו מנעורינו ועד־היום הזה ולא שׁמענו בקול יהוה אלהינו׃

\chapter{4}

\par 1 אם־תשׁוב ישׂראל נאם־יהוה אלי תשׁוב ואם־תסיר שׁקוציך מפני ולא תנוד׃
\par 2 ונשׁבעת חי־יהוה באמת במשׁפט ובצדקה והתברכו בו גוים ובו יתהללו׃
\par 3 כי־כה אמר יהוה לאישׁ יהודה ולירושׁלם נירו לכם ניר ואל־תזרעו אל־קוצים׃
\par 4 המלו ליהוה והסרו ערלות לבבכם אישׁ יהודה וישׁבי ירושׁלם פן־תצא כאשׁ חמתי ובערה ואין מכבה מפני רע מעלליכם׃
\par 5 הגידו ביהודה ובירושׁלם השׁמיעו ואמרו ותקעו שׁופר בארץ קראו מלאו ואמרו האספו ונבואה אל־ערי המבצר׃
\par 6 שׂאו־נס ציונה העיזו אל־תעמדו כי רעה אנכי מביא מצפון ושׁבר גדול׃
\par 7 עלה אריה מסבכו ומשׁחית גוים נסע יצא ממקמו לשׂום ארצך לשׁמה עריך תצינה מאין יושׁב׃
\par 8 על־זאת חגרו שׂקים ספדו והילילו כי לא־שׁב חרון אף־יהוה ממנו׃
\par 9 והיה ביום־ההוא נאם־יהוה יאבד לב־המלך ולב השׂרים ונשׁמו הכהנים והנביאים יתמהו׃
\par 10 ואמר אהה אדני יהוה אכן השׁא השׁאת לעם הזה ולירושׁלם לאמר שׁלום יהיה לכם ונגעה חרב עד־הנפשׁ׃
\par 11 בעת ההיא יאמר לעם־הזה ולירושׁלם רוח צח שׁפיים במדבר דרך בת־עמי לוא לזרות ולוא להבר׃
\par 12 רוח מלא מאלה יבוא לי עתה גם־אני אדבר משׁפטים אותם׃
\par 13 הנה כעננים יעלה וכסופה מרכבותיו קלו מנשׁרים סוסיו אוי לנו כי שׁדדנו׃
\par 14 כבסי מרעה לבך ירושׁלם למען תושׁעי עד־מתי תלין בקרבך מחשׁבות אונך׃
\par 15 כי קול מגיד מדן ומשׁמיע און מהר אפרים׃
\par 16 הזכירו לגוים הנה השׁמיעו על־ירושׁלם נצרים באים מארץ המרחק ויתנו על־ערי יהודה קולם׃
\par 17 כשׁמרי שׂדי היו עליה מסביב כי־אתי מרתה נאם־יהוה׃
\par 18 דרכך ומעלליך עשׂו אלה לך זאת רעתך כי מר כי נגע עד־לבך׃
\par 19 מעי מעי אחולה קירות לבי המה־לי לבי לא אחרישׁ כי קול שׁופר שׁמעתי נפשׁי תרועת מלחמה׃
\par 20 שׁבר על־שׁבר נקרא כי שׁדדה כל־הארץ פתאם שׁדדו אהלי רגע יריעתי׃
\par 21 עד־מתי אראה־נס אשׁמעה קול שׁופר׃
\par 22 כי אויל עמי אותי לא ידעו בנים סכלים המה ולא נבונים המה חכמים המה להרע ולהיטיב לא ידעו׃
\par 23 ראיתי את־הארץ והנה־תהו ובהו ואל־השׁמים ואין אורם׃
\par 24 ראיתי ההרים והנה רעשׁים וכל־הגבעות התקלקלו׃
\par 25 ראיתי והנה אין האדם וכל־עוף השׁמים נדדו׃
\par 26 ראיתי והנה הכרמל המדבר וכל־עריו נתצו מפני יהוה מפני חרון אפו׃
\par 27 כי־כה אמר יהוה שׁממה תהיה כל־הארץ וכלה לא אעשׂה׃
\par 28 על־זאת תאבל הארץ וקדרו השׁמים ממעל על כי־דברתי זמתי ולא נחמתי ולא־אשׁוב ממנה׃
\par 29 מקול פרשׁ ורמה קשׁת ברחת כל־העיר באו בעבים ובכפים עלו כל־העיר עזובה ואין־יושׁב בהן אישׁ׃
\par 30 ואתי שׁדוד מה־תעשׂי כי־תלבשׁי שׁני כי־תעדי עדי־זהב כי־תקרעי בפוך עיניך לשׁוא תתיפי מאסו־בך עגבים נפשׁך יבקשׁו׃
\par 31 כי קול כחולה שׁמעתי צרה כמבכירה קול בת־ציון תתיפח תפרשׂ כפיה אוי־נא לי כי־עיפה נפשׁי להרגים׃

\chapter{5}

\par 1 שׁוטטו בחוצות ירושׁלם וראו־נא ודעו ובקשׁו ברחובותיה אם־תמצאו אישׁ אם־ישׁ עשׂה משׁפט מבקשׁ אמונה ואסלח לה׃
\par 2 ואם חי־יהוה יאמרו לכן לשׁקר ישׁבעו׃
\par 3 יהוה עיניך הלוא לאמונה הכיתה אתם ולא־חלו כליתם מאנו קחת מוסר חזקו פניהם מסלע מאנו לשׁוב׃
\par 4 ואני אמרתי אך־דלים הם נואלו כי לא ידעו דרך יהוה משׁפט אלהיהם׃
\par 5 אלכה־לי אל־הגדלים ואדברה אותם כי המה ידעו דרך יהוה משׁפט אלהיהם אך המה יחדו שׁברו על נתקו מוסרות׃
\par 6 על־כן הכם אריה מיער זאב ערבות ישׁדדם נמר שׁקד על־עריהם כל־היוצא מהנה יטרף כי רבו פשׁעיהם עצמו משׁבותיהם׃
\par 7 אי לזאת אסלוח־לך בניך עזבוני וישׁבעו בלא אלהים ואשׂבע אותם וינאפו ובית זונה יתגדדו׃
\par 8 סוסים מיזנים משׁכים היו אישׁ אל־אשׁת רעהו יצהלו׃
\par 9 העל־אלה לוא־אפקד נאם־יהוה ואם בגוי אשׁר־כזה לא תתנקם נפשׁי׃
\par 10 עלו בשׁרותיה ושׁחתו וכלה אל־תעשׂו הסירו נטישׁותיה כי לוא ליהוה המה׃
\par 11 כי בגוד בגדו בי בית ישׂראל ובית יהודה נאם־יהוה׃
\par 12 כחשׁו ביהוה ויאמרו לא־הוא ולא־תבוא עלינו רעה וחרב ורעב לוא נראה׃
\par 13 והנביאים יהיו לרוח והדבר אין בהם כה יעשׂה להם׃
\par 14 לכן כה־אמר יהוה אלהי צבאות יען דברכם את־הדבר הזה הנני נתן דברי בפיך לאשׁ והעם הזה עצים ואכלתם׃
\par 15 הנני מביא עליכם גוי ממרחק בית ישׂראל נאם־יהוה גוי איתן הוא גוי מעולם הוא גוי לא־תדע לשׁנו ולא תשׁמע מה־ידבר׃
\par 16 אשׁפתו כקבר פתוח כלם גבורים׃
\par 17 ואכל קצירך ולחמך יאכלו בניך ובנותיך יאכל צאנך ובקרך יאכל גפנך ותאנתך ירשׁשׁ ערי מבצריך אשׁר אתה בוטח בהנה בחרב׃
\par 18 וגם בימים ההמה נאם־יהוה לא־אעשׂה אתכם כלה׃
\par 19 והיה כי תאמרו תחת מה עשׂה יהוה אלהינו לנו את־כל־אלה ואמרת אליהם כאשׁר עזבתם אותי ותעבדו אלהי נכר בארצכם כן תעבדו זרים בארץ לא לכם׃
\par 20 הגידו זאת בבית יעקב והשׁמיעוה ביהודה לאמר׃
\par 21 שׁמעו־נא זאת עם סכל ואין לב עינים להם ולא יראו אזנים להם ולא ישׁמעו׃
\par 22 האותי לא־תיראו נאם־יהוה אם מפני לא תחילו אשׁר־שׂמתי חול גבול לים חק־עולם ולא יעברנהו ויתגעשׁו ולא יוכלו והמו גליו ולא יעברנהו׃
\par 23 ולעם הזה היה לב סורר ומורה סרו וילכו׃
\par 24 ולא־אמרו בלבבם נירא נא את־יהוה אלהינו הנתן גשׁם וירה ומלקושׁ בעתו שׁבעות חקות קציר ישׁמר־לנו׃
\par 25 עונותיכם הטו־אלה וחטאותיכם מנעו הטוב מכם׃
\par 26 כי־נמצאו בעמי רשׁעים ישׁור כשׁך יקושׁים הציבו משׁחית אנשׁים ילכדו׃
\par 27 ככלוב מלא עוף כן בתיהם מלאים מרמה על־כן גדלו ויעשׁירו׃
\par 28 שׁמנו עשׁתו גם עברו דברי־רע דין לא־דנו דין יתום ויצליחו ומשׁפט אביונים לא שׁפטו׃
\par 29 העל־אלה לא־אפקד נאם־יהוה אם בגוי אשׁר־כזה לא תתנקם נפשׁי׃
\par 30 שׁמה ושׁערורה נהיתה בארץ׃
\par 31 הנביאים נבאו־בשׁקר והכהנים ירדו על־ידיהם ועמי אהבו כן ומה־תעשׂו לאחריתה׃

\chapter{6}

\par 1 העזו בני בנימן מקרב ירושׁלם ובתקוע תקעו שׁופר ועל־בית הכרם שׂאו משׂאת כי רעה נשׁקפה מצפון ושׁבר גדול׃
\par 2 הנוה והמענגה דמיתי בת־ציון׃
\par 3 אליה יבאו רעים ועדריהם תקעו עליה אהלים סביב רעו אישׁ את־ידו׃
\par 4 קדשׁו עליה מלחמה קומו ונעלה בצהרים אוי לנו כי־פנה היום כי ינטו צללי־ערב׃
\par 5 קומו ונעלה בלילה ונשׁחיתה ארמנותיה׃
\par 6 כי כה אמר יהוה צבאות כרתו עצה ושׁפכו על־ירושׁלם סללה היא העיר הפקד כלה עשׁק בקרבה׃
\par 7 כהקיר בור מימיה כן הקרה רעתה חמס ושׁד ישׁמע בה על־פני תמיד חלי ומכה׃
\par 8 הוסרי ירושׁלם פן־תקע נפשׁי ממך פן־אשׂימך שׁממה ארץ לוא נושׁבה׃
\par 9 כה אמר יהוה צבאות עולל יעוללו כגפן שׁארית ישׂראל השׁב ידך כבוצר על־סלסלות׃
\par 10 על־מי אדברה ואעידה וישׁמעו הנה ערלה אזנם ולא יוכלו להקשׁיב הנה דבר־יהוה היה להם לחרפה לא יחפצו־בו׃
\par 11 ואת חמת יהוה מלאתי נלאיתי הכיל שׁפך על־עולל בחוץ ועל סוד בחורים יחדו כי־גם־אישׁ עם־אשׁה ילכדו זקן עם־מלא ימים׃
\par 12 ונסבו בתיהם לאחרים שׂדות ונשׁים יחדו כי־אטה את־ידי על־ישׁבי הארץ נאם־יהוה׃
\par 13 כי מקטנם ועד־גדולם כלו בוצע בצע ומנביא ועד־כהן כלו עשׂה שׁקר׃
\par 14 וירפאו את־שׁבר עמי על־נקלה לאמר שׁלום שׁלום ואין שׁלום׃
\par 15 הבישׁו כי תועבה עשׂו גם־בושׁ לא־יבושׁו גם־הכלים לא ידעו לכן יפלו בנפלים בעת־פקדתים יכשׁלו אמר יהוה׃
\par 16 כה אמר יהוה עמדו על־דרכים וראו ושׁאלו לנתבות עולם אי־זה דרך הטוב ולכו־בה ומצאו מרגוע לנפשׁכם ויאמרו לא נלך׃
\par 17 והקמתי עליכם צפים הקשׁיבו לקול שׁופר ויאמרו לא נקשׁיב׃
\par 18 לכן שׁמעו הגוים ודעי עדה את־אשׁר־בם׃
\par 19 שׁמעי הארץ הנה אנכי מביא רעה אל־העם הזה פרי מחשׁבותם כי על־דברי לא הקשׁיבו ותורתי וימאסו־בה׃
\par 20 למה־זה לי לבונה משׁבא תבוא וקנה הטוב מארץ מרחק עלותיכם לא לרצון וזבחיכם לא־ערבו לי׃
\par 21 לכן כה אמר יהוה הנני נתן אל־העם הזה מכשׁלים וכשׁלו בם אבות ובנים יחדו שׁכן ורעו יאבדו׃
\par 22 כה אמר יהוה הנה עם בא מארץ צפון וגוי גדול יעור מירכתי־ארץ׃
\par 23 קשׁת וכידון יחזיקו אכזרי הוא ולא ירחמו קולם כים יהמה ועל־סוסים ירכבו ערוך כאישׁ למלחמה עליך בת־ציון׃
\par 24 שׁמענו את־שׁמעו רפו ידינו צרה החזיקתנו חיל כיולדה׃
\par 25 אל־תצאי השׂדה ובדרך אל־תלכי כי חרב לאיב מגור מסביב׃
\par 26 בת־עמי חגרי־שׂק והתפלשׁי באפר אבל יחיד עשׂי לך מספד תמרורים כי פתאם יבא השׁדד עלינו׃
\par 27 בחון נתתיך בעמי מבצר ותדע ובחנת את־דרכם׃
\par 28 כלם סרי סוררים הלכי רכיל נחשׁת וברזל כלם משׁחיתים המה׃
\par 29 נחר מפח מאשׁתם עפרת לשׁוא צרף צרוף ורעים לא נתקו׃
\par 30 כסף נמאס קראו להם כי־מאס יהוה בהם׃

\chapter{7}

\par 1 הדבר אשׁר היה אל־ירמיהו מאת יהוה לאמר׃
\par 2 עמד בשׁער בית יהוה וקראת שׁם את־הדבר הזה ואמרת שׁמעו דבר־יהוה כל־יהודה הבאים בשׁערים האלה להשׁתחות ליהוה׃
\par 3 כה־אמר יהוה צבאות אלהי ישׂראל היטיבו דרכיכם ומעלליכם ואשׁכנה אתכם במקום הזה׃
\par 4 אל־תבטחו לכם אל־דברי השׁקר לאמר היכל יהוה היכל יהוה היכל יהוה המה׃
\par 5 כי אם־היטיב תיטיבו את־דרכיכם ואת־מעלליכם אם־עשׂו תעשׂו משׁפט בין אישׁ ובין רעהו׃
\par 6 גר יתום ואלמנה לא תעשׁקו ודם נקי אל־תשׁפכו במקום הזה ואחרי אלהים אחרים לא תלכו לרע לכם׃
\par 7 ושׁכנתי אתכם במקום הזה בארץ אשׁר נתתי לאבותיכם למן־עולם ועד־עולם׃
\par 8 הנה אתם בטחים לכם על־דברי השׁקר לבלתי הועיל׃
\par 9 הגנב רצח ונאף והשׁבע לשׁקר וקטר לבעל והלך אחרי אלהים אחרים אשׁר לא־ידעתם׃
\par 10 ובאתם ועמדתם לפני בבית הזה אשׁר נקרא־שׁמי עליו ואמרתם נצלנו למען עשׂות את כל־התועבות האלה׃
\par 11 המערת פרצים היה הבית הזה אשׁר־נקרא־שׁמי עליו בעיניכם גם אנכי הנה ראיתי נאם־יהוה׃
\par 12 כי לכו־נא אל־מקומי אשׁר בשׁילו אשׁר שׁכנתי שׁמי שׁם בראשׁונה וראו את אשׁר־עשׂיתי לו מפני רעת עמי ישׂראל׃
\par 13 ועתה יען עשׂותכם את־כל־המעשׂים האלה נאם־יהוה ואדבר אליכם השׁכם ודבר ולא שׁמעתם ואקרא אתכם ולא עניתם׃
\par 14 ועשׂיתי לבית אשׁר נקרא־שׁמי עליו אשׁר אתם בטחים בו ולמקום אשׁר־נתתי לכם ולאבותיכם כאשׁר עשׂיתי לשׁלו׃
\par 15 והשׁלכתי אתכם מעל פני כאשׁר השׁלכתי את־כל־אחיכם את כל־זרע אפרים׃
\par 16 ואתה אל־תתפלל בעד־העם הזה ואל־תשׂא בעדם רנה ותפלה ואל־תפגע־בי כי־אינני שׁמע אתך׃
\par 17 האינך ראה מה המה עשׂים בערי יהודה ובחצות ירושׁלם׃
\par 18 הבנים מלקטים עצים והאבות מבערים את־האשׁ והנשׁים לשׁות בצק לעשׂות כונים למלכת השׁמים והסך נסכים לאלהים אחרים למען הכעסני׃
\par 19 האתי הם מכעסים נאם־יהוה הלוא אתם למען בשׁת פניהם׃
\par 20 לכן כה־אמר אדני יהוה הנה אפי וחמתי נתכת אל־המקום הזה על־האדם ועל־הבהמה ועל־עץ השׂדה ועל־פרי האדמה ובערה ולא תכבה׃
\par 21 כה אמר יהוה צבאות אלהי ישׂראל עלותיכם ספו על־זבחיכם ואכלו בשׂר׃
\par 22 כי לא־דברתי את־אבותיכם ולא צויתים ביום הוציא אותם מארץ מצרים על־דברי עולה וזבח׃
\par 23 כי אם־את־הדבר הזה צויתי אותם לאמר שׁמעו בקולי והייתי לכם לאלהים ואתם תהיו־לי לעם והלכתם בכל־הדרך אשׁר אצוה אתכם למען ייטב לכם׃
\par 24 ולא שׁמעו ולא־הטו את־אזנם וילכו במעצות בשׁררות לבם הרע ויהיו לאחור ולא לפנים׃
\par 25 למן־היום אשׁר יצאו אבותיכם מארץ מצרים עד היום הזה ואשׁלח אליכם את־כל־עבדי הנביאים יום השׁכם ושׁלח׃
\par 26 ולוא שׁמעו אלי ולא הטו את־אזנם ויקשׁו את־ערפם הרעו מאבותם׃
\par 27 ודברת אליהם את־כל־הדברים האלה ולא ישׁמעו אליך וקראת אליהם ולא יענוכה׃
\par 28 ואמרת אליהם זה הגוי אשׁר לוא־שׁמעו בקול יהוה אלהיו ולא לקחו מוסר אבדה האמונה ונכרתה מפיהם׃
\par 29 גזי נזרך והשׁליכי ושׂאי על־שׁפים קינה כי מאס יהוה ויטשׁ את־דור עברתו׃
\par 30 כי־עשׂו בני־יהודה הרע בעיני נאום־יהוה שׂמו שׁקוציהם בבית אשׁר־נקרא־שׁמי עליו לטמאו׃
\par 31 ובנו במות התפת אשׁר בגיא בן־הנם לשׂרף את־בניהם ואת־בנתיהם באשׁ אשׁר לא צויתי ולא עלתה על־לבי׃
\par 32 לכן הנה־ימים באים נאם־יהוה ולא־יאמר עוד התפת וגיא בן־הנם כי אם־גיא ההרגה וקברו בתפת מאין מקום׃
\par 33 והיתה נבלת העם הזה למאכל לעוף השׁמים ולבהמת הארץ ואין מחריד׃
\par 34 והשׁבתי מערי יהודה ומחצות ירושׁלם קול שׂשׂון וקול שׂמחה קול חתן וקול כלה כי לחרבה תהיה הארץ׃

\chapter{8}

\par 1 בעת ההיא נאם־יהוה ויציאו את־עצמות מלכי־יהודה ואת־עצמות־שׂריו ואת־עצמות הכהנים ואת עצמות הנביאים ואת עצמות יושׁבי־ירושׁלם מקבריהם׃
\par 2 ושׁטחום לשׁמשׁ ולירח ולכל צבא השׁמים אשׁר אהבום ואשׁר עבדום ואשׁר הלכו אחריהם ואשׁר דרשׁום ואשׁר השׁתחוו להם לא יאספו ולא יקברו לדמן על־פני האדמה יהיו׃
\par 3 ונבחר מות מחיים לכל השׁארית הנשׁארים מן־המשׁפחה הרעה הזאת בכל־המקמות הנשׁארים אשׁר הדחתים שׁם נאם יהוה צבאות׃
\par 4 ואמרת אליהם כה אמר יהוה היפלו ולא יקומו אם־ישׁוב ולא ישׁוב׃
\par 5 מדוע שׁובבה העם הזה ירושׁלם משׁבה נצחת החזיקו בתרמית מאנו לשׁוב׃
\par 6 הקשׁבתי ואשׁמע לוא־כן ידברו אין אישׁ נחם על־רעתו לאמר מה עשׂיתי כלה שׁב במרצותם כסוס שׁוטף במלחמה׃
\par 7 גם־חסידה בשׁמים ידעה מועדיה ותר וסוס ועגור שׁמרו את־עת באנה ועמי לא ידעו את משׁפט יהוה׃
\par 8 איכה תאמרו חכמים אנחנו ותורת יהוה אתנו אכן הנה לשׁקר עשׂה עט שׁקר ספרים׃
\par 9 הבישׁו חכמים חתו וילכדו הנה בדבר־יהוה מאסו וחכמת־מה להם׃
\par 10 לכן אתן את־נשׁיהם לאחרים שׂדותיהם ליורשׁים כי מקטן ועד־גדול כלה בצע בצע מנביא ועד־כהן כלה עשׂה שׁקר׃
\par 11 וירפו את־שׁבר בת־עמי על־נקלה לאמר שׁלום שׁלום ואין שׁלום׃
\par 12 הבשׁו כי תועבה עשׂו גם־בושׁ לא־יבשׁו והכלם לא ידעו לכן יפלו בנפלים בעת פקדתם יכשׁלו אמר יהוה׃
\par 13 אסף אסיפם נאם־יהוה אין ענבים בגפן ואין תאנים בתאנה והעלה נבל ואתן להם יעברום׃
\par 14 על־מה אנחנו ישׁבים האספו ונבוא אל־ערי המבצר ונדמה־שׁם כי יהוה אלהינו הדמנו וישׁקנו מי־ראשׁ כי חטאנו ליהוה׃
\par 15 קוה לשׁלום ואין טוב לעת מרפה והנה בעתה׃
\par 16 מדן נשׁמע נחרת סוסיו מקול מצהלות אביריו רעשׁה כל־הארץ ויבואו ויאכלו ארץ ומלואה עיר וישׁבי בה׃
\par 17 כי הנני משׁלח בכם נחשׁים צפענים אשׁר אין־להם לחשׁ ונשׁכו אתכם נאם־יהוה׃
\par 18 מבליגיתי עלי יגון עלי לבי דוי׃
\par 19 הנה־קול שׁועת בת־עמי מארץ מרחקים היהוה אין בציון אם־מלכה אין בה מדוע הכעסוני בפסליהם בהבלי נכר׃
\par 20 עבר קציר כלה קיץ ואנחנו לוא נושׁענו׃
\par 21 על־שׁבר בת־עמי השׁברתי קדרתי שׁמה החזקתני׃
\par 22 הצרי אין בגלעד אם־רפא אין שׁם כי מדוע לא עלתה ארכת בת־עמי׃
\par 23 מי־יתן ראשׁי מים ועיני מקור דמעה ואבכה יומם ולילה את חללי בת־עמי׃

\chapter{9}

\par 1 מי־יתנני במדבר מלון ארחים ואעזבה את־עמי ואלכה מאתם כי כלם מנאפים עצרת בגדים׃
\par 2 וידרכו את־לשׁונם קשׁתם שׁקר ולא לאמונה גברו בארץ כי מרעה אל־רעה יצאו ואתי לא־ידעו נאם־יהוה׃
\par 3 אישׁ מרעהו השׁמרו ועל־כל־אח אל־תבטחו כי כל־אח עקוב יעקב וכל־רע רכיל יהלך׃
\par 4 ואישׁ ברעהו יהתלו ואמת לא ידברו למדו לשׁונם דבר־שׁקר העוה נלאו׃
\par 5 שׁבתך בתוך מרמה במרמה מאנו דעת־אותי נאם־יהוה׃
\par 6 לכן כה אמר יהוה צבאות הנני צורפם ובחנתים כי־איך אעשׂה מפני בת־עמי׃
\par 7 חץ שׁוחט לשׁונם מרמה דבר בפיו שׁלום את־רעהו ידבר ובקרבו ישׂים ארבו׃
\par 8 העל־אלה לא־אפקד־בם נאם־יהוה אם בגוי אשׁר־כזה לא תתנקם נפשׁי׃
\par 9 על־ההרים אשׂא בכי ונהי ועל־נאות מדבר קינה כי נצתו מבלי־אישׁ עבר ולא שׁמעו קול מקנה מעוף השׁמים ועד־בהמה נדדו הלכו׃
\par 10 ונתתי את־ירושׁלם לגלים מעון תנים ואת־ערי יהודה אתן שׁממה מבלי יושׁב׃
\par 11 מי־האישׁ החכם ויבן את־זאת ואשׁר דבר פי־יהוה אליו ויגדה על־מה אבדה הארץ נצתה כמדבר מבלי עבר׃
\par 12 ויאמר יהוה על־עזבם את־תורתי אשׁר נתתי לפניהם ולא־שׁמעו בקולי ולא־הלכו בה׃
\par 13 וילכו אחרי שׁררות לבם ואחרי הבעלים אשׁר למדום אבותם׃
\par 14 לכן כה־אמר יהוה צבאות אלהי ישׂראל הנני מאכילם את־העם הזה לענה והשׁקיתים מי־ראשׁ׃
\par 15 והפצותים בגוים אשׁר לא ידעו המה ואבותם ושׁלחתי אחריהם את־החרב עד כלותי אותם׃
\par 16 כה אמר יהוה צבאות התבוננו וקראו למקוננות ותבואינה ואל־החכמות שׁלחו ותבואנה׃
\par 17 ותמהרנה ותשׂנה עלינו נהי ותרדנה עינינו דמעה ועפעפינו יזלו־מים׃
\par 18 כי קול נהי נשׁמע מציון איך שׁדדנו בשׁנו מאד כי־עזבנו ארץ כי השׁליכו משׁכנותינו׃
\par 19 כי־שׁמענה נשׁים דבר־יהוה ותקח אזנכם דבר־פיו ולמדנה בנותיכם נהי ואשׁה רעותה קינה׃
\par 20 כי־עלה מות בחלונינו בא בארמנותינו להכרית עולל מחוץ בחורים מרחבות׃
\par 21 דבר כה נאם־יהוה ונפלה נבלת האדם כדמן על־פני השׂדה וכעמיר מאחרי הקצר ואין מאסף׃
\par 22 כה אמר יהוה אל־יתהלל חכם בחכמתו ואל־יתהלל הגבור בגבורתו אל־יתהלל עשׁיר בעשׁרו׃
\par 23 כי אם־בזאת יתהלל המתהלל השׂכל וידע אותי כי אני יהוה עשׂה חסד משׁפט וצדקה בארץ כי־באלה חפצתי נאם־יהוה׃
\par 24 הנה ימים באים נאם־יהוה ופקדתי על־כל־מול בערלה׃
\par 25 על־מצרים ועל־יהודה ועל־אדום ועל־בני עמון ועל־מואב ועל כל־קצוצי פאה הישׁבים במדבר כי כל־הגוים ערלים וכל־בית ישׂראל ערלי־לב׃

\chapter{10}

\par 1 שׁמעו את־הדבר אשׁר דבר יהוה עליכם בית ישׂראל׃
\par 2 כה אמר יהוה אל־דרך הגוים אל־תלמדו ומאתות השׁמים אל־תחתו כי־יחתו הגוים מהמה׃
\par 3 כי־חקות העמים הבל הוא כי־עץ מיער כרתו מעשׂה ידי־חרשׁ במעצד׃
\par 4 בכסף ובזהב ייפהו במסמרות ובמקבות יחזקום ולוא יפיק׃
\par 5 כתמר מקשׁה המה ולא ידברו נשׂוא ינשׂוא כי לא יצעדו אל־תיראו מהם כי־לא ירעו וגם־היטיב אין אותם׃
\par 6 מאין כמוך יהוה גדול אתה וגדול שׁמך בגבורה׃
\par 7 מי לא יראך מלך הגוים כי לך יאתה כי בכל־חכמי הגוים ובכל־מלכותם מאין כמוך׃
\par 8 ובאחת יבערו ויכסלו מוסר הבלים עץ הוא׃
\par 9 כסף מרקע מתרשׁישׁ יובא וזהב מאופז מעשׂה חרשׁ וידי צורף תכלת וארגמן לבושׁם מעשׂה חכמים כלם׃
\par 10 ויהוה אלהים אמת הוא־אלהים חיים ומלך עולם מקצפו תרעשׁ הארץ ולא־יכלו גוים זעמו׃
\par 11 כדנה תאמרון להום אלהיא די־שׁמיא וארקא לא עבדו יאבדו מארעא ומן־תחות שׁמיא אלה׃
\par 12 עשׂה ארץ בכחו מכין תבל בחכמתו ובתבונתו נטה שׁמים׃
\par 13 לקול תתו המון מים בשׁמים ויעלה נשׂאים מקצה ארץ ברקים למטר עשׂה ויוצא רוח מאצרתיו׃
\par 14 נבער כל־אדם מדעת הבישׁ כל־צורף מפסל כי שׁקר נסכו ולא־רוח בם׃
\par 15 הבל המה מעשׂה תעתעים בעת פקדתם יאבדו׃
\par 16 לא־כאלה חלק יעקב כי־יוצר הכל הוא וישׂראל שׁבט נחלתו יהוה צבאות שׁמו׃
\par 17 אספי מארץ כנעתך ישׁבתי במצור׃
\par 18 כי־כה אמר יהוה הנני קולע את־יושׁבי הארץ בפעם הזאת והצרותי להם למען ימצאו׃
\par 19 אוי לי על־שׁברי נחלה מכתי ואני אמרתי אך זה חלי ואשׂאנו׃
\par 20 אהלי שׁדד וכל־מיתרי נתקו בני יצאני ואינם אין־נטה עוד אהלי ומקים יריעותי׃
\par 21 כי נבערו הרעים ואת־יהוה לא דרשׁו על־כן לא השׂכילו וכל־מרעיתם נפוצה׃
\par 22 קול שׁמועה הנה באה ורעשׁ גדול מארץ צפון לשׂום את־ערי יהודה שׁממה מעון תנים׃
\par 23 ידעתי יהוה כי לא לאדם דרכו לא־לאישׁ הלך והכין את־צעדו׃
\par 24 יסרני יהוה אך־במשׁפט אל־באפך פן־תמעטני׃
\par 25 שׁפך חמתך על־הגוים אשׁר לא־ידעוך ועל משׁפחות אשׁר בשׁמך לא קראו כי־אכלו את־יעקב ואכלהו ויכלהו ואת־נוהו השׁמו׃

\chapter{11}

\par 1 הדבר אשׁר היה אל־ירמיהו מאת יהוה לאמר׃
\par 2 שׁמעו את־דברי הברית הזאת ודברתם אל־אישׁ יהודה ועל־ישׁבי ירושׁלם׃
\par 3 ואמרת אליהם כה־אמר יהוה אלהי ישׂראל ארור האישׁ אשׁר לא ישׁמע את־דברי הברית הזאת׃
\par 4 אשׁר צויתי את־אבותיכם ביום הוציאי־אותם מארץ־מצרים מכור הברזל לאמר שׁמעו בקולי ועשׂיתם אותם ככל אשׁר־אצוה אתכם והייתם לי לעם ואנכי אהיה לכם לאלהים׃
\par 5 למען הקים את־השׁבועה אשׁר־נשׁבעתי לאבותיכם לתת להם ארץ זבת חלב ודבשׁ כיום הזה ואען ואמר אמן יהוה׃
\par 6 ויאמר יהוה אלי קרא את־כל־הדברים האלה בערי יהודה ובחצות ירושׁלם לאמר שׁמעו את־דברי הברית הזאת ועשׂיתם אותם׃
\par 7 כי העד העדתי באבותיכם ביום העלותי אותם מארץ מצרים ועד־היום הזה השׁכם והעד לאמר שׁמעו בקולי׃
\par 8 ולא שׁמעו ולא־הטו את־אזנם וילכו אישׁ בשׁרירות לבם הרע ואביא עליהם את־כל־דברי הברית־הזאת אשׁר־צויתי לעשׂות ולא עשׂו׃
\par 9 ויאמר יהוה אלי נמצא־קשׁר באישׁ יהודה ובישׁבי ירושׁלם׃
\par 10 שׁבו על־עונת אבותם הראשׁנים אשׁר מאנו לשׁמוע את־דברי והמה הלכו אחרי אלהים אחרים לעבדם הפרו בית־ישׂראל ובית יהודה את־בריתי אשׁר כרתי את־אבותם׃
\par 11 לכן כה אמר יהוה הנני מביא אליהם רעה אשׁר לא־יוכלו לצאת ממנה וזעקו אלי ולא אשׁמע אליהם׃
\par 12 והלכו ערי יהודה וישׁבי ירושׁלם וזעקו אל־האלהים אשׁר הם מקטרים להם והושׁע לא־יושׁיעו להם בעת רעתם׃
\par 13 כי מספר עריך היו אלהיך יהודה ומספר חצות ירושׁלם שׂמתם מזבחות לבשׁת מזבחות לקטר לבעל׃
\par 14 ואתה אל־תתפלל בעד־העם הזה ואל־תשׂא בעדם רנה ותפלה כי אינני שׁמע בעת קראם אלי בעד רעתם׃
\par 15 מה לידידי בביתי עשׂותה המזמתה הרבים ובשׂר־קדשׁ יעברו מעליך כי רעתכי אז תעלזי׃
\par 16 זית רענן יפה פרי־תאר קרא יהוה שׁמך לקול המולה גדלה הצית אשׁ עליה ורעו דליותיו׃
\par 17 ויהוה צבאות הנוטע אותך דבר עליך רעה בגלל רעת בית־ישׂראל ובית יהודה אשׁר עשׂו להם להכעסני לקטר לבעל׃
\par 18 ויהוה הודיעני ואדעה אז הראיתני מעלליהם׃
\par 19 ואני ככבשׂ אלוף יובל לטבוח ולא־ידעתי כי־עלי חשׁבו מחשׁבות נשׁחיתה עץ בלחמו ונכרתנו מארץ חיים ושׁמו לא־יזכר עוד׃
\par 20 ויהוה צבאות שׁפט צדק בחן כליות ולב אראה נקמתך מהם כי אליך גליתי את־ריבי׃
\par 21 לכן כה־אמר יהוה על־אנשׁי ענתות המבקשׁים את־נפשׁך לאמר לא תנבא בשׁם יהוה ולא תמות בידנו׃
\par 22 לכן כה אמר יהוה צבאות הנני פקד עליהם הבחורים ימתו בחרב בניהם ובנותיהם ימתו ברעב׃
\par 23 ושׁארית לא תהיה להם כי־אביא רעה אל־אנשׁי ענתות שׁנת פקדתם׃

\chapter{12}

\par 1 צדיק אתה יהוה כי אריב אליך אך משׁפטים אדבר אותך מדוע דרך רשׁעים צלחה שׁלו כל־בגדי בגד׃
\par 2 נטעתם גם־שׁרשׁו ילכו גם־עשׂו פרי קרוב אתה בפיהם ורחוק מכליותיהם׃
\par 3 ואתה יהוה ידעתני תראני ובחנת לבי אתך התקם כצאן לטבחה והקדשׁם ליום הרגה׃
\par 4 עד־מתי תאבל הארץ ועשׂב כל־השׂדה ייבשׁ מרעת ישׁבי־בה ספתה בהמות ועוף כי אמרו לא יראה את־אחריתנו׃
\par 5 כי את־רגלים רצתה וילאוך ואיך תתחרה את־הסוסים ובארץ שׁלום אתה בוטח ואיך תעשׂה בגאון הירדן׃
\par 6 כי גם־אחיך ובית־אביך גם־המה בגדו בך גם־המה קראו אחריך מלא אל־תאמן בם כי־ידברו אליך טובות׃
\par 7 עזבתי את־ביתי נטשׁתי את־נחלתי נתתי את־ידדות נפשׁי בכף איביה׃
\par 8 היתה־לי נחלתי כאריה ביער נתנה עלי בקולה על־כן שׂנאתיה׃
\par 9 העיט צבוע נחלתי לי העיט סביב עליה לכו אספו כל־חית השׂדה התיו לאכלה׃
\par 10 רעים רבים שׁחתו כרמי בססו את־חלקתי נתנו את־חלקת חמדתי למדבר שׁממה׃
\par 11 שׂמה לשׁממה אבלה עלי שׁממה נשׁמה כל־הארץ כי אין אישׁ שׂם על־לב׃
\par 12 על־כל־שׁפים במדבר באו שׁדדים כי חרב ליהוה אכלה מקצה־ארץ ועד־קצה הארץ אין שׁלום לכל־בשׂר׃
\par 13 זרעו חטים וקצים קצרו נחלו לא יועלו ובשׁו מתבואתיכם מחרון אף־יהוה׃
\par 14 כה אמר יהוה על־כל־שׁכני הרעים הנגעים בנחלה אשׁר־הנחלתי את־עמי את־ישׂראל הנני נתשׁם מעל אדמתם ואת־בית יהודה אתושׁ מתוכם׃
\par 15 והיה אחרי נתשׁי אותם אשׁוב ורחמתים והשׁבתים אישׁ לנחלתו ואישׁ לארצו׃
\par 16 והיה אם־למד ילמדו את־דרכי עמי להשׁבע בשׁמי חי־יהוה כאשׁר למדו את־עמי להשׁבע בבעל ונבנו בתוך עמי׃
\par 17 ואם לא ישׁמעו ונתשׁתי את־הגוי ההוא נתושׁ ואבד נאם־יהוה׃

\chapter{13}

\par 1 כה־אמר יהוה אלי הלוך וקנית לך אזור פשׁתים ושׂמתו על־מתניך ובמים לא תבאהו׃
\par 2 ואקנה את־האזור כדבר יהוה ואשׂם על־מתני׃
\par 3 ויהי דבר־יהוה אלי שׁנית לאמר׃
\par 4 קח את־האזור אשׁר קנית אשׁר על־מתניך וקום לך פרתה וטמנהו שׁם בנקיק הסלע׃
\par 5 ואלך ואטמנהו בפרת כאשׁר צוה יהוה אותי׃
\par 6 ויהי מקץ ימים רבים ויאמר יהוה אלי קום לך פרתה וקח משׁם את־האזור אשׁר צויתיך לטמנו־שׁם׃
\par 7 ואלך פרתה ואחפר ואקח את־האזור מן־המקום אשׁר־טמנתיו שׁמה והנה נשׁחת האזור לא יצלח לכל׃
\par 8 ויהי דבר־יהוה אלי לאמר׃
\par 9 כה אמר יהוה ככה אשׁחית את־גאון יהודה ואת־גאון ירושׁלם הרב׃
\par 10 העם הזה הרע המאנים לשׁמוע את־דברי ההלכים בשׁררות לבם וילכו אחרי אלהים אחרים לעבדם ולהשׁתחות להם ויהי כאזור הזה אשׁר לא־יצלח לכל׃
\par 11 כי כאשׁר ידבק האזור אל־מתני־אישׁ כן הדבקתי אלי את־כל־בית ישׂראל ואת־כל־בית יהודה נאם־יהוה להיות לי לעם ולשׁם ולתהלה ולתפארת ולא שׁמעו׃
\par 12 ואמרת אליהם את־הדבר הזה כה־אמר יהוה אלהי ישׂראל כל־נבל ימלא יין ואמרו אליך הידע לא נדע כי כל־נבל ימלא יין׃
\par 13 ואמרת אליהם כה־אמר יהוה הנני ממלא את־כל־ישׁבי הארץ הזאת ואת־המלכים הישׁבים לדוד על־כסאו ואת־הכהנים ואת־הנביאים ואת כל־ישׁבי ירושׁלם שׁכרון׃
\par 14 ונפצתים אישׁ אל־אחיו והאבות והבנים יחדו נאם־יהוה לא־אחמול ולא־אחוס ולא ארחם מהשׁחיתם׃
\par 15 שׁמעו והאזינו אל־תגבהו כי יהוה דבר׃
\par 16 תנו ליהוה אלהיכם כבוד בטרם יחשׁך ובטרם יתנגפו רגליכם על־הרי נשׁף וקויתם לאור ושׂמה לצלמות ישׁית לערפל׃
\par 17 ואם לא תשׁמעוה במסתרים תבכה־נפשׁי מפני גוה ודמע תדמע ותרד עיני דמעה כי נשׁבה עדר יהוה׃
\par 18 אמר למלך ולגבירה השׁפילו שׁבו כי ירד מראשׁותיכם עטרת תפארתכם׃
\par 19 ערי הנגב סגרו ואין פתח הגלת יהודה כלה הגלת שׁלומים׃
\par 20 שׂאי עיניכם וראי הבאים מצפון איה העדר נתן־לך צאן תפארתך׃
\par 21 מה־תאמרי כי־יפקד עליך ואת למדת אתם עליך אלפים לראשׁ הלוא חבלים יאחזוך כמו אשׁת לדה׃
\par 22 וכי תאמרי בלבבך מדוע קראני אלה ברב עונך נגלו שׁוליך נחמסו עקביך׃
\par 23 היהפך כושׁי עורו ונמר חברברתיו גם־אתם תוכלו להיטיב למדי הרע׃
\par 24 ואפיצם כקשׁ־עובר לרוח מדבר׃
\par 25 זה גורלך מנת־מדיך מאתי נאם־יהוה אשׁר שׁכחת אותי ותבטחי בשׁקר׃
\par 26 וגם־אני חשׂפתי שׁוליך על־פניך ונראה קלונך׃
\par 27 נאפיך ומצהלותיך זמת זנותך על־גבעות בשׂדה ראיתי שׁקוציך אוי לך ירושׁלם לא תטהרי אחרי מתי עד׃

\chapter{14}

\par 1 אשׁר היה דבר־יהוה אל־ירמיהו על־דברי הבצרות׃
\par 2 אבלה יהודה ושׁעריה אמללו קדרו לארץ וצוחת ירושׁלם עלתה׃
\par 3 ואדריהם שׁלחו צעוריהם למים באו על־גבים לא־מצאו מים שׁבו כליהם ריקם בשׁו והכלמו וחפו ראשׁם׃
\par 4 בעבור האדמה חתה כי לא־היה גשׁם בארץ בשׁו אכרים חפו ראשׁם׃
\par 5 כי גם־אילת בשׂדה ילדה ועזוב כי לא־היה דשׁא׃
\par 6 ופראים עמדו על־שׁפים שׁאפו רוח כתנים כלו עיניהם כי־אין עשׂב׃
\par 7 אם־עונינו ענו בנו יהוה עשׂה למען שׁמך כי־רבו משׁובתינו לך חטאנו׃
\par 8 מקוה ישׂראל מושׁיעו בעת צרה למה תהיה כגר בארץ וכארח נטה ללון׃
\par 9 למה תהיה כאישׁ נדהם כגבור לא־יוכל להושׁיע ואתה בקרבנו יהוה ושׁמך עלינו נקרא אל־תנחנו׃
\par 10 כה־אמר יהוה לעם הזה כן אהבו לנוע רגליהם לא חשׂכו ויהוה לא רצם עתה יזכר עונם ויפקד חטאתם׃
\par 11 ויאמר יהוה אלי אל־תתפלל בעד־העם הזה לטובה׃
\par 12 כי יצמו אינני שׁמע אל־רנתם וכי יעלו עלה ומנחה אינני רצם כי בחרב וברעב ובדבר אנכי מכלה אותם׃
\par 13 ואמר אהה אדני יהוה הנה הנבאים אמרים להם לא־תראו חרב ורעב לא־יהיה לכם כי־שׁלום אמת אתן לכם במקום הזה׃
\par 14 ויאמר יהוה אלי שׁקר הנבאים נבאים בשׁמי לא שׁלחתים ולא צויתים ולא דברתי אליהם חזון שׁקר וקסם ואלול ותרמות לבם המה מתנבאים לכם׃
\par 15 לכן כה־אמר יהוה על־הנבאים הנבאים בשׁמי ואני לא־שׁלחתים והמה אמרים חרב ורעב לא יהיה בארץ הזאת בחרב וברעב יתמו הנבאים ההמה׃
\par 16 והעם אשׁר־המה נבאים להם יהיו משׁלכים בחצות ירושׁלם מפני הרעב והחרב ואין מקבר להמה המה נשׁיהם ובניהם ובנתיהם ושׁפכתי עליהם את־רעתם׃
\par 17 ואמרת אליהם את־הדבר הזה תרדנה עיני דמעה לילה ויומם ואל־תדמינה כי שׁבר גדול נשׁברה בתולת בת־עמי מכה נחלה מאד׃
\par 18 אם־יצאתי השׂדה והנה חללי־חרב ואם באתי העיר והנה תחלואי רעב כי־גם־נביא גם־כהן סחרו אל־ארץ ולא ידעו׃
\par 19 המאס מאסת את־יהודה אם־בציון געלה נפשׁך מדוע הכיתנו ואין לנו מרפא קוה לשׁלום ואין טוב ולעת מרפא והנה בעתה׃
\par 20 ידענו יהוה רשׁענו עון אבותינו כי חטאנו לך׃
\par 21 אל־תנאץ למען שׁמך אל־תנבל כסא כבודך זכר אל־תפר בריתך אתנו׃
\par 22 הישׁ בהבלי הגוים מגשׁמים ואם־השׁמים יתנו רבבים הלא אתה־הוא יהוה אלהינו ונקוה־לך כי־אתה עשׂית את־כל־אלה׃

\chapter{15}

\par 1 ויאמר יהוה אלי אם־יעמד משׁה ושׁמואל לפני אין נפשׁי אל־העם הזה שׁלח מעל־פני ויצאו׃
\par 2 והיה כי־יאמרו אליך אנה נצא ואמרת אליהם כה־אמר יהוה אשׁר למות למות ואשׁר לחרב לחרב ואשׁר לרעב לרעב ואשׁר לשׁבי לשׁבי׃
\par 3 ופקדתי עליהם ארבע משׁפחות נאם־יהוה את־החרב להרג ואת־הכלבים לסחב ואת־עוף השׁמים ואת־בהמת הארץ לאכל ולהשׁחית׃
\par 4 ונתתים לזועה לכל ממלכות הארץ בגלל מנשׁה בן־יחזקיהו מלך יהודה על אשׁר־עשׂה בירושׁלם׃
\par 5 כי מי־יחמל עליך ירושׁלם ומי ינוד לך ומי יסור לשׁאל לשׁלם לך׃
\par 6 את נטשׁת אתי נאם־יהוה אחור תלכי ואט את־ידי עליך ואשׁחיתך נלאיתי הנחם׃
\par 7 ואזרם במזרה בשׁערי הארץ שׁכלתי אבדתי את־עמי מדרכיהם לוא־שׁבו׃
\par 8 עצמו־לי אלמנתו מחול ימים הבאתי להם על־אם בחור שׁדד בצהרים הפלתי עליה פתאם עיר ובהלות׃
\par 9 אמללה ילדת השׁבעה נפחה נפשׁה באה שׁמשׁה בעד יומם בושׁה וחפרה ושׁאריתם לחרב אתן לפני איביהם נאם־יהוה׃
\par 10 אוי־לי אמי כי ילדתני אישׁ ריב ואישׁ מדון לכל־הארץ לא־נשׁיתי ולא־נשׁו־בי כלה מקללוני׃
\par 11 אמר יהוה אם־לא שׁרותך לטוב אם־לוא הפגעתי בך בעת־רעה ובעת צרה את־האיב׃
\par 12 הירע ברזל ברזל מצפון ונחשׁת׃
\par 13 חילך ואוצרותיך לבז אתן לא במחיר ובכל־חטאותיך ובכל־גבוליך׃
\par 14 והעברתי את־איביך בארץ לא ידעת כי־אשׁ קדחה באפי עליכם תוקד׃
\par 15 אתה ידעת יהוה זכרני ופקדני והנקם לי מרדפי אל־לארך אפך תקחני דע שׂאתי עליך חרפה׃
\par 16 נמצאו דבריך ואכלם ויהי דבריך לי לשׂשׂון ולשׂמחת לבבי כי־נקרא שׁמך עלי יהוה אלהי צבאות׃
\par 17 לא־ישׁבתי בסוד־משׂחקים ואעלז מפני ידך בדד ישׁבתי כי־זעם מלאתני׃
\par 18 למה היה כאבי נצח ומכתי אנושׁה מאנה הרפא היו תהיה לי כמו אכזב מים לא נאמנו׃
\par 19 לכן כה־אמר יהוה אם־תשׁוב ואשׁיבך לפני תעמד ואם־תוציא יקר מזולל כפי תהיה ישׁבו המה אליך ואתה לא־תשׁוב אליהם׃
\par 20 ונתתיך לעם הזה לחומת נחשׁת בצורה ונלחמו אליך ולא־יוכלו לך כי־אתך אני להושׁיעך ולהצילך נאם־יהוה׃
\par 21 והצלתיך מיד רעים ופדתיך מכף ערצים׃

\chapter{16}

\par 1 ויהי דבר־יהוה אלי לאמר׃
\par 2 לא־תקח לך אשׁה ולא־יהיו לך בנים ובנות במקום הזה׃
\par 3 כי־כה אמר יהוה על־הבנים ועל־הבנות הילודים במקום הזה ועל־אמתם הילדות אותם ועל־אבותם המולדים אותם בארץ הזאת׃
\par 4 ממותי תחלאים ימתו לא יספדו ולא יקברו לדמן על־פני האדמה יהיו ובחרב וברעב יכלו והיתה נבלתם למאכל לעוף השׁמים ולבהמת הארץ׃
\par 5 כי־כה אמר יהוה אל־תבוא בית מרזח ואל־תלך לספוד ואל־תנד להם כי־אספתי את־שׁלומי מאת העם־הזה נאם־יהוה את־החסד ואת־הרחמים׃
\par 6 ומתו גדלים וקטנים בארץ הזאת לא יקברו ולא־יספדו להם ולא יתגדד ולא יקרח להם׃
\par 7 ולא־יפרסו להם על־אבל לנחמו על־מת ולא־ישׁקו אותם כוס תנחומים על־אביו ועל־אמו׃
\par 8 ובית־משׁתה לא־תבוא לשׁבת אותם לאכל ולשׁתות׃
\par 9 כי כה אמר יהוה צבאות אלהי ישׂראל הנני משׁבית מן־המקום הזה לעיניכם ובימיכם קול שׂשׂון וקול שׂמחה קול חתן וקול כלה׃
\par 10 והיה כי תגיד לעם הזה את כל־הדברים האלה ואמרו אליך על־מה דבר יהוה עלינו את כל־הרעה הגדולה הזאת ומה עוננו ומה חטאתנו אשׁר חטאנו ליהוה אלהינו׃
\par 11 ואמרת אליהם על אשׁר־עזבו אבותיכם אותי נאם־יהוה וילכו אחרי אלהים אחרים ויעבדום וישׁתחוו להם ואתי עזבו ואת־תורתי לא שׁמרו׃
\par 12 ואתם הרעתם לעשׂות מאבותיכם והנכם הלכים אישׁ אחרי שׁררות לבו־הרע לבלתי שׁמע אלי׃
\par 13 והטלתי אתכם מעל הארץ הזאת על־הארץ אשׁר לא ידעתם אתם ואבותיכם ועבדתם־שׁם את־אלהים אחרים יומם ולילה אשׁר לא־אתן לכם חנינה׃
\par 14 לכן הנה־ימים באים נאם־יהוה ולא־יאמר עוד חי־יהוה אשׁר העלה את־בני ישׂראל מארץ מצרים׃
\par 15 כי אם־חי־יהוה אשׁר העלה את־בני ישׂראל מארץ צפון ומכל הארצות אשׁר הדיחם שׁמה והשׁבתים על־אדמתם אשׁר נתתי לאבותם׃
\par 16 הנני שׁלח לדוגים רבים נאם־יהוה ודיגום ואחרי־כן אשׁלח לרבים צידים וצדום מעל כל־הר ומעל כל־גבעה ומנקיקי הסלעים׃
\par 17 כי עיני על־כל־דרכיהם לא נסתרו מלפני ולא־נצפן עונם מנגד עיני׃
\par 18 ושׁלמתי ראשׁונה משׁנה עונם וחטאתם על חללם את־ארצי בנבלת שׁקוציהם ותועבותיהם מלאו את־נחלתי׃
\par 19 יהוה עזי ומעזי ומנוסי ביום צרה אליך גוים יבאו מאפסי־ארץ ויאמרו אך־שׁקר נחלו אבותינו הבל ואין־בם מועיל׃
\par 20 היעשׂה־לו אדם אלהים והמה לא אלהים׃
\par 21 לכן הנני מודיעם בפעם הזאת אודיעם את־ידי ואת־גבורתי וידעו כי־שׁמי יהוה׃

\chapter{17}

\par 1 חטאת יהודה כתובה בעט ברזל בצפרן שׁמיר חרושׁה על־לוח לבם ולקרנות מזבחותיכם׃
\par 2 כזכר בניהם מזבחותם ואשׁריהם על־עץ רענן על גבעות הגבהות׃
\par 3 הררי בשׂדה חילך כל־אוצרותיך לבז אתן במתיך בחטאת בכל־גבוליך׃
\par 4 ושׁמטתה ובך מנחלתך אשׁר נתתי לך והעבדתיך את־איביך בארץ אשׁר לא־ידעת כי־אשׁ קדחתם באפי עד־עולם תוקד׃
\par 5 כה אמר יהוה ארור הגבר אשׁר יבטח באדם ושׂם בשׂר זרעו ומן־יהוה יסור לבו׃
\par 6 והיה כערער בערבה ולא יראה כי־יבוא טוב ושׁכן חררים במדבר ארץ מלחה ולא תשׁב׃
\par 7 ברוך הגבר אשׁר יבטח ביהוה והיה יהוה מבטחו׃
\par 8 והיה כעץ שׁתול על־מים ועל־יובל ישׁלח שׁרשׁיו ולא ירא כי־יבא חם והיה עלהו רענן ובשׁנת בצרת לא ידאג ולא ימישׁ מעשׂות פרי׃
\par 9 עקב הלב מכל ואנשׁ הוא מי ידענו׃
\par 10 אני יהוה חקר לב בחן כליות ולתת לאישׁ כדרכו כפרי מעלליו׃
\par 11 קרא דגר ולא ילד עשׂה עשׁר ולא במשׁפט בחצי ימו יעזבנו ובאחריתו יהיה נבל׃
\par 12 כסא כבוד מרום מראשׁון מקום מקדשׁנו׃
\par 13 מקוה ישׂראל יהוה כל־עזביך יבשׁו יסורי בארץ יכתבו כי עזבו מקור מים־חיים את־יהוה׃
\par 14 רפאני יהוה וארפא הושׁיעני ואושׁעה כי תהלתי אתה׃
\par 15 הנה־המה אמרים אלי איה דבר־יהוה יבוא נא׃
\par 16 ואני לא־אצתי מרעה אחריך ויום אנושׁ לא התאויתי אתה ידעת מוצא שׂפתי נכח פניך היה׃
\par 17 אל־תהיה־לי למחתה מחסי־אתה ביום רעה׃
\par 18 יבשׁו רדפי ואל־אבשׁה אני יחתו המה ואל־אחתה אני הביא עליהם יום רעה ומשׁנה שׁברון שׁברם׃
\par 19 כה־אמר יהוה אלי הלך ועמדת בשׁער בני־עם אשׁר יבאו בו מלכי יהודה ואשׁר יצאו בו ובכל שׁערי ירושׁלם׃
\par 20 ואמרת אליהם שׁמעו דבר־יהוה מלכי יהודה וכל־יהודה וכל ישׁבי ירושׁלם הבאים בשׁערים האלה׃
\par 21 כה אמר יהוה השׁמרו בנפשׁותיכם ואל־תשׂאו משׂא ביום השׁבת והבאתם בשׁערי ירושׁלם׃
\par 22 ולא־תוציאו משׂא מבתיכם ביום השׁבת וכל־מלאכה לא תעשׂו וקדשׁתם את־יום השׁבת כאשׁר צויתי את־אבותיכם׃
\par 23 ולא שׁמעו ולא הטו את־אזנם ויקשׁו את־ערפם לבלתי שׁומע ולבלתי קחת מוסר׃
\par 24 והיה אם־שׁמע תשׁמעון אלי נאם־יהוה לבלתי הביא משׂא בשׁערי העיר הזאת ביום השׁבת ולקדשׁ את־יום השׁבת לבלתי עשׂות־בה כל־מלאכה׃
\par 25 ובאו בשׁערי העיר הזאת מלכים ושׂרים ישׁבים על־כסא דוד רכבים ברכב ובסוסים המה ושׂריהם אישׁ יהודה וישׁבי ירושׁלם וישׁבה העיר־הזאת לעולם׃
\par 26 ובאו מערי־יהודה ומסביבות ירושׁלם ומארץ בנימן ומן־השׁפלה ומן־ההר ומן־הנגב מבאים עולה וזבח ומנחה ולבונה ומבאי תודה בית יהוה׃
\par 27 ואם־לא תשׁמעו אלי לקדשׁ את־יום השׁבת ולבלתי שׂאת משׂא ובא בשׁערי ירושׁלם ביום השׁבת והצתי אשׁ בשׁעריה ואכלה ארמנות ירושׁלם ולא תכבה׃

\chapter{18}

\par 1 הדבר אשׁר היה אל־ירמיהו מאת יהוה לאמר׃
\par 2 קום וירדת בית היוצר ושׁמה אשׁמיעך את־דברי׃
\par 3 וארד בית היוצר והנהו עשׂה מלאכה על־האבנים׃
\par 4 ונשׁחת הכלי אשׁר הוא עשׂה בחמר ביד היוצר ושׁב ויעשׂהו כלי אחר כאשׁר ישׁר בעיני היוצר לעשׂות׃
\par 5 ויהי דבר־יהוה אלי לאמור׃
\par 6 הכיוצר הזה לא־אוכל לעשׂות לכם בית ישׂראל נאם־יהוה הנה כחמר ביד היוצר כן־אתם בידי בית ישׂראל׃
\par 7 רגע אדבר על־גוי ועל־ממלכה לנתושׁ ולנתוץ ולהאביד׃
\par 8 ושׁב הגוי ההוא מרעתו אשׁר דברתי עליו ונחמתי על־הרעה אשׁר חשׁבתי לעשׂות לו׃
\par 9 ורגע אדבר על־גוי ועל־ממלכה לבנת ולנטע׃
\par 10 ועשׂה הרעה בעיני לבלתי שׁמע בקולי ונחמתי על־הטובה אשׁר אמרתי להיטיב אותו׃
\par 11 ועתה אמר־נא אל־אישׁ־יהודה ועל־יושׁבי ירושׁלם לאמר כה אמר יהוה הנה אנכי יוצר עליכם רעה וחשׁב עליכם מחשׁבה שׁובו נא אישׁ מדרכו הרעה והיטיבו דרכיכם ומעלליכם׃
\par 12 ואמרו נואשׁ כי־אחרי מחשׁבותינו נלך ואישׁ שׁררות לבו־הרע נעשׂה׃
\par 13 לכן כה אמר יהוה שׁאלו־נא בגוים מי שׁמע כאלה שׁעררת עשׂתה מאד בתולת ישׂראל׃
\par 14 היעזב מצור שׂדי שׁלג לבנון אם־ינתשׁו מים זרים קרים נוזלים׃
\par 15 כי־שׁכחני עמי לשׁוא יקטרו ויכשׁלום בדרכיהם שׁבילי עולם ללכת נתיבות דרך לא סלולה׃
\par 16 לשׂום ארצם לשׁמה שׁרוקת עולם כל עובר עליה ישׁם ויניד בראשׁו׃
\par 17 כרוח־קדים אפיצם לפני אויב ערף ולא־פנים אראם ביום אידם׃
\par 18 ויאמרו לכו ונחשׁבה על־ירמיהו מחשׁבות כי לא־תאבד תורה מכהן ועצה מחכם ודבר מנביא לכו ונכהו בלשׁון ואל־נקשׁיבה אל־כל־דבריו׃
\par 19 הקשׁיבה יהוה אלי ושׁמע לקול יריבי׃
\par 20 הישׁלם תחת־טובה רעה כי־כרו שׁוחה לנפשׁי זכר עמדי לפניך לדבר עליהם טובה להשׁיב את־חמתך מהם׃
\par 21 לכן תן את־בניהם לרעב והגרם על־ידי־חרב ותהינה נשׁיהם שׁכלות ואלמנות ואנשׁיהם יהיו הרגי מות בחוריהם מכי־חרב במלחמה׃
\par 22 תשׁמע זעקה מבתיהם כי־תביא עליהם גדוד פתאם כי־כרו שׁיחה ללכדני ופחים טמנו לרגלי׃
\par 23 ואתה יהוה ידעת את־כל־עצתם עלי למות אל־תכפר על־עונם וחטאתם מלפניך אל־תמחי והיו מכשׁלים לפניך בעת אפך עשׂה בהם׃

\chapter{19}

\par 1 כה אמר יהוה הלוך וקנית בקבק יוצר חרשׂ ומזקני העם ומזקני הכהנים׃
\par 2 ויצאת אל־גיא בן־הנם אשׁר פתח שׁער החרסות וקראת שׁם את־הדברים אשׁר־אדבר אליך׃
\par 3 ואמרת שׁמעו דבר־יהוה מלכי יהודה וישׁבי ירושׁלם כה־אמר יהוה צבאות אלהי ישׂראל הנני מביא רעה על־המקום הזה אשׁר כל־שׁמעה תצלנה אזניו׃
\par 4 יען אשׁר עזבני וינכרו את־המקום הזה ויקטרו־בו לאלהים אחרים אשׁר לא־ידעום המה ואבותיהם ומלכי יהודה ומלאו את־המקום הזה דם נקים׃
\par 5 ובנו את־במות הבעל לשׂרף את־בניהם באשׁ עלות לבעל אשׁר לא־צויתי ולא דברתי ולא עלתה על־לבי׃
\par 6 לכן הנה־ימים באים נאם־יהוה ולא־יקרא למקום הזה עוד התפת וגיא בן־הנם כי אם־גיא ההרגה׃
\par 7 ובקתי את־עצת יהודה וירושׁלם במקום הזה והפלתים בחרב לפני איביהם וביד מבקשׁי נפשׁם ונתתי את־נבלתם למאכל לעוף השׁמים ולבהמת הארץ׃
\par 8 ושׂמתי את־העיר הזאת לשׁמה ולשׁרקה כל עבר עליה ישׁם וישׁרק על־כל־מכתה׃
\par 9 והאכלתים את־בשׂר בניהם ואת בשׂר בנתיהם ואישׁ בשׂר־רעהו יאכלו במצור ובמצוק אשׁר יציקו להם איביהם ומבקשׁי נפשׁם׃
\par 10 ושׁברת הבקבק לעיני האנשׁים ההלכים אותך׃
\par 11 ואמרת אליהם כה־אמר יהוה צבאות ככה אשׁבר את־העם הזה ואת־העיר הזאת כאשׁר ישׁבר את־כלי היוצר אשׁר לא־יוכל להרפה עוד ובתפת יקברו מאין מקום לקבור׃
\par 12 כן־אעשׂה למקום הזה נאם־יהוה וליושׁביו ולתת את־העיר הזאת כתפת׃
\par 13 והיו בתי ירושׁלם ובתי מלכי יהודה כמקום התפת הטמאים לכל הבתים אשׁר קטרו על־גגתיהם לכל צבא השׁמים והסך נסכים לאלהים אחרים׃
\par 14 ויבא ירמיהו מהתפת אשׁר שׁלחו יהוה שׁם להנבא ויעמד בחצר בית־יהוה ויאמר אל־כל־העם׃
\par 15 כה־אמר יהוה צבאות אלהי ישׂראל הנני מבי אל־העיר הזאת ועל־כל־עריה את כל־הרעה אשׁר דברתי עליה כי הקשׁו את־ערפם לבלתי שׁמוע את־דברי׃

\chapter{20}

\par 1 וישׁמע פשׁחור בן־אמר הכהן והוא־פקיד נגיד בבית יהוה את־ירמיהו נבא את־הדברים האלה׃
\par 2 ויכה פשׁחור את ירמיהו הנביא ויתן אתו על־המהפכת אשׁר בשׁער בנימן העליון אשׁר בבית יהוה׃
\par 3 ויהי ממחרת ויצא פשׁחור את־ירמיהו מן־המהפכת ויאמר אליו ירמיהו לא פשׁחור קרא יהוה שׁמך כי אם־מגור מסביב׃
\par 4 כי כה אמר יהוה הנני נתנך למגור לך ולכל־אהביך ונפלו בחרב איביהם ועיניך ראות ואת־כל־יהודה אתן ביד מלך־בבל והגלם בבלה והכם בחרב׃
\par 5 ונתתי את־כל־חסן העיר הזאת ואת־כל־יגיעה ואת־כל־יקרה ואת כל־אוצרות מלכי יהודה אתן ביד איביהם ובזזום ולקחום והביאום בבלה׃
\par 6 ואתה פשׁחור וכל ישׁבי ביתך תלכו בשׁבי ובבל תבוא ושׁם תמות ושׁם תקבר אתה וכל־אהביך אשׁר־נבאת להם בשׁקר׃
\par 7 פתיתני יהוה ואפת חזקתני ותוכל הייתי לשׂחוק כל־היום כלה לעג לי׃
\par 8 כי־מדי אדבר אזעק חמס ושׁד אקרא כי־היה דבר־יהוה לי לחרפה ולקלס כל־היום׃
\par 9 ואמרתי לא־אזכרנו ולא־אדבר עוד בשׁמו והיה בלבי כאשׁ בערת עצר בעצמתי ונלאיתי כלכל ולא אוכל׃
\par 10 כי שׁמעתי דבת רבים מגור מסביב הגידו ונגידנו כל אנושׁ שׁלומי שׁמרי צלעי אולי יפתה ונוכלה לו ונקחה נקמתנו ממנו׃
\par 11 ויהוה אותי כגבור עריץ על־כן רדפי יכשׁלו ולא יכלו בשׁו מאד כי־לא השׂכילו כלמת עולם לא תשׁכח׃
\par 12 ויהוה צבאות בחן צדיק ראה כליות ולב אראה נקמתך מהם כי אליך גליתי את־ריבי׃
\par 13 שׁירו ליהוה הללו את־יהוה כי הציל את־נפשׁ אביון מיד מרעים׃
\par 14 ארור היום אשׁר ילדתי בו יום אשׁר־ילדתני אמי אל־יהי ברוך׃
\par 15 ארור האישׁ אשׁר בשׂר את־אבי לאמר ילד־לך בן זכר שׂמח שׂמחהו׃
\par 16 והיה האישׁ ההוא כערים אשׁר־הפך יהוה ולא נחם ושׁמע זעקה בבקר ותרועה בעת צהרים׃
\par 17 אשׁר לא־מותתני מרחם ותהי־לי אמי קברי ורחמה הרת עולם׃
\par 18 למה זה מרחם יצאתי לראות עמל ויגון ויכלו בבשׁת ימי׃

\chapter{21}

\par 1 הדבר אשׁר־היה אל־ירמיהו מאת יהוה בשׁלח אליו המלך צדקיהו את־פשׁחור בן־מלכיה ואת־צפניה בן־מעשׂיה הכהן לאמר׃
\par 2 דרשׁ־נא בעדנו את־יהוה כי נבוכדראצר מלך־בבל נלחם עלינו אולי יעשׂה יהוה אותנו ככל־נפלאתיו ויעלה מעלינו׃
\par 3 ויאמר ירמיהו אליהם כה תאמרן אל־צדקיהו׃
\par 4 כה־אמר יהוה אלהי ישׂראל הנני מסב את־כלי המלחמה אשׁר בידכם אשׁר אתם נלחמים בם את־מלך בבל ואת־הכשׂדים הצרים עליכם מחוץ לחומה ואספתי אותם אל־תוך העיר הזאת׃
\par 5 ונלחמתי אני אתכם ביד נטויה ובזרוע חזקה ובאף ובחמה ובקצף גדול׃
\par 6 והכיתי את־יושׁבי העיר הזאת ואת־האדם ואת־הבהמה בדבר גדול ימתו׃
\par 7 ואחרי־כן נאם־יהוה אתן את־צדקיהו מלך־יהודה ואת־עבדיו ואת־העם ואת־הנשׁארים בעיר הזאת מן־הדבר מן־החרב ומן־הרעב ביד נבוכדראצר מלך־בבל וביד איביהם וביד מבקשׁי נפשׁם והכם לפי־חרב לא־יחוס עליהם ולא יחמל ולא ירחם׃
\par 8 ואל־העם הזה תאמר כה אמר יהוה הנני נתן לפניכם את־דרך החיים ואת־דרך המות׃
\par 9 הישׁב בעיר הזאת ימות בחרב וברעב ובדבר והיוצא ונפל על־הכשׂדים הצרים עליכם יחיה והיתה־לו נפשׁו לשׁלל׃
\par 10 כי שׂמתי פני בעיר הזאת לרעה ולא לטובה נאם־יהוה ביד־מלך בבל תנתן ושׂרפה באשׁ׃
\par 11 ולבית מלך יהודה שׁמעו דבר־יהוה׃
\par 12 בית דוד כה אמר יהוה דינו לבקר משׁפט והצילו גזול מיד עושׁק פן־תצא כאשׁ חמתי ובערה ואין מכבה מפני רע מעלליהם׃
\par 13 הנני אליך ישׁבת העמק צור המישׁר נאם־יהוה האמרים מי־יחת עלינו ומי יבוא במעונותינו׃
\par 14 ופקדתי עליכם כפרי מעלליכם נאם־יהוה והצתי אשׁ ביערה ואכלה כל־סביביה׃

\chapter{22}

\par 1 כה אמר יהוה רד בית־מלך יהודה ודברת שׁם את־הדבר הזה׃
\par 2 ואמרת שׁמע דבר־יהוה מלך יהודה הישׁב על־כסא דוד אתה ועבדיך ועמך הבאים בשׁערים האלה׃
\par 3 כה אמר יהוה עשׂו משׁפט וצדקה והצילו גזול מיד עשׁוק וגר יתום ואלמנה אל־תנו אל־תחמסו ודם נקי אל־תשׁפכו במקום הזה׃
\par 4 כי אם־עשׂו תעשׂו את־הדבר הזה ובאו בשׁערי הבית הזה מלכים ישׁבים לדוד על־כסאו רכבים ברכב ובסוסים הוא ועבדו ועמו׃
\par 5 ואם לא תשׁמעו את־הדברים האלה בי נשׁבעתי נאם־יהוה כי־לחרבה יהיה הבית הזה׃
\par 6 כי־כה אמר יהוה על־בית מלך יהודה גלעד אתה לי ראשׁ הלבנון אם־לא אשׁיתך מדבר ערים לא נושׁבה׃
\par 7 וקדשׁתי עליך משׁחתים אישׁ וכליו וכרתו מבחר ארזיך והפילו על־האשׁ׃
\par 8 ועברו גוים רבים על העיר הזאת ואמרו אישׁ אל־רעהו על־מה עשׂה יהוה ככה לעיר הגדולה הזאת׃
\par 9 ואמרו על אשׁר עזבו את־ברית יהוה אלהיהם וישׁתחוו לאלהים אחרים ויעבדום׃
\par 10 אל־תבכו למת ואל־תנדו לו בכו בכו להלך כי לא ישׁוב עוד וראה את־ארץ מולדתו׃
\par 11 כי כה אמר־יהוה אל־שׁלם בן־יאשׁיהו מלך יהודה המלך תחת יאשׁיהו אביו אשׁר יצא מן־המקום הזה לא־ישׁוב שׁם עוד׃
\par 12 כי במקום אשׁר־הגלו אתו שׁם ימות ואת־הארץ הזאת לא־יראה עוד׃
\par 13 הוי בנה ביתו בלא־צדק ועליותיו בלא משׁפט ברעהו יעבד חנם ופעלו לא יתן־לו׃
\par 14 האמר אבנה־לי בית מדות ועליות מרוחים וקרע לו חלוני וספון בארז ומשׁוח בשׁשׁר׃
\par 15 התמלך כי אתה מתחרה בארז אביך הלוא אכל ושׁתה ועשׂה משׁפט וצדקה אז טוב לו׃
\par 16 דן דין־עני ואביון אז טוב הלוא־היא הדעת אתי נאם־יהוה׃
\par 17 כי אין עיניך ולבך כי אם־על־בצעך ועל דם־הנקי לשׁפוך ועל־העשׁק ועל־המרוצה לעשׂות׃
\par 18 לכן כה־אמר יהוה אל־יהויקים בן־יאשׁיהו מלך יהודה לא־יספדו לו הוי אחי והוי אחות לא־יספדו לו הוי אדון והוי הדה׃
\par 19 קבורת חמור יקבר סחוב והשׁלך מהלאה לשׁערי ירושׁלם׃
\par 20 עלי הלבנון וצעקי ובבשׁן תני קולך וצעקי מעברים כי נשׁברו כל־מאהביך׃
\par 21 דברתי אליך בשׁלותיך אמרת לא אשׁמע זה דרכך מנעוריך כי לא־שׁמעת בקולי׃
\par 22 כל־רעיך תרעה־רוח ומאהביך בשׁבי ילכו כי אז תבשׁי ונכלמת מכל רעתך׃
\par 23 ישׁבתי בלבנון מקננתי בארזים מה־נחנת בבא־לך חבלים חיל כילדה׃
\par 24 חי־אני נאם־יהוה כי אם־יהיה כניהו בן־יהויקים מלך יהודה חותם על־יד ימיני כי משׁם אתקנך׃
\par 25 ונתתיך ביד מבקשׁי נפשׁך וביד אשׁר־אתה יגור מפניהם וביד נבוכדראצר מלך־בבל וביד הכשׂדים׃
\par 26 והטלתי אתך ואת־אמך אשׁר ילדתך על הארץ אחרת אשׁר לא־ילדתם שׁם ושׁם תמותו׃
\par 27 ועל־הארץ אשׁר־הם מנשׂאים את־נפשׁם לשׁוב שׁם שׁמה לא ישׁובו׃
\par 28 העצב נבזה נפוץ האישׁ הזה כניהו אם־כלי אין חפץ בו מדוע הוטלו הוא וזרעו והשׁלכו על־הארץ אשׁר לא־ידעו׃
\par 29 ארץ ארץ ארץ שׁמעי דבר־יהוה׃
\par 30 כה אמר יהוה כתבו את־האישׁ הזה ערירי גבר לא־יצלח בימיו כי לא יצלח מזרעו אישׁ ישׁב על־כסא דוד ומשׁל עוד ביהודה׃

\chapter{23}

\par 1 הוי רעים מאבדים ומפצים את־צאן מרעיתי נאם־יהוה׃
\par 2 לכן כה־אמר יהוה אלהי ישׂראל על־הרעים הרעים את־עמי אתם הפצתם את־צאני ותדחום ולא פקדתם אתם הנני פקד עליכם את־רע מעלליכם נאם־יהוה׃
\par 3 ואני אקבץ את־שׁארית צאני מכל הארצות אשׁר־הדחתי אתם שׁם והשׁבתי אתהן על־נוהן ופרו ורבו׃
\par 4 והקמתי עליהם רעים ורעום ולא־ייראו עוד ולא־יחתו ולא יפקדו נאם־יהוה׃
\par 5 הנה ימים באים נאם־יהוה והקמתי לדוד צמח צדיק ומלך מלך והשׂכיל ועשׂה משׁפט וצדקה בארץ׃
\par 6 בימיו תושׁע יהודה וישׂראל ישׁכן לבטח וזה־שׁמו אשׁר־יקראו יהוה צדקנו׃
\par 7 לכן הנה־ימים באים נאם־יהוה ולא־יאמרו עוד חי־יהוה אשׁר העלה את־בני ישׂראל מארץ מצרים׃
\par 8 כי אם־חי־יהוה אשׁר העלה ואשׁר הביא את־זרע בית ישׂראל מארץ צפונה ומכל הארצות אשׁר הדחתים שׁם וישׁבו על־אדמתם׃
\par 9 לנבאים נשׁבר לבי בקרבי רחפו כל־עצמותי הייתי כאישׁ שׁכור וכגבר עברו יין מפני יהוה ומפני דברי קדשׁו׃
\par 10 כי מנאפים מלאה הארץ כי־מפני אלה אבלה הארץ יבשׁו נאות מדבר ותהי מרוצתם רעה וגבורתם לא־כן׃
\par 11 כי־גם־נביא גם־כהן חנפו גם־בביתי מצאתי רעתם נאם־יהוה׃
\par 12 לכן יהיה דרכם להם כחלקלקות באפלה ידחו ונפלו בה כי־אביא עליהם רעה שׁנת פקדתם נאם־יהוה׃
\par 13 ובנביאי שׁמרון ראיתי תפלה הנבאו בבעל ויתעו את־עמי את־ישׂראל׃
\par 14 ובנבאי ירושׁלם ראיתי שׁערורה נאוף והלך בשׁקר וחזקו ידי מרעים לבלתי־שׁבו אישׁ מרעתו היו־לי כלם כסדם וישׁביה כעמרה׃
\par 15 לכן כה־אמר יהוה צבאות על־הנבאים הנני מאכיל אותם לענה והשׁקתים מי־ראשׁ כי מאת נביאי ירושׁלם יצאה חנפה לכל־הארץ׃
\par 16 כה־אמר יהוה צבאות אל־תשׁמעו על־דברי הנבאים הנבאים לכם מהבלים המה אתכם חזון לבם ידברו לא מפי יהוה׃
\par 17 אמרים אמור למנאצי דבר יהוה שׁלום יהיה לכם וכל הלך בשׁררות לבו אמרו לא־תבוא עליכם רעה׃
\par 18 כי מי עמד בסוד יהוה וירא וישׁמע את־דברו מי־הקשׁיב דברי וישׁמע׃
\par 19 הנה סערת יהוה חמה יצאה וסער מתחולל על ראשׁ רשׁעים יחול׃
\par 20 לא ישׁוב אף־יהוה עד־עשׂתו ועד־הקימו מזמות לבו באחרית הימים תתבוננו בה בינה׃
\par 21 לא־שׁלחתי את־הנבאים והם רצו לא־דברתי אליהם והם נבאו׃
\par 22 ואם־עמדו בסודי וישׁמעו דברי את־עמי וישׁבום מדרכם הרע ומרע מעלליהם׃
\par 23 האלהי מקרב אני נאם־יהוה ולא אלהי מרחק׃
\par 24 אם־יסתר אישׁ במסתרים ואני לא־אראנו נאם־יהוה הלוא את־השׁמים ואת־הארץ אני מלא נאם־יהוה׃
\par 25 שׁמעתי את אשׁר־אמרו הנבאים הנבאים בשׁמי שׁקר לאמר חלמתי חלמתי׃
\par 26 עד־מתי הישׁ בלב הנבאים נבאי השׁקר ונביאי תרמת לבם׃
\par 27 החשׁבים להשׁכיח את־עמי שׁמי בחלומתם אשׁר יספרו אישׁ לרעהו כאשׁר שׁכחו אבותם את־שׁמי בבעל׃
\par 28 הנביא אשׁר־אתו חלום יספר חלום ואשׁר דברי אתו ידבר דברי אמת מה־לתבן את־הבר נאם־יהוה׃
\par 29 הלוא כה דברי כאשׁ נאם־יהוה וכפטישׁ יפצץ סלע׃
\par 30 לכן הנני על־הנבאים נאם־יהוה מגנבי דברי אישׁ מאת רעהו׃
\par 31 הנני על־הנביאם נאם־יהוה הלקחים לשׁונם וינאמו נאם׃
\par 32 הנני על־נבאי חלמות שׁקר נאם־יהוה ויספרום ויתעו את־עמי בשׁקריהם ובפחזותם ואנכי לא־שׁלחתים ולא צויתים והועיל לא־יועילו לעם־הזה נאם־יהוה׃
\par 33 וכי־ישׁאלך העם הזה או־הנביא או־כהן לאמר מה־משׂא יהוה ואמרת אליהם את־מה־משׂא ונטשׁתי אתכם נאם־יהוה׃
\par 34 והנביא והכהן והעם אשׁר יאמר משׂא יהוה ופקדתי על־האישׁ ההוא ועל־ביתו׃
\par 35 כה תאמרו אישׁ על־רעהו ואישׁ אל־אחיו מה־ענה יהוה ומה־דבר יהוה׃
\par 36 ומשׂא יהוה לא תזכרו־עוד כי המשׂא יהיה לאישׁ דברו והפכתם את־דברי אלהים חיים יהוה צבאות אלהינו׃
\par 37 כה תאמר אל־הנביא מה־ענך יהוה ומה־דבר יהוה׃
\par 38 ואם־משׂא יהוה תאמרו לכן כה אמר יהוה יען אמרכם את־הדבר הזה משׂא יהוה ואשׁלח אליכם לאמר לא תאמרו משׂא יהוה׃
\par 39 לכן הנני ונשׁיתי אתכם נשׁא ונטשׁתי אתכם ואת־העיר אשׁר נתתי לכם ולאבותיכם מעל פני׃
\par 40 ונתתי עליכם חרפת עולם וכלמות עולם אשׁר לא תשׁכח׃

\chapter{24}

\par 1 הראני יהוה והנה שׁני דודאי תאנים מועדים לפני היכל יהוה אחרי הגלות נבוכדראצר מלך־בבל את־יכניהו בן־יהויקים מלך־יהודה ואת־שׂרי יהודה ואת־החרשׁ ואת־המסגר מירושׁלם ויבאם בבל׃
\par 2 הדוד אחד תאנים טבות מאד כתאני הבכרות והדוד אחד תאנים רעות מאד אשׁר לא־תאכלנה מרע׃
\par 3 ויאמר יהוה אלי מה־אתה ראה ירמיהו ואמר תאנים התאנים הטבות טבות מאד והרעות רעות מאד אשׁר לא־תאכלנה מרע׃
\par 4 ויהי דבר־יהוה אלי לאמר׃
\par 5 כה־אמר יהוה אלהי ישׂראל כתאנים הטבות האלה כן־אכיר את־גלות יהודה אשׁר שׁלחתי מן־המקום הזה ארץ כשׂדים לטובה׃
\par 6 ושׂמתי עיני עליהם לטובה והשׁבתים על־הארץ הזאת ובניתים ולא אהרס ונטעתים ולא אתושׁ׃
\par 7 ונתתי להם לב לדעת אתי כי אני יהוה והיו־לי לעם ואנכי אהיה להם לאלהים כי־ישׁבו אלי בכל־לבם׃
\par 8 וכתאנים הרעות אשׁר לא־תאכלנה מרע כי־כה אמר יהוה כן אתן את־צדקיהו מלך־יהודה ואת־שׂריו ואת שׁארית ירושׁלם הנשׁארים בארץ הזאת והישׁבים בארץ מצרים׃
\par 9 ונתתים לזועה לרעה לכל ממלכות הארץ לחרפה ולמשׁל לשׁנינה ולקללה בכל־המקמות אשׁר־אדיחם שׁם׃
\par 10 ושׁלחתי בם את־החרב את־הרעב ואת־הדבר עד־תמם מעל האדמה אשׁר־נתתי להם ולאבותיהם׃

\chapter{25}

\par 1 הדבר אשׁר־היה על־ירמיהו על־כל־עם יהודה בשׁנה הרבעית ליהויקים בן־יאשׁיהו מלך יהודה היא השׁנה הראשׁנית לנבוכדראצר מלך בבל׃
\par 2 אשׁר דבר ירמיהו הנביא על־כל־עם יהודה ואל כל־ישׁבי ירושׁלם לאמר׃
\par 3 מן־שׁלשׁ עשׂרה שׁנה ליאשׁיהו בן־אמון מלך יהודה ועד היום הזה זה שׁלשׁ ועשׂרים שׁנה היה דבר־יהוה אלי ואדבר אליכם אשׁכים ודבר ולא שׁמעתם׃
\par 4 ושׁלח יהוה אליכם את־כל־עבדיו הנבאים השׁכם ושׁלח ולא שׁמעתם ולא־הטיתם את־אזנכם לשׁמע׃
\par 5 לאמר שׁובו־נא אישׁ מדרכו הרעה ומרע מעלליכם ושׁבו על־האדמה אשׁר נתן יהוה לכם ולאבותיכם למן־עולם ועד־עולם׃
\par 6 ואל־תלכו אחרי אלהים אחרים לעבדם ולהשׁתחות להם ולא־תכעיסו אותי במעשׂה ידיכם ולא ארע לכם׃
\par 7 ולא־שׁמעתם אלי נאם־יהוה למען הכעסוני במעשׂה ידיכם לרע לכם׃
\par 8 לכן כה אמר יהוה צבאות יען אשׁר לא־שׁמעתם את־דברי׃
\par 9 הנני שׁלח ולקחתי את־כל־משׁפחות צפון נאם־יהוה ואל־נבוכדראצר מלך־בבל עבדי והבאתים על־הארץ הזאת ועל־ישׁביה ועל כל־הגוים האלה סביב והחרמתים ושׂמתים לשׁמה ולשׁרקה ולחרבות עולם׃
\par 10 והאבדתי מהם קול שׂשׂון וקול שׂמחה קול חתן וקול כלה קול רחים ואור נר׃
\par 11 והיתה כל־הארץ הזאת לחרבה לשׁמה ועבדו הגוים האלה את־מלך בבל שׁבעים שׁנה׃
\par 12 והיה כמלאות שׁבעים שׁנה אפקד על־מלך־בבל ועל־הגוי ההוא נאם־יהוה את־עונם ועל־ארץ כשׂדים ושׂמתי אתו לשׁממות עולם׃
\par 13 והבאיתי על־הארץ ההיא את־כל־דברי אשׁר־דברתי עליה את כל־הכתוב בספר הזה אשׁר־נבא ירמיהו על־כל־הגוים׃
\par 14 כי עבדו־בם גם־המה גוים רבים ומלכים גדולים ושׁלמתי להם כפעלם וכמעשׂה ידיהם׃
\par 15 כי כה אמר יהוה אלהי ישׂראל אלי קח את־כוס היין החמה הזאת מידי והשׁקיתה אתו את־כל־הגוים אשׁר אנכי שׁלח אותך אליהם׃
\par 16 ושׁתו והתגעשׁו והתהללו מפני החרב אשׁר אנכי שׁלח בינתם׃
\par 17 ואקח את־הכוס מיד יהוה ואשׁקה את־כל־הגוים אשׁר־שׁלחני יהוה אליהם׃
\par 18 את־ירושׁלם ואת־ערי יהודה ואת־מלכיה את־שׂריה לתת אתם לחרבה לשׁמה לשׁרקה ולקללה כיום הזה׃
\par 19 את־פרעה מלך־מצרים ואת־עבדיו ואת־שׂריו ואת־כל־עמו׃
\par 20 ואת כל־הערב ואת כל־מלכי ארץ העוץ ואת כל־מלכי ארץ פלשׁתים ואת־אשׁקלון ואת־עזה ואת־עקרון ואת שׁארית אשׁדוד׃
\par 21 את־אדום ואת־מואב ואת־בני עמון׃
\par 22 ואת כל־מלכי־צר ואת כל־מלכי צידון ואת מלכי האי אשׁר בעבר הים׃
\par 23 ואת־דדן ואת־תימא ואת־בוז ואת כל־קצוצי פאה׃
\par 24 ואת כל־מלכי ערב ואת כל־מלכי הערב השׁכנים במדבר׃
\par 25 ואת כל־מלכי זמרי ואת כל־מלכי עילם ואת כל־מלכי מדי׃
\par 26 ואת כל־מלכי הצפון הקרבים והרחקים אישׁ אל־אחיו ואת כל־הממלכות הארץ אשׁר על־פני האדמה ומלך שׁשׁך ישׁתה אחריהם׃
\par 27 ואמרת אליהם כה־אמר יהוה צבאות אלהי ישׂראל שׁתו ושׁכרו וקיו ונפלו ולא תקומו מפני החרב אשׁר אנכי שׁלח ביניכם׃
\par 28 והיה כי ימאנו לקחת־הכוס מידך לשׁתות ואמרת אליהם כה אמר יהוה צבאות שׁתו תשׁתו׃
\par 29 כי הנה בעיר אשׁר נקרא־שׁמי עליה אנכי מחל להרע ואתם הנקה תנקו לא תנקו כי חרב אני קרא על־כל־ישׁבי הארץ נאם יהוה צבאות׃
\par 30 ואתה תנבא אליהם את כל־הדברים האלה ואמרת אליהם יהוה ממרום ישׁאג וממעון קדשׁו יתן קולו שׁאג ישׁאג על־נוהו הידד כדרכים יענה אל כל־ישׁבי הארץ׃
\par 31 בא שׁאון עד־קצה הארץ כי ריב ליהוה בגוים נשׁפט הוא לכל־בשׂר הרשׁעים נתנם לחרב נאם־יהוה׃
\par 32 כה אמר יהוה צבאות הנה רעה יצאת מגוי אל־גוי וסער גדול יעור מירכתי־ארץ׃
\par 33 והיו חללי יהוה ביום ההוא מקצה הארץ ועד־קצה הארץ לא יספדו ולא יאספו ולא יקברו לדמן על־פני האדמה יהיו׃
\par 34 הילילו הרעים וזעקו והתפלשׁו אדירי הצאן כי־מלאו ימיכם לטבוח ותפוצותיכם ונפלתם ככלי חמדה׃
\par 35 ואבד מנוס מן־הרעים ופליטה מאדירי הצאן׃
\par 36 קול צעקת הרעים ויללת אדירי הצאן כי־שׁדד יהוה את־מרעיתם׃
\par 37 ונדמו נאות השׁלום מפני חרון אף־יהוה׃
\par 38 עזב ככפיר סכו כי־היתה ארצם לשׁמה מפני חרון היונה ומפני חרון אפו׃

\chapter{26}

\par 1 בראשׁית ממלכות יהויקים בן־יאשׁיהו מלך יהודה היה הדבר הזה מאת יהוה לאמר׃
\par 2 כה אמר יהוה עמד בחצר בית־יהוה ודברת על־כל־ערי יהודה הבאים להשׁתחות בית־יהוה את כל־הדברים אשׁר צויתיך לדבר אליהם אל־תגרע דבר׃
\par 3 אולי ישׁמעו וישׁבו אישׁ מדרכו הרעה ונחמתי אל־הרעה אשׁר אנכי חשׁב לעשׂות להם מפני רע מעלליהם׃
\par 4 ואמרת אליהם כה אמר יהוה אם־לא תשׁמעו אלי ללכת בתורתי אשׁר נתתי לפניכם׃
\par 5 לשׁמע על־דברי עבדי הנבאים אשׁר אנכי שׁלח אליכם והשׁכם ושׁלח ולא שׁמעתם׃
\par 6 ונתתי את־הבית הזה כשׁלה ואת־העיר הזאתה אתן לקללה לכל גויי הארץ׃
\par 7 וישׁמעו הכהנים והנבאים וכל־העם את־ירמיהו מדבר את־הדברים האלה בבית יהוה׃
\par 8 ויהי ככלות ירמיהו לדבר את כל־אשׁר־צוה יהוה לדבר אל־כל־העם ויתפשׂו אתו הכהנים והנבאים וכל־העם לאמר מות תמות׃
\par 9 מדוע נבית בשׁם־יהוה לאמר כשׁלו יהיה הבית הזה והעיר הזאת תחרב מאין יושׁב ויקהל כל־העם אל־ירמיהו בבית יהוה׃
\par 10 וישׁמעו שׂרי יהודה את הדברים האלה ויעלו מבית־המלך בית יהוה וישׁבו בפתח שׁער־יהוה החדשׁ׃
\par 11 ויאמרו הכהנים והנבאים אל־השׂרים ואל־כל־העם לאמר משׁפט־מות לאישׁ הזה כי נבא אל־העיר הזאת כאשׁר שׁמעתם באזניכם׃
\par 12 ויאמר ירמיהו אל־כל־השׂרים ואל־כל־העם לאמר יהוה שׁלחני להנבא אל־הבית הזה ואל־העיר הזאת את כל־הדברים אשׁר שׁמעתם׃
\par 13 ועתה היטיבו דרכיכם ומעלליכם ושׁמעו בקול יהוה אלהיכם וינחם יהוה אל־הרעה אשׁר דבר עליכם׃
\par 14 ואני הנני בידכם עשׂו־לי כטוב וכישׁר בעיניכם׃
\par 15 אך ידע תדעו כי אם־ממתים אתם אתי כי־דם נקי אתם נתנים עליכם ואל־העיר הזאת ואל־ישׁביה כי באמת שׁלחני יהוה עליכם לדבר באזניכם את כל־הדברים האלה׃
\par 16 ויאמרו השׂרים וכל־העם אל־הכהנים ואל־הנביאים אין־לאישׁ הזה משׁפט־מות כי בשׁם יהוה אלהינו דבר אלינו׃
\par 17 ויקמו אנשׁים מזקני הארץ ויאמרו אל־כל־קהל העם לאמר׃
\par 18 מיכיה המורשׁתי היה נבא בימי חזקיהו מלך־יהודה ויאמר אל־כל־עם יהודה לאמר כה־אמר יהוה צבאות ציון שׂדה תחרשׁ וירושׁלים עיים תהיה והר הבית לבמות יער׃
\par 19 ההמת המתהו חזקיהו מלך־יהודה וכל־יהודה הלא ירא את־יהוה ויחל את־פני יהוה וינחם יהוה אל־הרעה אשׁר־דבר עליהם ואנחנו עשׂים רעה גדולה על־נפשׁותינו׃
\par 20 וגם־אישׁ היה מתנבא בשׁם יהוה אוריהו בן־שׁמעיהו מקרית היערים וינבא על־העיר הזאת ועל־הארץ הזאת ככל דברי ירמיהו׃
\par 21 וישׁמע המלך־יהויקים וכל־גבוריו וכל־השׂרים את־דבריו ויבקשׁ המלך המיתו וישׁמע אוריהו וירא ויברח ויבא מצרים׃
\par 22 וישׁלח המלך יהויקים אנשׁים מצרים את אלנתן בן־עכבור ואנשׁים אתו אל־מצרים׃
\par 23 ויוציאו את־אוריהו ממצרים ויבאהו אל־המלך יהויקים ויכהו בחרב וישׁלך את־נבלתו אל־קברי בני העם׃
\par 24 אך יד אחיקם בן־שׁפן היתה את־ירמיהו לבלתי תת־אתו ביד־העם להמיתו׃

\chapter{27}

\par 1 בראשׁית ממלכת יהויקם בן־יאושׁיהו מלך יהודה היה הדבר הזה אל־ירמיה מאת יהוה לאמר׃
\par 2 כה־אמר יהוה אלי עשׂה לך מוסרות ומטות ונתתם על־צוארך׃
\par 3 ושׁלחתם אל־מלך אדום ואל־מלך מואב ואל־מלך בני עמון ואל־מלך צר ואל־מלך צידון ביד מלאכים הבאים ירושׁלם אל־צדקיהו מלך יהודה׃
\par 4 וצוית אתם אל־אדניהם לאמר כה־אמר יהוה צבאות אלהי ישׂראל כה תאמרו אל־אדניכם׃
\par 5 אנכי עשׂיתי את־הארץ את־האדם ואת־הבהמה אשׁר על־פני הארץ בכחי הגדול ובזרועי הנטויה ונתתיה לאשׁר ישׁר בעיני׃
\par 6 ועתה אנכי נתתי את־כל־הארצות האלה ביד נבוכדנאצר מלך־בבל עבדי וגם את־חית השׂדה נתתי לו לעבדו׃
\par 7 ועבדו אתו כל־הגוים ואת־בנו ואת־בן־בנו עד בא־עת ארצו גם־הוא ועבדו בו גוים רבים ומלכים גדלים׃
\par 8 והיה הגוי והממלכה אשׁר לא־יעבדו אתו את־נבוכדנאצר מלך־בבל ואת אשׁר לא־יתן את־צוארו בעל מלך בבל בחרב וברעב ובדבר אפקד על־הגוי ההוא נאם־יהוה עד־תמי אתם בידו׃
\par 9 ואתם אל־תשׁמעו אל־נביאיכם ואל־קסמיכם ואל חלמתיכם ואל־ענניכם ואל־כשׁפיכם אשׁר־הם אמרים אליכם לאמר לא תעבדו את־מלך בבל׃
\par 10 כי שׁקר הם נבאים לכם למען הרחיק אתכם מעל אדמתכם והדחתי אתכם ואבדתם׃
\par 11 והגוי אשׁר יביא את־צוארו בעל מלך־בבל ועבדו והנחתיו על־אדמתו נאם־יהוה ועבדה וישׁב בה׃
\par 12 ואל־צדקיה מלך־יהודה דברתי ככל־הדברים האלה לאמר הביאו את־צואריכם בעל מלך־בבל ועבדו אתו ועמו וחיו׃
\par 13 למה תמותו אתה ועמך בחרב ברעב ובדבר כאשׁר דבר יהוה אל־הגוי אשׁר לא־יעבד את־מלך בבל׃
\par 14 ואל־תשׁמעו אל־דברי הנבאים האמרים אליכם לאמר לא תעבדו את־מלך בבל כי שׁקר הם נבאים לכם׃
\par 15 כי לא שׁלחתים נאם־יהוה והם נבאים בשׁמי לשׁקר למען הדיחי אתכם ואבדתם אתם והנבאים הנבאים לכם׃
\par 16 ואל־הכהנים ואל־כל־העם הזה דברתי לאמר כה אמר יהוה אל־תשׁמעו אל־דברי נביאיכם הנבאים לכם לאמר הנה כלי בית־יהוה מושׁבים מבבלה עתה מהרה כי שׁקר המה נבאים לכם׃
\par 17 אל־תשׁמעו אליהם עבדו את־מלך־בבל וחיו למה תהיה העיר הזאת חרבה׃
\par 18 ואם־נבאים הם ואם־ישׁ דבר־יהוה אתם יפגעו־נא ביהוה צבאות לבלתי־באו הכלים הנותרים בבית־יהוה ובית מלך יהודה ובירושׁלם בבלה׃
\par 19 כי כה אמר יהוה צבאות אל־העמדים ועל־הים ועל־המכנות ועל יתר הכלים הנותרים בעיר הזאת׃
\par 20 אשׁר לא־לקחם נבוכדנאצר מלך בבל בגלותו את־יכוניה בן־יהויקים מלך־יהודה מירושׁלם בבלה ואת כל־חרי יהודה וירושׁלם׃
\par 21 כי כה אמר יהוה צבאות אלהי ישׂראל על־הכלים הנותרים בית יהוה ובית מלך־יהודה וירושׁלם׃
\par 22 בבלה יובאו ושׁמה יהיו עד יום פקדי אתם נאם־יהוה והעליתים והשׁיבתים אל־המקום הזה׃

\chapter{28}

\par 1 ויהי בשׁנה ההיא בראשׁית ממלכת צדקיה מלך־יהודה בשׁנת הרבעית בחדשׁ החמישׁי אמר אלי חנניה בן־עזור הנביא אשׁר מגבעון בבית יהוה לעיני הכהנים וכל־העם לאמר׃
\par 2 כה־אמר יהוה צבאות אלהי ישׂראל לאמר שׁברתי את־על מלך בבל׃
\par 3 בעוד שׁנתים ימים אני משׁיב אל־המקום הזה את־כל־כלי בית יהוה אשׁר לקח נבוכדנאצר מלך־בבל מן־המקום הזה ויביאם בבל׃
\par 4 ואת־יכניה בן־יהויקים מלך־יהודה ואת־כל־גלות יהודה הבאים בבלה אני משׁיב אל־המקום הזה נאם־יהוה כי אשׁבר את־על מלך בבל׃
\par 5 ויאמר ירמיה הנביא אל־חנניה הנביא לעיני הכהנים ולעיני כל־העם העמדים בבית יהוה׃
\par 6 ויאמר ירמיה הנביא אמן כן יעשׂה יהוה יקם יהוה את־דבריך אשׁר נבאת להשׁיב כלי בית־יהוה וכל־הגולה מבבל אל־המקום הזה׃
\par 7 אך־שׁמע־נא הדבר הזה אשׁר אנכי דבר באזניך ובאזני כל־העם׃
\par 8 הנביאים אשׁר היו לפני ולפניך מן־העולם וינבאו אל־ארצות רבות ועל־ממלכות גדלות למלחמה ולרעה ולדבר׃
\par 9 הנביא אשׁר ינבא לשׁלום בבא דבר הנביא יודע הנביא אשׁר־שׁלחו יהוה באמת׃
\par 10 ויקח חנניה הנביא את־המוטה מעל צואר ירמיה הנביא וישׁברהו׃
\par 11 ויאמר חנניה לעיני כל־העם לאמר כה אמר יהוה ככה אשׁבר את־על נבכדנאצר מלך־בבל בעוד שׁנתים ימים מעל־צואר כל־הגוים וילך ירמיה הנביא לדרכו׃
\par 12 ויהי דבר־יהוה אל־ירמיה אחרי שׁבור חנניה הנביא את־המוטה מעל צואר ירמיה הנביא לאמר׃
\par 13 הלוך ואמרת אל־חנניה לאמר כה אמר יהוה מוטת עץ שׁברת ועשׂית תחתיהן מטות ברזל׃
\par 14 כי כה־אמר יהוה צבאות אלהי ישׂראל על ברזל נתתי על־צואר כל־הגוים האלה לעבד את־נבכדנאצר מלך־בבל ועבדהו וגם את־חית השׂדה נתתי לו׃
\par 15 ויאמר ירמיה הנביא אל־חנניה הנביא שׁמע־נא חנניה לא־שׁלחך יהוה ואתה הבטחת את־העם הזה על־שׁקר׃
\par 16 לכן כה אמר יהוה הנני משׁלחך מעל פני האדמה השׁנה אתה מת כי־סרה דברת אל־יהוה׃
\par 17 וימת חנניה הנביא בשׁנה ההיא בחדשׁ השׁביעי׃

\chapter{29}

\par 1 ואלה דברי הספר אשׁר שׁלח ירמיה הנביא מירושׁלם אל־יתר זקני הגולה ואל־הכהנים ואל־הנביאים ואל־כל־העם אשׁר הגלה נבוכדנאצר מירושׁלם בבלה׃
\par 2 אחרי צאת יכניה־המלך והגבירה והסריסים שׂרי יהודה וירושׁלם והחרשׁ והמסגר מירושׁלם׃
\par 3 ביד אלעשׂה בן־שׁפן וגמריה בן־חלקיה אשׁר שׁלח צדקיה מלך־יהודה אל־נבוכדנאצר מלך בבל בבלה לאמר׃
\par 4 כה אמר יהוה צבאות אלהי ישׂראל לכל־הגולה אשׁר־הגליתי מירושׁלם בבלה׃
\par 5 בנו בתים ושׁבו ונטעו גנות ואכלו את־פרין׃
\par 6 קחו נשׁים והולידו בנים ובנות וקחו לבניכם נשׁים ואת־בנותיכם תנו לאנשׁים ותלדנה בנים ובנות ורבו־שׁם ואל־תמעטו׃
\par 7 ודרשׁו את־שׁלום העיר אשׁר הגליתי אתכם שׁמה והתפללו בעדה אל־יהוה כי בשׁלומה יהיה לכם שׁלום׃
\par 8 כי כה אמר יהוה צבאות אלהי ישׂראל אל־ישׁיאו לכם נביאיכם אשׁר־בקרבכם וקסמיכם ואל־תשׁמעו אל־חלמתיכם אשׁר אתם מחלמים׃
\par 9 כי בשׁקר הם נבאים לכם בשׁמי לא שׁלחתים נאם־יהוה׃
\par 10 כי־כה אמר יהוה כי לפי מלאת לבבל שׁבעים שׁנה אפקד אתכם והקמתי עליכם את־דברי הטוב להשׁיב אתכם אל־המקום הזה׃
\par 11 כי אנכי ידעתי את־המחשׁבת אשׁר אנכי חשׁב עליכם נאם־יהוה מחשׁבות שׁלום ולא לרעה לתת לכם אחרית ותקוה׃
\par 12 וקראתם אתי והלכתם והתפללתם אלי ושׁמעתי אליכם׃
\par 13 ובקשׁתם אתי ומצאתם כי תדרשׁני בכל־לבבכם׃
\par 14 ונמצאתי לכם נאם־יהוה ושׁבתי את־שׁביתכם וקבצתי אתכם מכל־הגוים ומכל־המקומות אשׁר הדחתי אתכם שׁם נאם־יהוה והשׁבתי אתכם אל־המקום אשׁר־הגליתי אתכם משׁם׃
\par 15 כי אמרתם הקים לנו יהוה נבאים בבלה׃
\par 16 כי־כה אמר יהוה אל־המלך היושׁב אל־כסא דוד ואל־כל־העם היושׁב בעיר הזאת אחיכם אשׁר לא־יצאו אתכם בגולה׃
\par 17 כה אמר יהוה צבאות הנני משׁלח בם את־החרב את־הרעב ואת־הדבר ונתתי אותם כתאנים השׁערים אשׁר לא־תאכלנה מרע׃
\par 18 ורדפתי אחריהם בחרב ברעב ובדבר ונתתים לזועה לכל ממלכות הארץ לאלה ולשׁמה ולשׁרקה ולחרפה בכל־הגוים אשׁר־הדחתים שׁם׃
\par 19 תחת אשׁר־לא־שׁמעו אל־דברי נאם־יהוה אשׁר שׁלחתי אליהם את־עבדי הנבאים השׁכם ושׁלח ולא שׁמעתם נאם־יהוה׃
\par 20 ואתם שׁמעו דבר־יהוה כל־הגולה אשׁר־שׁלחתי מירושׁלם בבלה׃
\par 21 כה־אמר יהוה צבאות אלהי ישׂראל אל־אחאב בן־קוליה ואל־צדקיהו בן־מעשׂיה הנבאים לכם בשׁמי שׁקר הנני נתן אתם ביד נבוכדראצר מלך־בבל והכם לעיניכם׃
\par 22 ולקח מהם קללה לכל גלות יהודה אשׁר בבבל לאמר ישׂמך יהוה כצדקיהו וכאחב אשׁר־קלם מלך־בבל באשׁ׃
\par 23 יען אשׁר עשׂו נבלה בישׂראל וינאפו את־נשׁי רעיהם וידברו דבר בשׁמי שׁקר אשׁר לוא צויתם ואנכי הוידע ועד נאם־יהוה׃
\par 24 ואל־שׁמעיהו הנחלמי תאמר לאמר׃
\par 25 כה־אמר יהוה צבאות אלהי ישׂראל לאמר יען אשׁר אתה שׁלחת בשׁמכה ספרים אל־כל־העם אשׁר בירושׁלם ואל־צפניה בן־מעשׂיה הכהן ואל כל־הכהנים לאמר׃
\par 26 יהוה נתנך כהן תחת יהוידע הכהן להיות פקדים בית יהוה לכל־אישׁ משׁגע ומתנבא ונתתה אתו אל־המהפכת ואל־הצינק׃
\par 27 ועתה למה לא גערת בירמיהו הענתתי המתנבא לכם׃
\par 28 כי על־כן שׁלח אלינו בבל לאמר ארכה היא בנו בתים ושׁבו ונטעו גנות ואכלו את־פריהן׃
\par 29 ויקרא צפניה הכהן את־הספר הזה באזני ירמיהו הנביא׃
\par 30 ויהי דבר־יהוה אל־ירמיהו לאמר׃
\par 31 שׁלח על־כל־הגולה לאמר כה אמר יהוה אל־שׁמעיה הנחלמי יען אשׁר נבא לכם שׁמעיה ואני לא שׁלחתיו ויבטח אתכם על־שׁקר׃
\par 32 לכן כה־אמר יהוה הנני פקד על־שׁמעיה הנחלמי ועל־זרעו לא־יהיה לו אישׁ יושׁב בתוך־העם הזה ולא־יראה בטוב אשׁר־אני עשׂה־לעמי נאם־יהוה כי־סרה דבר על־יהוה׃

\chapter{30}

\par 1 הדבר אשׁר היה אל־ירמיהו מאת יהוה לאמר׃
\par 2 כה־אמר יהוה אלהי ישׂראל לאמר כתב־לך את כל־הדברים אשׁר־דברתי אליך אל־ספר׃
\par 3 כי הנה ימים באים נאם־יהוה ושׁבתי את־שׁבות עמי ישׂראל ויהודה אמר יהוה והשׁבתים אל־הארץ אשׁר־נתתי לאבותם וירשׁוה׃
\par 4 ואלה הדברים אשׁר דבר יהוה אל־ישׂראל ואל־יהודה׃
\par 5 כי־כה אמר יהוה קול חרדה שׁמענו פחד ואין שׁלום׃
\par 6 שׁאלו־נא וראו אם־ילד זכר מדוע ראיתי כל־גבר ידיו על־חלציו כיולדה ונהפכו כל־פנים לירקון׃
\par 7 הוי כי גדול היום ההוא מאין כמהו ועת־צרה היא ליעקב וממנה יושׁע׃
\par 8 והיה ביום ההוא נאם יהוה צבאות אשׁבר עלו מעל צוארך ומוסרותיך אנתק ולא־יעבדו־בו עוד זרים׃
\par 9 ועבדו את יהוה אלהיהם ואת דוד מלכם אשׁר אקים להם׃
\par 10 ואתה אל־תירא עבדי יעקב נאם־יהוה ואל־תחת ישׂראל כי הנני מושׁיעך מרחוק ואת־זרעך מארץ שׁבים ושׁב יעקב ושׁקט ושׁאנן ואין מחריד׃
\par 11 כי־אתך אני נאם־יהוה להושׁיעך כי אעשׂה כלה בכל־הגוים אשׁר הפצותיך שׁם אך אתך לא־אעשׂה כלה ויסרתיך למשׁפט ונקה לא אנקך׃
\par 12 כי כה אמר יהוה אנושׁ לשׁברך נחלה מכתך׃
\par 13 אין־דן דינך למזור רפאות תעלה אין לך׃
\par 14 כל־מאהביך שׁכחוך אותך לא ידרשׁו כי מכת אויב הכיתיך מוסר אכזרי על רב עונך עצמו חטאתיך׃
\par 15 מה־תזעק על־שׁברך אנושׁ מכאבך על רב עונך עצמו חטאתיך עשׂיתי אלה לך׃
\par 16 לכן כל־אכליך יאכלו וכל־צריך כלם בשׁבי ילכו והיו שׁאסיך למשׁסה וכל־בזזיך אתן לבז׃
\par 17 כי אעלה ארכה לך וממכותיך ארפאך נאם־יהוה כי נדחה קראו לך ציון היא דרשׁ אין לה׃
\par 18 כה אמר יהוה הנני־שׁב שׁבות אהלי יעקוב ומשׁכנתיו ארחם ונבנתה עיר על־תלה וארמון על־משׁפטו ישׁב׃
\par 19 ויצא מהם תודה וקול משׂחקים והרבתים ולא ימעטו והכבדתים ולא יצערו׃
\par 20 והיו בניו כקדם ועדתו לפני תכון ופקדתי על כל־לחציו׃
\par 21 והיה אדירו ממנו ומשׁלו מקרבו יצא והקרבתיו ונגשׁ אלי כי מי הוא־זה ערב את־לבו לגשׁת אלי נאם־יהוה׃
\par 22 והייתם לי לעם ואנכי אהיה לכם לאלהים׃
\par 23 הנה סערת יהוה חמה יצאה סער מתגורר על ראשׁ רשׁעים יחול׃
\par 24 לא ישׁוב חרון אף־יהוה עד־עשׂתו ועד־הקימו מזמות לבו באחרית הימים תתבוננו בה׃

\chapter{31}

\par 1 בעת ההיא נאם־יהוה אהיה לאלהים לכל משׁפחות ישׂראל והמה יהיו־לי לעם׃
\par 2 כה אמר יהוה מצא חן במדבר עם שׂרידי חרב הלוך להרגיעו ישׂראל׃
\par 3 מרחוק יהוה נראה לי ואהבת עולם אהבתיך על־כן משׁכתיך חסד׃
\par 4 עוד אבנך ונבנית בתולת ישׂראל עוד תעדי תפיך ויצאת במחול משׂחקים׃
\par 5 עוד תטעי כרמים בהרי שׁמרון נטעו נטעים וחללו׃
\par 6 כי ישׁ־יום קראו נצרים בהר אפרים קומו ונעלה ציון אל־יהוה אלהינו׃
\par 7 כי־כה אמר יהוה רנו ליעקב שׂמחה וצהלו בראשׁ הגוים השׁמיעו הללו ואמרו הושׁע יהוה את־עמך את שׁארית ישׂראל׃
\par 8 הנני מביא אותם מארץ צפון וקבצתים מירכתי־ארץ בם עור ופסח הרה וילדת יחדו קהל גדול ישׁובו הנה׃
\par 9 בבכי יבאו ובתחנונים אובילם אוליכם אל־נחלי מים בדרך ישׁר לא יכשׁלו בה כי־הייתי לישׂראל לאב ואפרים בכרי הוא׃
\par 10 שׁמעו דבר־יהוה גוים והגידו באיים ממרחק ואמרו מזרה ישׂראל יקבצנו ושׁמרו כרעה עדרו׃
\par 11 כי־פדה יהוה את־יעקב וגאלו מיד חזק ממנו׃
\par 12 ובאו ורננו במרום־ציון ונהרו אל־טוב יהוה על־דגן ועל־תירשׁ ועל־יצהר ועל־בני־צאן ובקר והיתה נפשׁם כגן רוה ולא־יוסיפו לדאבה עוד׃
\par 13 אז תשׂמח בתולה במחול ובחרים וזקנים יחדו והפכתי אבלם לשׂשׂון ונחמתים ושׂמחתים מיגונם׃
\par 14 ורויתי נפשׁ הכהנים דשׁן ועמי את־טובי ישׂבעו נאם־יהוה׃
\par 15 כה אמר יהוה קול ברמה נשׁמע נהי בכי תמרורים רחל מבכה על־בניה מאנה להנחם על־בניה כי איננו׃
\par 16 כה אמר יהוה מנעי קולך מבכי ועיניך מדמעה כי ישׁ שׂכר לפעלתך נאם־יהוה ושׁבו מארץ אויב׃
\par 17 וישׁ־תקוה לאחריתך נאם־יהוה ושׁבו בנים לגבולם׃
\par 18 שׁמוע שׁמעתי אפרים מתנודד יסרתני ואוסר כעגל לא למד השׁיבני ואשׁובה כי אתה יהוה אלהי׃
\par 19 כי־אחרי שׁובי נחמתי ואחרי הודעי ספקתי על־ירך בשׁתי וגם־נכלמתי כי נשׂאתי חרפת נעורי׃
\par 20 הבן יקיר לי אפרים אם ילד שׁעשׁעים כי־מדי דברי בו זכר אזכרנו עוד על־כן המו מעי לו רחם ארחמנו נאם־יהוה׃
\par 21 הציבי לך צינים שׂמי לך תמרורים שׁתי לבך למסלה דרך הלכתי שׁובי בתולת ישׂראל שׁבי אל־עריך אלה׃
\par 22 עד־מתי תתחמקין הבת השׁובבה כי־ברא יהוה חדשׁה בארץ נקבה תסובב גבר׃
\par 23 כה־אמר יהוה צבאות אלהי ישׂראל עוד יאמרו את־הדבר הזה בארץ יהודה ובעריו בשׁובי את־שׁבותם יברכך יהוה נוה־צדק הר הקדשׁ׃
\par 24 וישׁבו בה יהודה וכל־עריו יחדו אכרים ונסעו בעדר׃
\par 25 כי הרויתי נפשׁ עיפה וכל־נפשׁ דאבה מלאתי׃
\par 26 על־זאת הקיצתי ואראה ושׁנתי ערבה לי׃
\par 27 הנה ימים באים נאם־יהוה וזרעתי את־בית ישׂראל ואת־בית יהודה זרע אדם וזרע בהמה׃
\par 28 והיה כאשׁר שׁקדתי עליהם לנתושׁ ולנתוץ ולהרס ולהאביד ולהרע כן אשׁקד עליהם לבנות ולנטוע נאם־יהוה׃
\par 29 בימים ההם לא־יאמרו עוד אבות אכלו בסר ושׁני בנים תקהינה׃
\par 30 כי אם־אישׁ בעונו ימות כל־האדם האכל הבסר תקהינה שׁניו׃
\par 31 הנה ימים באים נאם־יהוה וכרתי את־בית ישׂראל ואת־בית יהודה ברית חדשׁה׃
\par 32 לא כברית אשׁר כרתי את־אבותם ביום החזיקי בידם להוציאם מארץ מצרים אשׁר־המה הפרו את־בריתי ואנכי בעלתי בם נאם־יהוה׃
\par 33 כי זאת הברית אשׁר אכרת את־בית ישׂראל אחרי הימים ההם נאם־יהוה נתתי את־תורתי בקרבם ועל־לבם אכתבנה והייתי להם לאלהים והמה יהיו־לי לעם׃
\par 34 ולא ילמדו עוד אישׁ את־רעהו ואישׁ את־אחיו לאמר דעו את־יהוה כי־כולם ידעו אותי למקטנם ועד־גדולם נאם־יהוה כי אסלח לעונם ולחטאתם לא אזכר־עוד׃
\par 35 כה אמר יהוה נתן שׁמשׁ לאור יומם חקת ירח וכוכבים לאור לילה רגע הים ויהמו גליו יהוה צבאות שׁמו׃
\par 36 אם־ימשׁו החקים האלה מלפני נאם־יהוה גם זרע ישׂראל ישׁבתו מהיות גוי לפני כל־הימים׃
\par 37 כה אמר יהוה אם־ימדו שׁמים מלמעלה ויחקרו מוסדי־ארץ למטה גם־אני אמאס בכל־זרע ישׂראל על־כל־אשׁר עשׂו נאם־יהוה׃
\par 38 הנה ימים נאם־יהוה ונבנתה העיר ליהוה ממגדל חננאל שׁער הפנה׃
\par 39 ויצא עוד קוה המדה נגדו על גבעת גרב ונסב געתה׃
\par 40 וכל־העמק הפגרים והדשׁן וכל־השׁרמות עד־נחל קדרון עד־פנת שׁער הסוסים מזרחה קדשׁ ליהוה לא־ינתשׁ ולא־יהרס עוד לעולם׃

\chapter{32}

\par 1 הדבר אשׁר־היה אל־ירמיהו מאת יהוה בשׁנת העשׂרית לצדקיהו מלך יהודה היא השׁנה שׁמנה־עשׂרה שׁנה לנבוכדראצר׃
\par 2 ואז חיל מלך בבל צרים על־ירושׁלם וירמיהו הנביא היה כלוא בחצר המטרה אשׁר בית־מלך יהודה׃
\par 3 אשׁר כלאו צדקיהו מלך־יהודה לאמר מדוע אתה נבא לאמר כה אמר יהוה הנני נתן את־העיר הזאת ביד מלך־בבל ולכדה׃
\par 4 וצדקיהו מלך יהודה לא ימלט מיד הכשׂדים כי הנתן ינתן ביד מלך־בבל ודבר־פיו עם־פיו ועיניו את־עינו תראינה׃
\par 5 ובבל יולך את־צדקיהו ושׁם יהיה עד־פקדי אתו נאם־יהוה כי תלחמו את־הכשׂדים לא תצליחו׃
\par 6 ויאמר ירמיהו היה דבר־יהוה אלי לאמר׃
\par 7 הנה חנמאל בן־שׁלם דדך בא אליך לאמר קנה לך את־שׂדי אשׁר בענתות כי לך משׁפט הגאלה לקנות׃
\par 8 ויבא אלי חנמאל בן־דדי כדבר יהוה אל־חצר המטרה ויאמר אלי קנה נא את־שׂדי אשׁר־בענתות אשׁר בארץ בנימין כי־לך משׁפט הירשׁה ולך הגאלה קנה־לך ואדע כי דבר־יהוה הוא׃
\par 9 ואקנה את־השׂדה מאת חנמאל בן־דדי אשׁר בענתות ואשׁקלה־לו את־הכסף שׁבעה שׁקלים ועשׂרה הכסף׃
\par 10 ואכתב בספר ואחתם ואעד עדים ואשׁקל הכסף במאזנים׃
\par 11 ואקח את־ספר המקנה את־החתום המצוה והחקים ואת־הגלוי׃
\par 12 ואתן את־הספר המקנה אל־ברוך בן־נריה בן־מחסיה לעיני חנמאל דדי ולעיני העדים הכתבים בספר המקנה לעיני כל־היהודים הישׁבים בחצר המטרה׃
\par 13 ואצוה את ברוך לעיניהם לאמר׃
\par 14 כה־אמר יהוה צבאות אלהי ישׂראל לקוח את־הספרים האלה את ספר המקנה הזה ואת החתום ואת ספר הגלוי הזה ונתתם בכלי־חרשׂ למען יעמדו ימים רבים׃
\par 15 כי כה אמר יהוה צבאות אלהי ישׂראל עוד יקנו בתים ושׂדות וכרמים בארץ הזאת׃
\par 16 ואתפלל אל־יהוה אחרי תתי את־ספר המקנה אל־ברוך בן־נריה לאמר׃
\par 17 אהה אדני יהוה הנה אתה עשׂית את־השׁמים ואת־הארץ בכחך הגדול ובזרעך הנטויה לא־יפלא ממך כל־דבר׃
\par 18 עשׂה חסד לאלפים ומשׁלם עון אבות אל־חיק בניהם אחריהם האל הגדול הגבור יהוה צבאות שׁמו׃
\par 19 גדל העצה ורב העליליה אשׁר־עיניך פקחות על־כל־דרכי בני אדם לתת לאישׁ כדרכיו וכפרי מעלליו׃
\par 20 אשׁר־שׂמת אתות ומפתים בארץ־מצרים עד־היום הזה ובישׂראל ובאדם ותעשׂה־לך שׁם כיום הזה׃
\par 21 ותצא את־עמך את־ישׂראל מארץ מצרים באתות ובמופתים וביד חזקה ובאזרוע נטויה ובמורא גדול׃
\par 22 ותתן להם את־הארץ הזאת אשׁר־נשׁבעת לאבותם לתת להם ארץ זבת חלב ודבשׁ׃
\par 23 ויבאו וירשׁו אתה ולא־שׁמעו בקולך ובתרותך לא־הלכו את כל־אשׁר צויתה להם לעשׂות לא עשׂו ותקרא אתם את כל־הרעה הזאת׃
\par 24 הנה הסללות באו העיר ללכדה והעיר נתנה ביד הכשׂדים הנלחמים עליה מפני החרב והרעב והדבר ואשׁר דברת היה והנך ראה׃
\par 25 ואתה אמרת אלי אדני יהוה קנה־לך השׂדה בכסף והעד עדים והעיר נתנה ביד הכשׂדים׃
\par 26 ויהי דבר־יהוה אל־ירמיהו לאמר׃
\par 27 הנה אני יהוה אלהי כל־בשׂר הממני יפלא כל־דבר׃
\par 28 לכן כה אמר יהוה הנני נתן את־העיר הזאת ביד הכשׂדים וביד נבוכדראצר מלך־בבל ולכדה׃
\par 29 ובאו הכשׂדים הנלחמים על־העיר הזאת והציתו את־העיר הזאת באשׁ ושׂרפוה ואת הבתים אשׁר קטרו על־גגותיהם לבעל והסכו נסכים לאלהים אחרים למען הכעסני׃
\par 30 כי־היו בני־ישׂראל ובני יהודה אך עשׂים הרע בעיני מנערתיהם כי בני־ישׂראל אך מכעסים אתי במעשׂה ידיהם נאם־יהוה׃
\par 31 כי על־אפי ועל־חמתי היתה לי העיר הזאת למן־היום אשׁר בנו אותה ועד היום הזה להסירה מעל פני׃
\par 32 על כל־רעת בני־ישׂראל ובני יהודה אשׁר עשׂו להכעסני המה מלכיהם שׂריהם כהניהם ונביאיהם ואישׁ יהודה וישׁבי ירושׁלם׃
\par 33 ויפנו אלי ערף ולא פנים ולמד אתם השׁכם ולמד ואינם שׁמעים לקחת מוסר׃
\par 34 וישׂימו שׁקוציהם בבית אשׁר־נקרא־שׁמי עליו לטמאו׃
\par 35 ויבנו את־במות הבעל אשׁר בגיא בן־הנם להעביר את־בניהם ואת־בנותיהם למלך אשׁר לא־צויתים ולא עלתה על־לבי לעשׂות התועבה הזאת למען החטי את־יהודה׃
\par 36 ועתה לכן כה־אמר יהוה אלהי ישׂראל אל־העיר הזאת אשׁר אתם אמרים נתנה ביד מלך־בבל בחרב וברעב ובדבר׃
\par 37 הנני מקבצם מכל־הארצות אשׁר הדחתים שׁם באפי ובחמתי ובקצף גדול והשׁבתים אל־המקום הזה והשׁבתים לבטח׃
\par 38 והיו לי לעם ואני אהיה להם לאלהים׃
\par 39 ונתתי להם לב אחד ודרך אחד ליראה אותי כל־הימים לטוב להם ולבניהם אחריהם׃
\par 40 וכרתי להם ברית עולם אשׁר לא־אשׁוב מאחריהם להיטיבי אותם ואת־יראתי אתן בלבבם לבלתי סור מעלי׃
\par 41 ושׂשׂתי עליהם להטיב אותם ונטעתים בארץ הזאת באמת בכל־לבי ובכל־נפשׁי׃
\par 42 כי־כה אמר יהוה כאשׁר הבאתי אל־העם הזה את כל־הרעה הגדולה הזאת כן אנכי מביא עליהם את־כל־הטובה אשׁר אנכי דבר עליהם׃
\par 43 ונקנה השׂדה בארץ הזאת אשׁר אתם אמרים שׁממה היא מאין אדם ובהמה נתנה ביד הכשׂדים׃
\par 44 שׂדות בכסף יקנו וכתוב בספר וחתום והעד עדים בארץ בנימן ובסביבי ירושׁלם ובערי יהודה ובערי ההר ובערי השׁפלה ובערי הנגב כי־אשׁיב את־שׁבותם נאם־יהוה׃

\chapter{33}

\par 1 ויהי דבר־יהוה אל־ירמיהו שׁנית והוא עודנו עצור בחצר המטרה לאמר׃
\par 2 כה־אמר יהוה עשׂה יהוה יוצר אותה להכינה יהוה שׁמו׃
\par 3 קרא אלי ואענך ואגידה לך גדלות ובצרות לא ידעתם׃
\par 4 כי כה אמר יהוה אלהי ישׂראל על־בתי העיר הזאת ועל־בתי מלכי יהודה הנתצים אל־הסללות ואל־החרב׃
\par 5 באים להלחם את־הכשׂדים ולמלאם את־פגרי האדם אשׁר־הכיתי באפי ובחמתי ואשׁר הסתרתי פני מהעיר הזאת על כל־רעתם׃
\par 6 הנני מעלה־לה ארכה ומרפא ורפאתים וגליתי להם עתרת שׁלום ואמת׃
\par 7 והשׁבתי את־שׁבות יהודה ואת שׁבות ישׂראל ובנתים כבראשׁנה׃
\par 8 וטהרתים מכל־עונם אשׁר חטאו־לי וסלחתי לכול־עונותיהם אשׁר חטאו־לי ואשׁר פשׁעו בי׃
\par 9 והיתה לי לשׁם שׂשׂון לתהלה ולתפארת לכל גויי הארץ אשׁר ישׁמעו את־כל־הטובה אשׁר אנכי עשׂה אתם ופחדו ורגזו על כל־הטובה ועל כל־השׁלום אשׁר אנכי עשׂה לה׃
\par 10 כה אמר יהוה עוד ישׁמע במקום־הזה אשׁר אתם אמרים חרב הוא מאין אדם ומאין בהמה בערי יהודה ובחצות ירושׁלם הנשׁמות מאין אדם ומאין יושׁב ומאין בהמה׃
\par 11 קול שׂשׂון וקול שׂמחה קול חתן וקול כלה קול אמרים הודו את־יהוה צבאות כי־טוב יהוה כי־לעולם חסדו מבאים תודה בית יהוה כי־אשׁיב את־שׁבות־הארץ כבראשׁנה אמר יהוה׃
\par 12 כה־אמר יהוה צבאות עוד יהיה במקום הזה החרב מאין־אדם ועד־בהמה ובכל־עריו נוה רעים מרבצים צאן׃
\par 13 בערי ההר בערי השׁפלה ובערי הנגב ובארץ בנימן ובסביבי ירושׁלם ובערי יהודה עד תעברנה הצאן על־ידי מונה אמר יהוה׃
\par 14 הנה ימים באים נאם־יהוה והקמתי את־הדבר הטוב אשׁר דברתי אל־בית ישׂראל ועל־בית יהודה׃
\par 15 בימים ההם ובעת ההיא אצמיח לדוד צמח צדקה ועשׂה משׁפט וצדקה בארץ׃
\par 16 בימים ההם תושׁע יהודה וירושׁלם תשׁכון לבטח וזה אשׁר־יקרא־לה יהוה צדקנו׃
\par 17 כי־כה אמר יהוה לא־יכרת לדוד אישׁ ישׁב על־כסא בית־ישׂראל׃
\par 18 ולכהנים הלוים לא־יכרת אישׁ מלפני מעלה עולה ומקטיר מנחה ועשׂה־זבח כל־הימים׃
\par 19 ויהי דבר־יהוה אל־ירמיהו לאמור׃
\par 20 כה אמר יהוה אם־תפרו את־בריתי היום ואת־בריתי הלילה ולבלתי היות יומם־ולילה בעתם׃
\par 21 גם־בריתי תפר את־דוד עבדי מהיות־לו בן מלך על־כסאו ואת־הלוים הכהנים משׁרתי׃
\par 22 אשׁר לא־יספר צבא השׁמים ולא ימד חול הים כן ארבה את־זרע דוד עבדי ואת־הלוים משׁרתי אתי׃
\par 23 ויהי דבר־יהוה אל־ירמיהו לאמר׃
\par 24 הלוא ראית מה־העם הזה דברו לאמר שׁתי המשׁפחות אשׁר בחר יהוה בהם וימאסם ואת־עמי ינאצון מהיות עוד גוי לפניהם׃
\par 25 כה אמר יהוה אם־לא בריתי יומם ולילה חקות שׁמים וארץ לא־שׂמתי׃
\par 26 גם־זרע יעקוב ודוד עבדי אמאס מקחת מזרעו משׁלים אל־זרע אברהם ישׂחק ויעקב כי־אשׁוב את־שׁבותם ורחמתים׃

\chapter{34}

\par 1 הדבר אשׁר־היה אל־ירמיהו מאת יהוה ונבוכדראצר מלך־בבל וכל־חילו וכל־ממלכות ארץ ממשׁלת ידו וכל־העמים נלחמים על־ירושׁלם ועל־כל־עריה לאמר׃
\par 2 כה־אמר יהוה אלהי ישׂראל הלך ואמרת אל־צדקיהו מלך יהודה ואמרת אליו כה אמר יהוה הנני נתן את־העיר הזאת ביד מלך־בבל ושׂרפה באשׁ׃
\par 3 ואתה לא תמלט מידו כי תפשׂ תתפשׂ ובידו תנתן ועיניך את־עיני מלך־בבל תראינה ופיהו את־פיך ידבר ובבל תבוא׃
\par 4 אך שׁמע דבר־יהוה צדקיהו מלך יהודה כה־אמר יהוה עליך לא תמות בחרב׃
\par 5 בשׁלום תמות וכמשׂרפות אבותיך המלכים הראשׁנים אשׁר־היו לפניך כן ישׂרפו־לך והוי אדון יספדו־לך כי־דבר אני־דברתי נאם־יהוה׃
\par 6 וידבר ירמיהו הנביא אל־צדקיהו מלך יהודה את כל־הדברים האלה בירושׁלם׃
\par 7 וחיל מלך־בבל נלחמים על־ירושׁלם ועל כל־ערי יהודה הנותרות אל־לכישׁ ואל־עזקה כי הנה נשׁארו בערי יהודה ערי מבצר׃
\par 8 הדבר אשׁר־היה אל־ירמיהו מאת יהוה אחרי כרת המלך צדקיהו ברית את־כל־העם אשׁר בירושׁלם לקרא להם דרור׃
\par 9 לשׁלח אישׁ את־עבדו ואישׁ את־שׁפחתו העברי והעבריה חפשׁים לבלתי עבד־בם ביהודי אחיהו אישׁ׃
\par 10 וישׁמעו כל־השׂרים וכל־העם אשׁר־באו בברית לשׁלח אישׁ את־עבדו ואישׁ את־שׁפחתו חפשׁים לבלתי עבד־בם עוד וישׁמעו וישׁלחו׃
\par 11 וישׁובו אחרי־כן וישׁבו את־העבדים ואת־השׁפחות אשׁר שׁלחו חפשׁים ויכבישׁום לעבדים ולשׁפחות׃
\par 12 ויהי דבר־יהוה אל־ירמיהו מאת יהוה לאמר׃
\par 13 כה־אמר יהוה אלהי ישׂראל אנכי כרתי ברית את־אבותיכם ביום הוצאי אותם מארץ מצרים מבית עבדים לאמר׃
\par 14 מקץ שׁבע שׁנים תשׁלחו אישׁ את־אחיו העברי אשׁר־ימכר לך ועבדך שׁשׁ שׁנים ושׁלחתו חפשׁי מעמך ולא־שׁמעו אבותיכם אלי ולא הטו את־אזנם׃
\par 15 ותשׁבו אתם היום ותעשׂו את־הישׁר בעיני לקרא דרור אישׁ לרעהו ותכרתו ברית לפני בבית אשׁר־נקרא שׁמי עליו׃
\par 16 ותשׁבו ותחללו את־שׁמי ותשׁבו אישׁ את־עבדו ואישׁ את־שׁפחתו אשׁר־שׁלחתם חפשׁים לנפשׁם ותכבשׁו אתם להיות לכם לעבדים ולשׁפחות׃
\par 17 לכן כה־אמר יהוה אתם לא־שׁמעתם אלי לקרא דרור אישׁ לאחיו ואישׁ לרעהו הנני קרא לכם דרור נאם־יהוה אל־החרב אל־הדבר ואל־הרעב ונתתי אתכם לזועה לכל ממלכות הארץ׃
\par 18 ונתתי את־האנשׁים העברים את־ברתי אשׁר לא־הקימו את־דברי הברית אשׁר כרתו לפני העגל אשׁר כרתו לשׁנים ויעברו בין בתריו׃
\par 19 שׂרי יהודה ושׂרי ירושׁלם הסרסים והכהנים וכל עם הארץ העברים בין בתרי העגל׃
\par 20 ונתתי אותם ביד איביהם וביד מבקשׁי נפשׁם והיתה נבלתם למאכל לעוף השׁמים ולבהמת הארץ׃
\par 21 ואת־צדקיהו מלך־יהודה ואת־שׂריו אתן ביד איביהם וביד מבקשׁי נפשׁם וביד חיל מלך בבל העלים מעליכם׃
\par 22 הנני מצוה נאם־יהוה והשׁבתים אל־העיר הזאת ונלחמו עליה ולכדוה ושׂרפה באשׁ ואת־ערי יהודה אתן שׁממה מאין ישׁב׃

\chapter{35}

\par 1 הדבר אשׁר־היה אל־ירמיהו מאת יהוה בימי יהויקים בן־יאשׁיהו מלך יהודה לאמר׃
\par 2 הלוך אל־בית הרכבים ודברת אותם והבאותם בית יהוה אל־אחת הלשׁכות והשׁקית אותם יין׃
\par 3 ואקח את־יאזניה בן־ירמיהו בן־חבצניה ואת־אחיו ואת־כל־בניו ואת כל־בית הרכבים׃
\par 4 ואבא אתם בית יהוה אל־לשׁכת בני חנן בן־יגדליהו אישׁ האלהים אשׁר־אצל לשׁכת השׂרים אשׁר ממעל ללשׁכת מעשׂיהו בן־שׁלם שׁמר הסף׃
\par 5 ואתן לפני בני בית־הרכבים גבעים מלאים יין וכסות ואמר אליהם שׁתו־יין׃
\par 6 ויאמרו לא נשׁתה־יין כי יונדב בן־רכב אבינו צוה עלינו לאמר לא תשׁתו־יין אתם ובניכם עד־עולם׃
\par 7 ובית לא־תבנו וזרע לא־תזרעו וכרם לא־תטעו ולא יהיה לכם כי באהלים תשׁבו כל־ימיכם למען תחיו ימים רבים על־פני האדמה אשׁר אתם גרים שׁם׃
\par 8 ונשׁמע בקול יהונדב בן־רכב אבינו לכל אשׁר צונו לבלתי שׁתות־יין כל־ימינו אנחנו נשׁינו בנינו ובנתינו׃
\par 9 ולבלתי בנות בתים לשׁבתנו וכרם ושׂדה וזרע לא יהיה־לנו׃
\par 10 ונשׁב באהלים ונשׁמע ונעשׂ ככל אשׁר־צונו יונדב אבינו׃
\par 11 ויהי בעלות נבוכדראצר מלך־בבל אל־הארץ ונאמר באו ונבוא ירושׁלם מפני חיל הכשׂדים ומפני חיל ארם ונשׁב בירושׁלם׃
\par 12 ויהי דבר־יהוה אל־ירמיהו לאמר׃
\par 13 כה־אמר יהוה צבאות אלהי ישׂראל הלך ואמרת לאישׁ יהודה וליושׁבי ירושׁלם הלוא תקחו מוסר לשׁמע אל־דברי נאם־יהוה׃
\par 14 הוקם את־דברי יהונדב בן־רכב אשׁר־צוה את־בניו לבלתי שׁתות־יין ולא שׁתו עד־היום הזה כי שׁמעו את מצות אביהם ואנכי דברתי אליכם השׁכם ודבר ולא שׁמעתם אלי׃
\par 15 ואשׁלח אליכם את־כל־עבדי הנבאים השׁכים ושׁלח לאמר שׁבו־נא אישׁ מדרכו הרעה והיטיבו מעלליכם ואל־תלכו אחרי אלהים אחרים לעבדם ושׁבו אל־האדמה אשׁר־נתתי לכם ולאבתיכם ולא הטיתם את־אזנכם ולא שׁמעתם אלי׃
\par 16 כי הקימו בני יהונדב בן־רכב את־מצות אביהם אשׁר צום והעם הזה לא שׁמעו אלי׃
\par 17 לכן כה־אמר יהוה אלהי צבאות אלהי ישׂראל הנני מביא אל־יהודה ואל כל־יושׁבי ירושׁלם את כל־הרעה אשׁר דברתי עליהם יען דברתי אליהם ולא שׁמעו ואקרא להם ולא ענו׃
\par 18 ולבית הרכבים אמר ירמיהו כה־אמר יהוה צבאות אלהי ישׂראל יען אשׁר שׁמעתם על־מצות יהונדב אביכם ותשׁמרו את־כל־מצותיו ותעשׂו ככל אשׁר־צוה אתכם׃
\par 19 לכן כה אמר יהוה צבאות אלהי ישׂראל לא־יכרת אישׁ ליונדב בן־רכב עמד לפני כל־הימים׃

\chapter{36}

\par 1 ויהי בשׁנה הרביעת ליהויקים בן־יאשׁיהו מלך יהודה היה הדבר הזה אל־ירמיהו מאת יהוה לאמר׃
\par 2 קח־לך מגלת־ספר וכתבת אליה את כל־הדברים אשׁר־דברתי אליך על־ישׂראל ועל־יהודה ועל־כל־הגוים מיום דברתי אליך מימי יאשׁיהו ועד היום הזה׃
\par 3 אולי ישׁמעו בית יהודה את כל־הרעה אשׁר אנכי חשׁב לעשׂות להם למען ישׁובו אישׁ מדרכו הרעה וסלחתי לעונם ולחטאתם׃
\par 4 ויקרא ירמיהו את־ברוך בן־נריה ויכתב ברוך מפי ירמיהו את כל־דברי יהוה אשׁר־דבר אליו על־מגלת־ספר׃
\par 5 ויצוה ירמיהו את־ברוך לאמר אני עצור לא אוכל לבוא בית יהוה׃
\par 6 ובאת אתה וקראת במגלה אשׁר־כתבת־מפי את־דברי יהוה באזני העם בית יהוה ביום צום וגם באזני כל־יהודה הבאים מעריהם תקראם׃
\par 7 אולי תפל תחנתם לפני יהוה וישׁבו אישׁ מדרכו הרעה כי־גדול האף והחמה אשׁר־דבר יהוה אל־העם הזה׃
\par 8 ויעשׂ ברוך בן־נריה ככל אשׁר־צוהו ירמיהו הנביא לקרא בספר דברי יהוה בית יהוה׃
\par 9 ויהי בשׁנה החמשׁית ליהויקים בן־יאשׁיהו מלך־יהודה בחדשׁ התשׁעי קראו צום לפני יהוה כל־העם בירושׁלם וכל־העם הבאים מערי יהודה בירושׁלם׃
\par 10 ויקרא ברוך בספר את־דברי ירמיהו בית יהוה בלשׁכת גמריהו בן־שׁפן הספר בחצר העליון פתח שׁער בית־יהוה החדשׁ באזני כל־העם׃
\par 11 וישׁמע מכיהו בן־גמריהו בן־שׁפן את־כל־דברי יהוה מעל הספר׃
\par 12 וירד בית־המלך על־לשׁכת הספר והנה־שׁם כל־השׂרים יושׁבים אלישׁמע הספר ודליהו בן־שׁמעיהו ואלנתן בן־עכבור וגמריהו בן־שׁפן וצדקיהו בן־חנניהו וכל־השׂרים׃
\par 13 ויגד להם מכיהו את כל־הדברים אשׁר שׁמע בקרא ברוך בספר באזני העם׃
\par 14 וישׁלחו כל־השׂרים אל־ברוך את־יהודי בן־נתניהו בן־שׁלמיהו בן־כושׁי לאמר המגלה אשׁר קראת בה באזני העם קחנה בידך ולך ויקח ברוך בן־נריהו את־המגלה בידו ויבא אליהם׃
\par 15 ויאמרו אליו שׁב נא וקראנה באזנינו ויקרא ברוך באזניהם׃
\par 16 ויהי כשׁמעם את־כל־הדברים פחדו אישׁ אל־רעהו ויאמרו אל־ברוך הגיד נגיד למלך את כל־הדברים האלה׃
\par 17 ואת־ברוך שׁאלו לאמר הגד־נא לנו איך כתבת את־כל־הדברים האלה מפיו׃
\par 18 ויאמר להם ברוך מפיו יקרא אלי את כל־הדברים האלה ואני כתב על־הספר בדיו׃
\par 19 ויאמרו השׂרים אל־ברוך לך הסתר אתה וירמיהו ואישׁ אל־ידע איפה אתם׃
\par 20 ויבאו אל־המלך חצרה ואת־המגלה הפקדו בלשׁכת אלישׁמע הספר ויגידו באזני המלך את כל־הדברים׃
\par 21 וישׁלח המלך את־יהודי לקחת את־המגלה ויקחה מלשׁכת אלישׁמע הספר ויקראה יהודי באזני המלך ובאזני כל־השׂרים העמדים מעל המלך׃
\par 22 והמלך יושׁב בית החרף בחדשׁ התשׁיעי ואת־האח לפניו מבערת׃
\par 23 ויהי כקרוא יהודי שׁלשׁ דלתות וארבעה יקרעה בתער הספר והשׁלך אל־האשׁ אשׁר אל־האח עד־תם כל־המגלה על־האשׁ אשׁר על־האח׃
\par 24 ולא פחדו ולא קרעו את־בגדיהם המלך וכל־עבדיו השׁמעים את כל־הדברים האלה׃
\par 25 וגם אלנתן ודליהו וגמריהו הפגעו במלך לבלתי שׂרף את־המגלה ולא שׁמע אליהם׃
\par 26 ויצוה המלך את־ירחמאל בן־המלך ואת־שׂריהו בן־עזריאל ואת־שׁלמיהו בן־עבדאל לקחת את־ברוך הספר ואת ירמיהו הנביא ויסתרם יהוה׃
\par 27 ויהי דבר־יהוה אל־ירמיהו אחרי שׂרף המלך את־המגלה ואת־הדברים אשׁר כתב ברוך מפי ירמיהו לאמר׃
\par 28 שׁוב קח־לך מגלה אחרת וכתב עליה את כל־הדברים הראשׁנים אשׁר היו על־המגלה הראשׁנה אשׁר שׂרף יהויקים מלך־יהודה׃
\par 29 ועל־יהויקים מלך־יהודה תאמר כה אמר יהוה אתה שׂרפת את־המגלה הזאת לאמר מדוע כתבת עליה לאמר בא־יבוא מלך־בבל והשׁחית את־הארץ הזאת והשׁבית ממנה אדם ובהמה׃
\par 30 לכן כה־אמר יהוה על־יהויקים מלך יהודה לא־יהיה־לו יושׁב על־כסא דוד ונבלתו תהיה משׁלכת לחרב ביום ולקרח בלילה׃
\par 31 ופקדתי עליו ועל־זרעו ועל־עבדיו את־עונם והבאתי עליהם ועל־ישׁבי ירושׁלם ואל־אישׁ יהודה את כל־הרעה אשׁר־דברתי אליהם ולא שׁמעו׃
\par 32 וירמיהו לקח מגלה אחרת ויתנה אל־ברוך בן־נריהו הספר ויכתב עליה מפי ירמיהו את כל־דברי הספר אשׁר שׂרף יהויקים מלך־יהודה באשׁ ועוד נוסף עליהם דברים רבים כהמה׃

\chapter{37}

\par 1 וימלך־מלך צדקיהו בן־יאשׁיהו תחת כניהו בן־יהויקים אשׁר המליך נבוכדראצר מלך־בבל בארץ יהודה׃
\par 2 ולא שׁמע הוא ועבדיו ועם הארץ אל־דברי יהוה אשׁר דבר ביד ירמיהו הנביא׃
\par 3 וישׁלח המלך צדקיהו את־יהוכל בן־שׁלמיה ואת־צפניהו בן־מעשׂיה הכהן אל־ירמיהו הנביא לאמר התפלל־נא בעדנו אל־יהוה אלהינו׃
\par 4 וירמיהו בא ויצא בתוך העם ולא־נתנו אתו בית הכליא׃
\par 5 וחיל פרעה יצא ממצרים וישׁמעו הכשׂדים הצרים על־ירושׁלם את־שׁמעם ויעלו מעל ירושׁלם׃
\par 6 ויהי דבר־יהוה אל־ירמיהו הנביא לאמר׃
\par 7 כה־אמר יהוה אלהי ישׂראל כה תאמרו אל־מלך יהודה השׁלח אתכם אלי לדרשׁני הנה חיל פרעה היצא לכם לעזרה שׁב לארצו מצרים׃
\par 8 ושׁבו הכשׂדים ונלחמו על־העיר הזאת ולכדה ושׂרפה באשׁ׃
\par 9 כה אמר יהוה אל־תשׁאו נפשׁתיכם לאמר הלך ילכו מעלינו הכשׂדים כי־לא ילכו׃
\par 10 כי אם־הכיתם כל־חיל כשׂדים הנלחמים אתכם ונשׁארו בם אנשׁים מדקרים אישׁ באהלו יקומו ושׂרפו את־העיר הזאת באשׁ׃
\par 11 והיה בהעלות חיל הכשׂדים מעל ירושׁלם מפני חיל פרעה׃
\par 12 ויצא ירמיהו מירושׁלם ללכת ארץ בנימן לחלק משׁם בתוך העם׃
\par 13 ויהי־הוא בשׁער בנימן ושׁם בעל פקדת ושׁמו יראייה בן־שׁלמיה בן־חנניה ויתפשׂ את־ירמיהו הנביא לאמר אל־הכשׂדים אתה נפל׃
\par 14 ויאמר ירמיהו שׁקר אינני נפל על־הכשׂדים ולא שׁמע אליו ויתפשׂ יראייה בירמיהו ויבאהו אל־השׂרים׃
\par 15 ויקצפו השׂרים על־ירמיהו והכו אתו ונתנו אותו בית האסור בית יהונתן הספר כי־אתו עשׂו לבית הכלא׃
\par 16 כי בא ירמיהו אל־בית הבור ואל־החניות וישׁב־שׁם ירמיהו ימים רבים׃
\par 17 וישׁלח המלך צדקיהו ויקחהו וישׁאלהו המלך בביתו בסתר ויאמר הישׁ דבר מאת יהוה ויאמר ירמיהו ישׁ ויאמר ביד מלך־בבל תנתן׃
\par 18 ויאמר ירמיהו אל־המלך צדקיהו מה חטאתי לך ולעבדיך ולעם הזה כי־נתתם אותי אל־בית הכלא׃
\par 19 ואיו נביאיכם אשׁר־נבאו לכם לאמר לא־יבא מלך־בבל עליכם ועל הארץ הזאת׃
\par 20 ועתה שׁמע־נא אדני המלך תפל־נא תחנתי לפניך ואל־תשׁבני בית יהונתן הספר ולא אמות שׁם׃
\par 21 ויצוה המלך צדקיהו ויפקדו את־ירמיהו בחצר המטרה ונתן לו ככר־לחם ליום מחוץ האפים עד־תם כל־הלחם מן־העיר וישׁב ירמיהו בחצר המטרה׃

\chapter{38}

\par 1 וישׁמע שׁפטיה בן־מתן וגדליהו בן־פשׁחור ויוכל בן־שׁלמיהו ופשׁחור בן־מלכיה את־הדברים אשׁר ירמיהו מדבר אל־כל־העם לאמר׃
\par 2 כה אמר יהוה הישׁב בעיר הזאת ימות בחרב ברעב ובדבר והיצא אל־הכשׂדים יחיה והיתה־לו נפשׁו לשׁלל וחי׃
\par 3 כה אמר יהוה הנתן תנתן העיר הזאת ביד חיל מלך־בבל ולכדה׃
\par 4 ויאמרו השׂרים אל־המלך יומת נא את־האישׁ הזה כי־על־כן הוא־מרפא את־ידי אנשׁי המלחמה הנשׁארים בעיר הזאת ואת ידי כל־העם לדבר אליהם כדברים האלה כי האישׁ הזה איננו דרשׁ לשׁלום לעם הזה כי אם־לרעה׃
\par 5 ויאמר המלך צדקיהו הנה־הוא בידכם כי־אין המלך יוכל אתכם דבר׃
\par 6 ויקחו את־ירמיהו וישׁלכו אתו אל־הבור מלכיהו בן־המלך אשׁר בחצר המטרה וישׁלחו את־ירמיהו בחבלים ובבור אין־מים כי אם־טיט ויטבע ירמיהו בטיט׃
\par 7 וישׁמע עבד־מלך הכושׁי אישׁ סריס והוא בבית המלך כי־נתנו את־ירמיהו אל־הבור והמלך יושׁב בשׁער בנימן׃
\par 8 ויצא עבד־מלך מבית המלך וידבר אל־המלך לאמר׃
\par 9 אדני המלך הרעו האנשׁים האלה את כל־אשׁר עשׂו לירמיהו הנביא את אשׁר־השׁליכו אל־הבור וימת תחתיו מפני הרעב כי אין הלחם עוד בעיר׃
\par 10 ויצוה המלך את עבד־מלך הכושׁי לאמר קח בידך מזה שׁלשׁים אנשׁים והעלית את־ירמיהו הנביא מן־הבור בטרם ימות׃
\par 11 ויקח עבד־מלך את־האנשׁים בידו ויבא בית־המלך אל־תחת האוצר ויקח משׁם בלוי הסחבות ובלוי מלחים וישׁלחם אל־ירמיהו אל־הבור בחבלים׃
\par 12 ויאמר עבד־מלך הכושׁי אל־ירמיהו שׂים נא בלואי הסחבות והמלחים תחת אצלות ידיך מתחת לחבלים ויעשׂ ירמיהו כן׃
\par 13 וימשׁכו את־ירמיהו בחבלים ויעלו אתו מן־הבור וישׁב ירמיהו בחצר המטרה׃
\par 14 וישׁלח המלך צדקיהו ויקח את־ירמיהו הנביא אליו אל־מבוא השׁלישׁי אשׁר בבית יהוה ויאמר המלך אל־ירמיהו שׁאל אני אתך דבר אל־תכחד ממני דבר׃
\par 15 ויאמר ירמיהו אל־צדקיהו כי אגיד לך הלוא המת תמיתני וכי איעצך לא תשׁמע אלי׃
\par 16 וישׁבע המלך צדקיהו אל־ירמיהו בסתר לאמר חי־יהוה את אשׁר עשׂה־לנו את־הנפשׁ הזאת אם־אמיתך ואם־אתנך ביד האנשׁים האלה אשׁר מבקשׁים את־נפשׁך׃
\par 17 ויאמר ירמיהו אל־צדקיהו כה־אמר יהוה אלהי צבאות אלהי ישׂראל אם־יצא תצא אל־שׂרי מלך־בבל וחיתה נפשׁך והעיר הזאת לא תשׂרף באשׁ וחיתה אתה וביתך׃
\par 18 ואם לא־תצא אל־שׂרי מלך בבל ונתנה העיר הזאת ביד הכשׂדים ושׂרפוה באשׁ ואתה לא־תמלט מידם׃
\par 19 ויאמר המלך צדקיהו אל־ירמיהו אני דאג את־היהודים אשׁר נפלו אל־הכשׂדים פן־יתנו אתי בידם והתעללו־בי׃
\par 20 ויאמר ירמיהו לא יתנו שׁמע־נא בקול יהוה לאשׁר אני דבר אליך וייטב לך ותחי נפשׁך׃
\par 21 ואם־מאן אתה לצאת זה הדבר אשׁר הראני יהוה׃
\par 22 והנה כל־הנשׁים אשׁר נשׁארו בבית מלך־יהודה מוצאות אל־שׂרי מלך בבל והנה אמרות הסיתוך ויכלו לך אנשׁי שׁלמך הטבעו בבץ רגלך נסגו אחור׃
\par 23 ואת־כל־נשׁיך ואת־בניך מוצאים אל־הכשׂדים ואתה לא־תמלט מידם כי ביד מלך־בבל תתפשׂ ואת־העיר הזאת תשׂרף באשׁ׃
\par 24 ויאמר צדקיהו אל־ירמיהו אישׁ אל־ידע בדברים־האלה ולא תמות׃
\par 25 וכי־ישׁמעו השׂרים כי־דברתי אתך ובאו אליך ואמרו אליך הגידה־נא לנו מה־דברת אל־המלך אל־תכחד ממנו ולא נמיתך ומה־דבר אליך המלך׃
\par 26 ואמרת אליהם מפיל־אני תחנתי לפני המלך לבלתי השׁיבני בית יהונתן למות שׁם׃
\par 27 ויבאו כל־השׂרים אל־ירמיהו וישׁאלו אתו ויגד להם ככל־הדברים האלה אשׁר צוה המלך ויחרשׁו ממנו כי לא־נשׁמע הדבר׃
\par 28 וישׁב ירמיהו בחצר המטרה עד־יום אשׁר־נלכדה ירושׁלם והיה כאשׁר נלכדה ירושׁלם׃

\chapter{39}

\par 1 בשׁנה התשׁעית לצדקיהו מלך־יהודה בחדשׁ העשׂרי בא נבוכדראצר מלך־בבל וכל־חילו אל־ירושׁלם ויצרו עליה׃
\par 2 בעשׁתי־עשׂרה שׁנה לצדקיהו בחדשׁ הרביעי בתשׁעה לחדשׁ הבקעה העיר׃
\par 3 ויבאו כל שׂרי מלך־בבל וישׁבו בשׁער התוך נרגל שׂר־אצר סמגר־נבו שׂר־סכים רב־סריס נרגל שׂר־אצר רב־מג וכל־שׁארית שׂרי מלך בבל׃
\par 4 ויהי כאשׁר ראם צדקיהו מלך־יהודה וכל אנשׁי המלחמה ויברחו ויצאו לילה מן־העיר דרך גן המלך בשׁער בין החמתים ויצא דרך הערבה׃
\par 5 וירדפו חיל־כשׂדים אחריהם וישׂגו את־צדקיהו בערבות ירחו ויקחו אתו ויעלהו אל־נבוכדראצר מלך־בבל רבלתה בארץ חמת וידבר אתו משׁפטים׃
\par 6 וישׁחט מלך בבל את־בני צדקיהו ברבלה לעיניו ואת כל־חרי יהודה שׁחט מלך בבל׃
\par 7 ואת־עיני צדקיהו עור ויאסרהו בנחשׁתים לביא אתו בבלה׃
\par 8 ואת־בית המלך ואת־בית העם שׂרפו הכשׂדים באשׁ ואת־חמות ירושׁלם נתצו׃
\par 9 ואת יתר העם הנשׁארים בעיר ואת־הנפלים אשׁר נפלו עליו ואת יתר העם הנשׁארים הגלה נבוזר־אדן רב־טבחים בבל׃
\par 10 ומן־העם הדלים אשׁר אין־להם מאומה השׁאיר נבוזראדן רב־טבחים בארץ יהודה ויתן להם כרמים ויגבים ביום ההוא׃
\par 11 ויצו נבוכדראצר מלך־בבל על־ירמיהו ביד נבוזראדן רב־טבחים לאמר׃
\par 12 קחנו ועיניך שׂים עליו ואל־תעשׂ לו מאומה רע כי אם כאשׁר ידבר אליך כן עשׂה עמו׃
\par 13 וישׁלח נבוזראדן רב־טבחים ונבושׁזבן רב־סריס ונרגל שׂר־אצר רב־מג וכל רבי מלך־בבל׃
\par 14 וישׁלחו ויקחו את־ירמיהו מחצר המטרה ויתנו אתו אל־גדליהו בן־אחיקם בן־שׁפן להוצאהו אל־הבית וישׁב בתוך העם׃
\par 15 ואל־ירמיהו היה דבר־יהוה בהיתו עצור בחצר המטרה לאמר׃
\par 16 הלוך ואמרת לעבד־מלך הכושׁי לאמר כה־אמר יהוה צבאות אלהי ישׂראל הנני מבי את־דברי אל־העיר הזאת לרעה ולא לטובה והיו לפניך ביום ההוא׃
\par 17 והצלתיך ביום־ההוא נאם־יהוה ולא תנתן ביד האנשׁים אשׁר־אתה יגור מפניהם׃
\par 18 כי מלט אמלטך ובחרב לא תפל והיתה לך נפשׁך לשׁלל כי־בטחת בי נאם־יהוה׃

\chapter{40}

\par 1 הדבר אשׁר־היה אל־ירמיהו מאת יהוה אחר שׁלח אתו נבוזראדן רב־טבחים מן־הרמה בקחתו אתו והוא־אסור באזקים בתוך כל־גלות ירושׁלם ויהודה המגלים בבלה׃
\par 2 ויקח רב־טבחים לירמיהו ויאמר אליו יהוה אלהיך דבר את־הרעה הזאת אל־המקום הזה׃
\par 3 ויבא ויעשׂ יהוה כאשׁר דבר כי־חטאתם ליהוה ולא־שׁמעתם בקולו והיה לכם דבר הזה׃
\par 4 ועתה הנה פתחתיך היום מן־האזקים אשׁר על־ידך אם־טוב בעיניך לבוא אתי בבל בא ואשׂים את־עיני עליך ואם־רע בעיניך לבוא־אתי בבל חדל ראה כל־הארץ לפניך אל־טוב ואל־הישׁר בעיניך ללכת שׁמה לך׃
\par 5 ועודנו לא־ישׁוב ושׁבה אל־גדליה בן־אחיקם בן־שׁפן אשׁר הפקיד מלך־בבל בערי יהודה ושׁב אתו בתוך העם או אל־כל־הישׁר בעיניך ללכת לך ויתן־לו רב־טבחים ארחה ומשׂאת וישׁלחהו׃
\par 6 ויבא ירמיהו אל־גדליה בן־אחיקם המצפתה וישׁב אתו בתוך העם הנשׁארים בארץ׃
\par 7 וישׁמעו כל־שׂרי החילים אשׁר בשׂדה המה ואנשׁיהם כי־הפקיד מלך־בבל את־גדליהו בן־אחיקם בארץ וכי הפקיד אתו אנשׁים ונשׁים וטף ומדלת הארץ מאשׁר לא־הגלו בבלה׃
\par 8 ויבאו אל־גדליה המצפתה וישׁמעאל בן־נתניהו ויוחנן ויונתן בני־קרח ושׂריה בן־תנחמת ובני עופי הנטפתי ויזניהו בן־המעכתי המה ואנשׁיהם׃
\par 9 וישׁבע להם גדליהו בן־אחיקם בן־שׁפן ולאנשׁיהם לאמר אל־תיראו מעבוד הכשׂדים שׁבו בארץ ועבדו את־מלך בבל וייטב לכם׃
\par 10 ואני הנני ישׁב במצפה לעמד לפני הכשׂדים אשׁר יבאו אלינו ואתם אספו יין וקיץ ושׁמן ושׂמו בכליכם ושׁבו בעריכם אשׁר־תפשׂתם׃
\par 11 וגם כל־היהודים אשׁר־במואב ובבני־עמון ובאדום ואשׁר בכל־הארצות שׁמעו כי־נתן מלך־בבל שׁארית ליהודה וכי הפקיד עליהם את־גדליהו בן־אחיקם בן־שׁפן׃
\par 12 וישׁבו כל־היהודים מכל־המקמות אשׁר נדחו־שׁם ויבאו ארץ־יהודה אל־גדליהו המצפתה ויאספו יין וקיץ הרבה מאד׃
\par 13 ויוחנן בן־קרח וכל־שׂרי החילים אשׁר בשׂדה באו אל־גדליהו המצפתה׃
\par 14 ויאמרו אליו הידע תדע כי בעליס מלך בני־עמון שׁלח את־ישׁמעאל בן־נתניה להכתך נפשׁ ולא־האמין להם גדליהו בן־אחיקם׃
\par 15 ויוחנן בן־קרח אמר אל־גדליהו בסתר במצפה לאמר אלכה נא ואכה את־ישׁמעאל בן־נתניה ואישׁ לא ידע למה יככה נפשׁ ונפצו כל־יהודה הנקבצים אליך ואבדה שׁארית יהודה׃
\par 16 ויאמר גדליהו בן־אחיקם אל־יוחנן בן־קרח אל־תעשׂ את־הדבר הזה כי־שׁקר אתה דבר אל־ישׁמעאל׃

\chapter{41}

\par 1 ויהי בחדשׁ השׁביעי בא ישׁמעאל בן־נתניה בן־אלישׁמע מזרע המלוכה ורבי המלך ועשׂרה אנשׁים אתו אל־גדליהו בן־אחיקם המצפתה ויאכלו שׁם לחם יחדו במצפה׃
\par 2 ויקם ישׁמעאל בן־נתניה ועשׂרת האנשׁים אשׁר־היו אתו ויכו את־גדליהו בן־אחיקם בן־שׁפן בחרב וימת אתו אשׁר־הפקיד מלך־בבל בארץ׃
\par 3 ואת כל־היהודים אשׁר־היו אתו את־גדליהו במצפה ואת־הכשׂדים אשׁר נמצאו־שׁם את אנשׁי המלחמה הכה ישׁמעאל׃
\par 4 ויהי ביום השׁני להמית את־גדליהו ואישׁ לא ידע׃
\par 5 ויבאו אנשׁים משׁכם משׁלו ומשׁמרון שׁמנים אישׁ מגלחי זקן וקרעי בגדים ומתגדדים ומנחה ולבונה בידם להביא בית יהוה׃
\par 6 ויצא ישׁמעאל בן־נתניה לקראתם מן־המצפה הלך הלך ובכה ויהי כפגשׁ אתם ויאמר אליהם באו אל־גדליהו בן־אחיקם׃
\par 7 ויהי כבואם אל־תוך העיר וישׁחטם ישׁמעאל בן־נתניה אל־תוך הבור הוא והאנשׁים אשׁר־אתו׃
\par 8 ועשׂרה אנשׁים נמצאו־בם ויאמרו אל־ישׁמעאל אל־תמתנו כי־ישׁ־לנו מטמנים בשׂדה חטים ושׂערים ושׁמן ודבשׁ ויחדל ולא המיתם בתוך אחיהם׃
\par 9 והבור אשׁר השׁליך שׁם ישׁמעאל את כל־פגרי האנשׁים אשׁר הכה ביד־גדליהו הוא אשׁר עשׂה המלך אסא מפני בעשׁא מלך־ישׂראל אתו מלא ישׁמעאל בן־נתניהו חללים׃
\par 10 וישׁב ישׁמעאל את־כל־שׁארית העם אשׁר במצפה את־בנות המלך ואת־כל־העם הנשׁארים במצפה אשׁר הפקיד נבוזראדן רב־טבחים את־גדליהו בן־אחיקם וישׁבם ישׁמעאל בן־נתניה וילך לעבר אל־בני עמון׃
\par 11 וישׁמע יוחנן בן־קרח וכל־שׂרי החילים אשׁר אתו את כל־הרעה אשׁר עשׂה ישׁמעאל בן־נתניה׃
\par 12 ויקחו את־כל־האנשׁים וילכו להלחם עם־ישׁמעאל בן־נתניה וימצאו אתו אל־מים רבים אשׁר בגבעון׃
\par 13 ויהי כראות כל־העם אשׁר את־ישׁמעאל את־יוחנן בן־קרח ואת כל־שׂרי החילים אשׁר אתו וישׂמחו׃
\par 14 ויסבו כל־העם אשׁר־שׁבה ישׁמעאל מן־המצפה וישׁבו וילכו אל־יוחנן בן־קרח׃
\par 15 וישׁמעאל בן־נתניה נמלט בשׁמנה אנשׁים מפני יוחנן וילך אל־בני עמון׃
\par 16 ויקח יוחנן בן־קרח וכל־שׂרי החילים אשׁר־אתו את כל־שׁארית העם אשׁר השׁיב מאת ישׁמעאל בן־נתניה מן־המצפה אחר הכה את־גדליה בן־אחיקם גברים אנשׁי המלחמה ונשׁים וטף וסרסים אשׁר השׁיב מגבעון׃
\par 17 וילכו וישׁבו בגרות כמוהם אשׁר־אצל בית לחם ללכת לבוא מצרים׃
\par 18 מפני הכשׂדים כי יראו מפניהם כי־הכה ישׁמעאל בן־נתניה את־גדליהו בן־אחיקם אשׁר־הפקיד מלך־בבל בארץ׃

\chapter{42}

\par 1 ויגשׁו כל־שׂרי החילים ויוחנן בן־קרח ויזניה בן־הושׁעיה וכל־העם מקטן ועד־גדול׃
\par 2 ויאמרו אל־ירמיהו הנביא תפל־נא תחנתנו לפניך והתפלל בעדנו אל־יהוה אלהיך בעד כל־השׁארית הזאת כי־נשׁארנו מעט מהרבה כאשׁר עיניך ראות אתנו׃
\par 3 ויגד־לנו יהוה אלהיך את־הדרך אשׁר נלך־בה ואת־הדבר אשׁר נעשׂה׃
\par 4 ויאמר אליהם ירמיהו הנביא שׁמעתי הנני מתפלל אל־יהוה אלהיכם כדבריכם והיה כל־הדבר אשׁר־יענה יהוה אתכם אגיד לכם לא־אמנע מכם דבר׃
\par 5 והמה אמרו אל־ירמיהו יהי יהוה בנו לעד אמת ונאמן אם־לא ככל־הדבר אשׁר ישׁלחך יהוה אלהיך אלינו כן נעשׂה׃
\par 6 אם־טוב ואם־רע בקול יהוה אלהינו אשׁר אנו שׁלחים אתך אליו נשׁמע למען אשׁר ייטב־לנו כי נשׁמע בקול יהוה אלהינו׃
\par 7 ויהי מקץ עשׂרת ימים ויהי דבר־יהוה אל־ירמיהו׃
\par 8 ויקרא אל־יוחנן בן־קרח ואל כל־שׂרי החילים אשׁר אתו ולכל־העם למקטן ועד־גדול׃
\par 9 ויאמר אליהם כה־אמר יהוה אלהי ישׂראל אשׁר שׁלחתם אתי אליו להפיל תחנתכם לפניו׃
\par 10 אם־שׁוב תשׁבו בארץ הזאת ובניתי אתכם ולא אהרס ונטעתי אתכם ולא אתושׁ כי נחמתי אל־הרעה אשׁר עשׂיתי לכם׃
\par 11 אל־תיראו מפני מלך בבל אשׁר־אתם יראים מפניו אל־תיראו ממנו נאם־יהוה כי־אתכם אני להושׁיע אתכם ולהציל אתכם מידו׃
\par 12 ואתן לכם רחמים ורחם אתכם והשׁיב אתכם אל־אדמתכם׃
\par 13 ואם־אמרים אתם לא נשׁב בארץ הזאת לבלתי שׁמע בקול יהוה אלהיכם׃
\par 14 לאמר לא כי ארץ מצרים נבוא אשׁר לא־נראה מלחמה וקול שׁופר לא נשׁמע וללחם לא־נרעב ושׁם נשׁב׃
\par 15 ועתה לכן שׁמעו דבר־יהוה שׁארית יהודה כה־אמר יהוה צבאות אלהי ישׂראל אם־אתם שׂום תשׂמון פניכם לבא מצרים ובאתם לגור שׁם׃
\par 16 והיתה החרב אשׁר אתם יראים ממנה שׁם תשׂיג אתכם בארץ מצרים והרעב אשׁר־אתם דאגים ממנו שׁם ידבק אחריכם מצרים ושׁם תמתו׃
\par 17 ויהיו כל־האנשׁים אשׁר־שׂמו את־פניהם לבוא מצרים לגור שׁם ימותו בחרב ברעב ובדבר ולא־יהיה להם שׂריד ופליט מפני הרעה אשׁר אני מביא עליהם׃
\par 18 כי כה אמר יהוה צבאות אלהי ישׂראל כאשׁר נתך אפי וחמתי על־ישׁבי ירושׁלם כן תתך חמתי עליכם בבאכם מצרים והייתם לאלה ולשׁמה ולקללה ולחרפה ולא־תראו עוד את־המקום הזה׃
\par 19 דבר יהוה עליכם שׁארית יהודה אל־תבאו מצרים ידע תדעו כי־העידתי בכם היום׃
\par 20 כי התעתים בנפשׁותיכם כי־אתם שׁלחתם אתי אל־יהוה אלהיכם לאמר התפלל בעדנו אל־יהוה אלהינו וככל אשׁר יאמר יהוה אלהינו כן הגד־לנו ועשׂינו׃
\par 21 ואגד לכם היום ולא שׁמעתם בקול יהוה אלהיכם ולכל אשׁר־שׁלחני אליכם׃
\par 22 ועתה ידע תדעו כי בחרב ברעב ובדבר תמותו במקום אשׁר חפצתם לבוא לגור שׁם׃

\chapter{43}

\par 1 ויהי ככלות ירמיהו לדבר אל־כל־העם את־כל־דברי יהוה אלהיהם אשׁר שׁלחו יהוה אלהיהם אליהם את כל־הדברים האלה׃
\par 2 ויאמר עזריה בן־הושׁעיה ויוחנן בן־קרח וכל־האנשׁים הזדים אמרים אל־ירמיהו שׁקר אתה מדבר לא שׁלחך יהוה אלהינו לאמר לא־תבאו מצרים לגור שׁם׃
\par 3 כי ברוך בן־נריה מסית אתך בנו למען תת אתנו ביד־הכשׂדים להמית אתנו ולהגלות אתנו בבל׃
\par 4 ולא־שׁמע יוחנן בן־קרח וכל־שׂרי החילים וכל־העם בקול יהוה לשׁבת בארץ יהודה׃
\par 5 ויקח יוחנן בן־קרח וכל־שׂרי החילים את כל־שׁארית יהודה אשׁר־שׁבו מכל־הגוים אשׁר נדחו־שׁם לגור בארץ יהודה׃
\par 6 את־הגברים ואת־הנשׁים ואת־הטף ואת־בנות המלך ואת כל־הנפשׁ אשׁר הניח נבוזראדן רב־טבחים את־גדליהו בן־אחיקם בן־שׁפן ואת ירמיהו הנביא ואת־ברוך בן־נריהו׃
\par 7 ויבאו ארץ מצרים כי לא שׁמעו בקול יהוה ויבאו עד־תחפנחס׃
\par 8 ויהי דבר־יהוה אל־ירמיהו בתחפנחס לאמר׃
\par 9 קח בידך אבנים גדלות וטמנתם במלט במלבן אשׁר בפתח בית־פרעה בתחפנחס לעיני אנשׁים יהודים׃
\par 10 ואמרת אליהם כה־אמר יהוה צבאות אלהי ישׂראל הנני שׁלח ולקחתי את־נבוכדראצר מלך־בבל עבדי ושׂמתי כסאו ממעל לאבנים האלה אשׁר טמנתי ונטה את־שׁפרורו עליהם׃
\par 11 ובאה והכה את־ארץ מצרים אשׁר למות למות ואשׁר לשׁבי לשׁבי ואשׁר לחרב לחרב׃
\par 12 והצתי אשׁ בבתי אלהי מצרים ושׂרפם ושׁבם ועטה את־ארץ מצרים כאשׁר־יעטה הרעה את־בגדו ויצא משׁם בשׁלום׃
\par 13 ושׁבר את־מצבות בית שׁמשׁ אשׁר בארץ מצרים ואת־בתי אלהי־מצרים ישׂרף באשׁ׃

\chapter{44}

\par 1 הדבר אשׁר היה אל־ירמיהו אל כל־היהודים הישׁבים בארץ מצרים הישׁבים במגדל ובתחפנחס ובנף ובארץ פתרוס לאמר׃
\par 2 כה־אמר יהוה צבאות אלהי ישׂראל אתם ראיתם את כל־הרעה אשׁר הבאתי על־ירושׁלם ועל כל־ערי יהודה והנם חרבה היום הזה ואין בהם יושׁב׃
\par 3 מפני רעתם אשׁר עשׂו להכעסני ללכת לקטר לעבד לאלהים אחרים אשׁר לא ידעום המה אתם ואבתיכם׃
\par 4 ואשׁלח אליכם את־כל־עבדי הנביאים השׁכים ושׁלח לאמר אל־נא תעשׂו את דבר־התעבה הזאת אשׁר שׂנאתי׃
\par 5 ולא שׁמעו ולא־הטו את־אזנם לשׁוב מרעתם לבלתי קטר לאלהים אחרים׃
\par 6 ותתך חמתי ואפי ותבער בערי יהודה ובחצות ירושׁלם ותהיינה לחרבה לשׁממה כיום הזה׃
\par 7 ועתה כה־אמר יהוה אלהי צבאות אלהי ישׂראל למה אתם עשׂים רעה גדולה אל־נפשׁתכם להכרית לכם אישׁ־ואשׁה עולל ויונק מתוך יהודה לבלתי הותיר לכם שׁארית׃
\par 8 להכעסני במעשׂי ידיכם לקטר לאלהים אחרים בארץ מצרים אשׁר־אתם באים לגור שׁם למען הכרית לכם ולמען היותכם לקללה ולחרפה בכל גויי הארץ׃
\par 9 השׁכחתם את־רעות אבותיכם ואת־רעות מלכי יהודה ואת רעות נשׁיו ואת רעתכם ואת רעת נשׁיכם אשׁר עשׂו בארץ יהודה ובחצות ירושׁלם׃
\par 10 לא דכאו עד היום הזה ולא יראו ולא־הלכו בתורתי ובחקתי אשׁר־נתתי לפניכם ולפני אבותיכם׃
\par 11 לכן כה־אמר יהוה צבאות אלהי ישׂראל הנני שׂם פני בכם לרעה ולהכרית את־כל־יהודה׃
\par 12 ולקחתי את־שׁארית יהודה אשׁר־שׂמו פניהם לבוא ארץ־מצרים לגור שׁם ותמו כל בארץ מצרים יפלו בחרב ברעב יתמו מקטן ועד־גדול בחרב וברעב ימתו והיו לאלה לשׁמה ולקללה ולחרפה׃
\par 13 ופקדתי על היושׁבים בארץ מצרים כאשׁר פקדתי על־ירושׁלם בחרב ברעב ובדבר׃
\par 14 ולא יהיה פליט ושׂריד לשׁארית יהודה הבאים לגור־שׁם בארץ מצרים ולשׁוב ארץ יהודה אשׁר־המה מנשׂאים את־נפשׁם לשׁוב לשׁבת שׁם כי לא־ישׁובו כי אם־פלטים׃
\par 15 ויענו את־ירמיהו כל־האנשׁים הידעים כי־מקטרות נשׁיהם לאלהים אחרים וכל־הנשׁים העמדות קהל גדול וכל־העם הישׁבים בארץ־מצרים בפתרוס לאמר׃
\par 16 הדבר אשׁר־דברת אלינו בשׁם יהוה איננו שׁמעים אליך׃
\par 17 כי עשׂה נעשׂה את־כל־הדבר אשׁר־יצא מפינו לקטר למלכת השׁמים והסיך־לה נסכים כאשׁר עשׂינו אנחנו ואבתינו מלכינו ושׂרינו בערי יהודה ובחצות ירושׁלם ונשׂבע־לחם ונהיה טובים ורעה לא ראינו׃
\par 18 ומן־אז חדלנו לקטר למלכת השׁמים והסך־לה נסכים חסרנו כל ובחרב וברעב תמנו׃
\par 19 וכי־אנחנו מקטרים למלכת השׁמים ולהסך לה נסכים המבלעדי אנשׁינו עשׂינו לה כונים להעצבה והסך לה נסכים׃
\par 20 ויאמר ירמיהו אל־כל־העם על־הגברים ועל־הנשׁים ועל־כל־העם הענים אתו דבר לאמר׃
\par 21 הלוא את־הקטר אשׁר קטרתם בערי יהודה ובחצות ירושׁלם אתם ואבותיכם מלכיכם ושׂריכם ועם הארץ אתם זכר יהוה ותעלה על־לבו׃
\par 22 ולא־יוכל יהוה עוד לשׂאת מפני רע מעלליכם מפני התועבת אשׁר עשׂיתם ותהי ארצכם לחרבה ולשׁמה ולקללה מאין יושׁב כהיום הזה׃
\par 23 מפני אשׁר קטרתם ואשׁר חטאתם ליהוה ולא שׁמעתם בקול יהוה ובתרתו ובחקתיו ובעדותיו לא הלכתם על־כן קראת אתכם הרעה הזאת כיום הזה׃
\par 24 ויאמר ירמיהו אל־כל־העם ואל כל־הנשׁים שׁמעו דבר־יהוה כל־יהודה אשׁר בארץ מצרים׃
\par 25 כה־אמר יהוה־צבאות אלהי ישׂראל לאמר אתם ונשׁיכם ותדברנה בפיכם ובידיכם מלאתם לאמר עשׂה נעשׂה את־נדרינו אשׁר נדרנו לקטר למלכת השׁמים ולהסך לה נסכים הקים תקימנה את־נדריכם ועשׂה תעשׂינה את־נדריכם׃
\par 26 לכן שׁמעו דבר־יהוה כל־יהודה הישׁבים בארץ מצרים הנני נשׁבעתי בשׁמי הגדול אמר יהוה אם־יהיה עוד שׁמי נקרא בפי כל־אישׁ יהודה אמר חי־אדני יהוה בכל־ארץ מצרים׃
\par 27 הנני שׁקד עליהם לרעה ולא לטובה ותמו כל־אישׁ יהודה אשׁר בארץ־מצרים בחרב וברעב עד־כלותם׃
\par 28 ופליטי חרב ישׁבון מן־ארץ מצרים ארץ יהודה מתי מספר וידעו כל־שׁארית יהודה הבאים לארץ־מצרים לגור שׁם דבר־מי יקום ממני ומהם׃
\par 29 וזאת־לכם האות נאם־יהוה כי־פקד אני עליכם במקום הזה למען תדעו כי קום יקומו דברי עליכם לרעה׃
\par 30 כה אמר יהוה הנני נתן את־פרעה חפרע מלך־מצרים ביד איביו וביד מבקשׁי נפשׁו כאשׁר נתתי את־צדקיהו מלך־יהודה ביד נבוכדראצר מלך־בבל איבו ומבקשׁ נפשׁו׃

\chapter{45}

\par 1 הדבר אשׁר דבר ירמיהו הנביא אל־ברוך בן־נריה בכתבו את־הדברים האלה על־ספר מפי ירמיהו בשׁנה הרבעית ליהויקים בן־יאשׁיהו מלך יהודה לאמר׃
\par 2 כה־אמר יהוה אלהי ישׂראל עליך ברוך׃
\par 3 אמרת אוי־נא לי כי־יסף יהוה יגון על־מכאבי יגעתי באנחתי ומנוחה לא מצאתי׃
\par 4 כה תאמר אליו כה אמר יהוה הנה אשׁר־בניתי אני הרס ואת אשׁר־נטעתי אני נתשׁ ואת־כל־הארץ היא׃
\par 5 ואתה תבקשׁ־לך גדלות אל־תבקשׁ כי הנני מביא רעה על־כל־בשׂר נאם־יהוה ונתתי לך את־נפשׁך לשׁלל על כל־המקמות אשׁר תלך־שׁם׃

\chapter{46}

\par 1 אשׁר היה דבר־יהוה אל־ירמיהו הנביא על־הגוים׃
\par 2 למצרים על־חיל פרעה נכו מלך מצרים אשׁר־היה על־נהר־פרת בכרכמשׁ אשׁר הכה נבוכדראצר מלך בבל בשׁנת הרביעית ליהויקים בן־יאשׁיהו מלך יהודה׃
\par 3 ערכו מגן וצנה וגשׁו למלחמה׃
\par 4 אסרו הסוסים ועלו הפרשׁים והתיצבו בכובעים מרקו הרמחים לבשׁו הסרינת׃
\par 5 מדוע ראיתי המה חתים נסגים אחור וגבוריהם יכתו ומנוס נסו ולא הפנו מגור מסביב נאם־יהוה׃
\par 6 אל־ינוס הקל ואל־ימלט הגבור צפונה על־יד נהר־פרת כשׁלו ונפלו׃
\par 7 מי־זה כיאר יעלה כנהרות יתגעשׁו מימיו׃
\par 8 מצרים כיאר יעלה וכנהרות יתגעשׁו מים ויאמר אעלה אכסה־ארץ אבידה עיר וישׁבי בה׃
\par 9 עלו הסוסים והתהללו הרכב ויצאו הגבורים כושׁ ופוט תפשׂי מגן ולודים תפשׂי דרכי קשׁת׃
\par 10 והיום ההוא לאדני יהוה צבאות יום נקמה להנקם מצריו ואכלה חרב ושׂבעה ורותה מדמם כי זבח לאדני יהוה צבאות בארץ צפון אל־נהר־פרת׃
\par 11 עלי גלעד וקחי צרי בתולת בת־מצרים לשׁוא הרביתי רפאות תעלה אין לך׃
\par 12 שׁמעו גוים קלונך וצוחתך מלאה הארץ כי־גבור בגבור כשׁלו יחדיו נפלו שׁניהם׃
\par 13 הדבר אשׁר דבר יהוה אל־ירמיהו הנביא לבוא נבוכדראצר מלך בבל להכות את־ארץ מצרים׃
\par 14 הגידו במצרים והשׁמיעו במגדול והשׁמיעו בנף ובתחפנחס אמרו התיצב והכן לך כי־אכלה חרב סביביך׃
\par 15 מדוע נסחף אביריך לא עמד כי יהוה הדפו׃
\par 16 הרבה כושׁל גם־נפל אישׁ אל־רעהו ויאמרו קומה ונשׁבה אל־עמנו ואל־ארץ מולדתנו מפני חרב היונה׃
\par 17 קראו שׁם פרעה מלך־מצרים שׁאון העביר המועד׃
\par 18 חי־אני נאם־המלך יהוה צבאות שׁמו כי כתבור בהרים וככרמל בים יבוא׃
\par 19 כלי גולה עשׂי לך יושׁבת בת־מצרים כי־נף לשׁמה תהיה ונצתה מאין יושׁב׃
\par 20 עגלה יפה־פיה מצרים קרץ מצפון בא בא׃
\par 21 גם־שׂכריה בקרבה כעגלי מרבק כי־גם־המה הפנו נסו יחדיו לא עמדו כי יום אידם בא עליהם עת פקדתם׃
\par 22 קולה כנחשׁ ילך כי־בחיל ילכו ובקרדמות באו לה כחטבי עצים׃
\par 23 כרתו יערה נאם־יהוה כי לא יחקר כי רבו מארבה ואין להם מספר׃
\par 24 הבישׁה בת־מצרים נתנה ביד עם־צפון׃
\par 25 אמר יהוה צבאות אלהי ישׂראל הנני פוקד אל־אמון מנא ועל־פרעה ועל־מצרים ועל־אלהיה ועל־מלכיה ועל־פרעה ועל הבטחים בו׃
\par 26 ונתתים ביד מבקשׁי נפשׁם וביד נבוכדראצר מלך־בבל וביד־עבדיו ואחרי־כן תשׁכן כימי־קדם נאם־יהוה׃
\par 27 ואתה אל־תירא עבדי יעקב ואל־תחת ישׂראל כי הנני מושׁעך מרחוק ואת־זרעך מארץ שׁבים ושׁב יעקוב ושׁקט ושׁאנן ואין מחריד׃
\par 28 אתה אל־תירא עבדי יעקב נאם־יהוה כי אתך אני כי אעשׂה כלה בכל־הגוים אשׁר הדחתיך שׁמה ואתך לא־אעשׂה כלה ויסרתיך למשׁפט ונקה לא אנקך׃

\chapter{47}

\par 1 אשׁר היה דבר־יהוה אל־ירמיהו הנביא אל־פלשׁתים בטרם יכה פרעה את־עזה׃
\par 2 כה אמר יהוה הנה־מים עלים מצפון והיו לנחל שׁוטף וישׁטפו ארץ ומלואה עיר וישׁבי בה וזעקו האדם והילל כל יושׁב הארץ׃
\par 3 מקול שׁעטת פרסות אביריו מרעשׁ לרכבו המון גלגליו לא־הפנו אבות אל־בנים מרפיון ידים׃
\par 4 על־היום הבא לשׁדוד את־כל־פלשׁתים להכרית לצר ולצידון כל שׂריד עזר כי־שׁדד יהוה את־פלשׁתים שׁארית אי כפתור׃
\par 5 באה קרחה אל־עזה נדמתה אשׁקלון שׁארית עמקם עד־מתי תתגודדי׃
\par 6 הוי חרב ליהוה עד־אנה לא תשׁקטי האספי אל־תערך הרגעי ודמי׃
\par 7 איך תשׁקטי ויהוה צוה־לה אל־אשׁקלון ואל־חוף הים שׁם יעדה׃

\chapter{48}

\par 1 למואב כה־אמר יהוה צבאות אלהי ישׂראל הוי אל־נבו כי שׁדדה הבישׁה נלכדה קריתים הבישׁה המשׂגב וחתה׃
\par 2 אין עוד תהלת מואב בחשׁבון חשׁבו עליה רעה לכו ונכריתנה מגוי גם־מדמן תדמי אחריך תלך חרב׃
\par 3 קול צעקה מחרונים שׁד ושׁבר גדול׃
\par 4 נשׁברה מואב השׁמיעו זעקה צעוריה׃
\par 5 כי מעלה הלחות בבכי יעלה־בכי כי במורד חורנים צרי צעקת־שׁבר שׁמעו׃
\par 6 נסו מלטו נפשׁכם ותהיינה כערוער במדבר׃
\par 7 כי יען בטחך במעשׂיך ובאוצרותיך גם־את תלכדי ויצא כמישׁ בגולה כהניו ושׂריו יחד׃
\par 8 ויבא שׁדד אל־כל־עיר ועיר לא תמלט ואבד העמק ונשׁמד המישׁר אשׁר אמר יהוה׃
\par 9 תנו־ציץ למואב כי נצא תצא ועריה לשׁמה תהיינה מאין יושׁב בהן׃
\par 10 ארור עשׂה מלאכת יהוה רמיה וארור מנע חרבו מדם׃
\par 11 שׁאנן מואב מנעוריו ושׁקט הוא אל־שׁמריו ולא־הורק מכלי אל־כלי ובגולה לא הלך על־כן עמד טעמו בו וריחו לא נמר׃
\par 12 לכן הנה־ימים באים נאם־יהוה ושׁלחתי־לו צעים וצעהו וכליו יריקו ונבליהם ינפצו׃
\par 13 ובשׁ מואב מכמושׁ כאשׁר־בשׁו בית ישׂראל מבית אל מבטחם׃
\par 14 איך תאמרו גבורים אנחנו ואנשׁי־חיל למלחמה׃
\par 15 שׁדד מואב ועריה עלה ומבחר בחוריו ירדו לטבח נאם־המלך יהוה צבאות שׁמו׃
\par 16 קרוב איד־מואב לבוא ורעתו מהרה מאד׃
\par 17 נדו לו כל־סביביו וכל ידעי שׁמו אמרו איכה נשׁבר מטה־עז מקל תפארה׃
\par 18 רדי מכבוד ישׁבי בצמא ישׁבת בת־דיבון כי־שׁדד מואב עלה בך שׁחת מבצריך׃
\par 19 אל־דרך עמדי וצפי יושׁבת ערוער שׁאלי־נס ונמלטה אמרי מה־נהיתה׃
\par 20 הבישׁ מואב כי־חתה הילילי וזעקי הגידו בארנון כי שׁדד מואב׃
\par 21 ומשׁפט בא אל־ארץ המישׁר אל־חלון ואל־יהצה ועל־מופעת׃
\par 22 ועל־דיבון ועל־נבו ועל־בית דבלתים׃
\par 23 ועל קריתים ועל־בית גמול ועל־בית מעון׃
\par 24 ועל־קריות ועל־בצרה ועל כל־ערי ארץ מואב הרחקות והקרבות׃
\par 25 נגדעה קרן מואב וזרעו נשׁברה נאם יהוה׃
\par 26 השׁכירהו כי על־יהוה הגדיל וספק מואב בקיאו והיה לשׂחק גם־הוא׃
\par 27 ואם לוא השׂחק היה לך ישׂראל אם־בגנבים נמצאה כי־מדי דבריך בו תתנודד׃
\par 28 עזבו ערים ושׁכנו בסלע ישׁבי מואב והיו כיונה תקנן בעברי פי־פחת׃
\par 29 שׁמענו גאון־מואב גאה מאד גבהו וגאונו וגאותו ורם לבו׃
\par 30 אני ידעתי נאם־יהוה עברתו ולא־כן בדיו לא־כן עשׂו׃
\par 31 על־כן על־מואב איליל ולמואב כלה אזעק אל־אנשׁי קיר־חרשׂ יהגה׃
\par 32 מבכי יעזר אבכה־לך הגפן שׂבמה נטישׁתיך עברו ים עד ים יעזר נגעו על־קיצך ועל־בצירך שׁדד נפל׃
\par 33 ונאספה שׂמחה וגיל מכרמל ומארץ מואב ויין מיקבים השׁבתי לא־ידרך הידד הידד לא הידד׃
\par 34 מזעקת חשׁבון עד־אלעלה עד־יהץ נתנו קולם מצער עד־חרנים עגלת שׁלשׁיה כי גם־מי נמרים למשׁמות יהיו׃
\par 35 והשׁבתי למואב נאם־יהוה מעלה במה ומקטיר לאלהיו׃
\par 36 על־כן לבי למואב כחללים יהמה ולבי אל־אנשׁי קיר־חרשׂ כחלילים יהמה על־כן יתרת עשׂה אבדו׃
\par 37 כי כל־ראשׁ קרחה וכל־זקן גרעה על כל־ידים גדדת ועל־מתנים שׂק׃
\par 38 על כל־גגות מואב וברחבתיה כלה מספד כי־שׁברתי את־מואב ככלי אין־חפץ בו נאם־יהוה׃
\par 39 איך חתה הילילו איך הפנה־ערף מואב בושׁ והיה מואב לשׂחק ולמחתה לכל־סביביו׃
\par 40 כי־כה אמר יהוה הנה כנשׁר ידאה ופרשׂ כנפיו אל־מואב׃
\par 41 נלכדה הקריות והמצדות נתפשׂה והיה לב גבורי מואב ביום ההוא כלב אשׁה מצרה׃
\par 42 ונשׁמד מואב מעם כי על־יהוה הגדיל׃
\par 43 פחד ופחת ופח עליך יושׁב מואב נאם־יהוה׃
\par 44 הניס מפני הפחד יפל אל־הפחת והעלה מן־הפחת ילכד בפח כי־אביא אליה אל־מואב שׁנת פקדתם נאם־יהוה׃
\par 45 בצל חשׁבון עמדו מכח נסים כי־אשׁ יצא מחשׁבון ולהבה מבין סיחון ותאכל פאת מואב וקדקד בני שׁאון׃
\par 46 אוי־לך מואב אבד עם־כמושׁ כי־לקחו בניך בשׁבי ובנתיך בשׁביה׃
\par 47 ושׁבתי שׁבות־מואב באחרית הימים נאם־יהוה עד־הנה משׁפט מואב׃

\chapter{49}

\par 1 לבני עמון כה אמר יהוה הבנים אין לישׂראל אם־יורשׁ אין לו מדוע ירשׁ מלכם את־גד ועמו בעריו ישׁב׃
\par 2 לכן הנה ימים באים נאם־יהוה והשׁמעתי אל־רבת בני־עמון תרועת מלחמה והיתה לתל שׁממה ובנתיה באשׁ תצתנה וירשׁ ישׂראל את־ירשׁיו אמר יהוה׃
\par 3 הילילי חשׁבון כי שׁדדה־עי צעקנה בנות רבה חגרנה שׂקים ספדנה והתשׁוטטנה בגדרות כי מלכם בגולה ילך כהניו ושׂריו יחדיו׃
\par 4 מה־תתהללי בעמקים זב עמקך הבת השׁובבה הבטחה באצרתיה מי יבוא אלי׃
\par 5 הנני מביא עליך פחד נאם־אדני יהוה צבאות מכל־סביביך ונדחתם אישׁ לפניו ואין מקבץ לנדד׃
\par 6 ואחרי־כן אשׁיב את־שׁבות בני־עמון נאם־יהוה׃
\par 7 לאדום כה אמר יהוה צבאות האין עוד חכמה בתימן אבדה עצה מבנים נסרחה חכמתם׃
\par 8 נסו הפנו העמיקו לשׁבת ישׁבי דדן כי איד עשׂו הבאתי עליו עת פקדתיו׃
\par 9 אם־בצרים באו לך לא ישׁארו עוללות אם־גנבים בלילה השׁחיתו דים׃
\par 10 כי־אני חשׂפתי את־עשׂו גליתי את־מסתריו ונחבה לא יוכל שׁדד זרעו ואחיו ושׁכניו ואיננו׃
\par 11 עזבה יתמיך אני אחיה ואלמנתיך עלי תבטחו׃
\par 12 כי־כה אמר יהוה הנה אשׁר־אין משׁפטם לשׁתות הכוס שׁתו ישׁתו ואתה הוא נקה תנקה לא תנקה כי שׁתה תשׁתה׃
\par 13 כי בי נשׁבעתי נאם־יהוה כי־לשׁמה לחרפה לחרב ולקללה תהיה בצרה וכל־עריה תהיינה לחרבות עולם׃
\par 14 שׁמועה שׁמעתי מאת יהוה וציר בגוים שׁלוח התקבצו ובאו עליה וקומו למלחמה׃
\par 15 כי־הנה קטן נתתיך בגוים בזוי באדם׃
\par 16 תפלצתך השׁיא אתך זדון לבך שׁכני בחגוי הסלע תפשׂי מרום גבעה כי־תגביה כנשׁר קנך משׁם אורידך נאם־יהוה׃
\par 17 והיתה אדום לשׁמה כל עבר עליה ישׁם וישׁרק על־כל־מכותה׃
\par 18 כמהפכת סדם ועמרה ושׁכניה אמר יהוה לא־ישׁב שׁם אישׁ ולא־יגור בה בן־אדם׃
\par 19 הנה כאריה יעלה מגאון הירדן אל־נוה איתן כי־ארגיעה אריצנו מעליה ומי בחור אליה אפקד כי מי כמוני ומי יעידני ומי־זה רעה אשׁר יעמד לפני׃
\par 20 לכן שׁמעו עצת־יהוה אשׁר יעץ אל־אדום ומחשׁבותיו אשׁר חשׁב אל־ישׁבי תימן אם־לא יסחבום צעירי הצאן אם־לא ישׁים עליהם נוהם׃
\par 21 מקול נפלם רעשׁה הארץ צעקה בים־סוף נשׁמע קולה׃
\par 22 הנה כנשׁר יעלה וידאה ויפרשׂ כנפיו על־בצרה והיה לב גבורי אדום ביום ההוא כלב אשׁה מצרה׃
\par 23 לדמשׂק בושׁה חמת וארפד כי־שׁמעה רעה שׁמעו נמגו בים דאגה השׁקט לא יוכל׃
\par 24 רפתה דמשׂק הפנתה לנוס ורטט החזיקה צרה וחבלים אחזתה כיולדה׃
\par 25 איך לא־עזבה עיר תהלה קרית משׂושׂי׃
\par 26 לכן יפלו בחוריה ברחבתיה וכל־אנשׁי המלחמה ידמו ביום ההוא נאם יהוה צבאות׃
\par 27 והצתי אשׁ בחומת דמשׂק ואכלה ארמנות בן־הדד׃
\par 28 לקדר ולממלכות חצור אשׁר הכה נבוכדראצור מלך־בבל כה אמר יהוה קומו עלו אל־קדר ושׁדדו את־בני־קדם׃
\par 29 אהליהם וצאנם יקחו יריעותיהם וכל־כליהם וגמליהם ישׂאו להם וקראו עליהם מגור מסביב׃
\par 30 נסו נדו מאד העמיקו לשׁבת ישׁבי חצור נאם־יהוה כי־יעץ עליכם נבוכדראצר מלך־בבל עצה וחשׁב עליהם מחשׁבה׃
\par 31 קומו עלו אל־גוי שׁליו יושׁב לבטח נאם־יהוה לא־דלתים ולא־בריח לו בדד ישׁכנו׃
\par 32 והיו גמליהם לבז והמון מקניהם לשׁלל וזרתים לכל־רוח קצוצי פאה ומכל־עבריו אביא את־אידם נאם־יהוה׃
\par 33 והיתה חצור למעון תנים שׁממה עד־עולם לא־ישׁב שׁם אישׁ ולא־יגור בה בן־אדם׃
\par 34 אשׁר היה דבר־יהוה אל־ירמיהו הנביא אל־עילם בראשׁית מלכות צדקיה מלך־יהודה לאמר׃
\par 35 כה אמר יהוה צבאות הנני שׁבר את־קשׁת עילם ראשׁית גבורתם׃
\par 36 והבאתי אל־עילם ארבע רוחות מארבע קצות השׁמים וזרתים לכל הרחות האלה ולא־יהיה הגוי אשׁר לא־יבוא שׁם נדחי עולם׃
\par 37 והחתתי את־עילם לפני איביהם ולפני מבקשׁי נפשׁם והבאתי עליהם רעה את־חרון אפי נאם־יהוה ושׁלחתי אחריהם את־החרב עד כלותי אותם׃
\par 38 ושׂמתי כסאי בעילם והאבדתי משׁם מלך ושׂרים נאם־יהוה׃
\par 39 והיה באחרית הימים אשׁוב את־שׁבית עילם נאם־יהוה׃

\chapter{50}

\par 1 הדבר אשׁר דבר יהוה אל־בבל אל־ארץ כשׂדים ביד ירמיהו הנביא׃
\par 2 הגידו בגוים והשׁמיעו ושׂאו־נס השׁמיעו אל־תכחדו אמרו נלכדה בבל הבישׁ בל חת מרדך הבישׁו עצביה חתו גלוליה׃
\par 3 כי עלה עליה גוי מצפון הוא־ישׁית את־ארצה לשׁמה ולא־יהיה יושׁב בה מאדם ועד־בהמה נדו הלכו׃
\par 4 בימים ההמה ובעת ההיא נאם־יהוה יבאו בני־ישׂראל המה ובני־יהודה יחדו הלוך ובכו ילכו ואת־יהוה אלהיהם יבקשׁו׃
\par 5 ציון ישׁאלו דרך הנה פניהם באו ונלוו אל־יהוה ברית עולם לא תשׁכח׃
\par 6 צאן אבדות היה עמי רעיהם התעום הרים שׁובבים מהר אל־גבעה הלכו שׁכחו רבצם׃
\par 7 כל־מוצאיהם אכלום וצריהם אמרו לא נאשׁם תחת אשׁר חטאו ליהוה נוה־צדק ומקוה אבותיהם יהוה׃
\par 8 נדו מתוך בבל ומארץ כשׂדים יצאו והיו כעתודים לפני־צאן׃
\par 9 כי הנה אנכי מעיר ומעלה על־בבל קהל־גוים גדלים מארץ צפון וערכו לה משׁם תלכד חציו כגבור משׁכיל לא ישׁוב ריקם׃
\par 10 והיתה כשׂדים לשׁלל כל־שׁלליה ישׂבעו נאם־יהוה׃
\par 11 כי תשׂמחי כי תעלזי שׁסי נחלתי כי תפושׁי כעגלה דשׁה ותצהלי כאברים׃
\par 12 בושׁה אמכם מאד חפרה יולדתכם הנה אחרית גוים מדבר ציה וערבה׃
\par 13 מקצף יהוה לא תשׁב והיתה שׁממה כלה כל עבר על־בבל ישׁם וישׁרק על־כל־מכותיה׃
\par 14 ערכו על־בבל סביב כל־דרכי קשׁת ידו אליה אל־תחמלו אל־חץ כי ליהוה חטאה׃
\par 15 הריעו עליה סביב נתנה ידה נפלו אשׁויתיה נהרסו חומותיה כי נקמת יהוה היא הנקמו בה כאשׁר עשׂתה עשׂו־לה׃
\par 16 כרתו זורע מבבל ותפשׂ מגל בעת קציר מפני חרב היונה אישׁ אל־עמו יפנו ואישׁ לארצו ינסו׃
\par 17 שׂה פזורה ישׂראל אריות הדיחו הראשׁון אכלו מלך אשׁור וזה האחרון עצמו נבוכדראצר מלך בבל׃
\par 18 לכן כה־אמר יהוה צבאות אלהי ישׂראל הנני פקד אל־מלך בבל ואל־ארצו כאשׁר פקדתי אל־מלך אשׁור׃
\par 19 ושׁבבתי את־ישׂראל אל־נוהו ורעה הכרמל והבשׁן ובהר אפרים והגלעד תשׂבע נפשׁו׃
\par 20 בימים ההם ובעת ההיא נאם־יהוה יבקשׁ את־עון ישׂראל ואיננו ואת־חטאת יהודה ולא תמצאינה כי אסלח לאשׁר אשׁאיר׃
\par 21 על־הארץ מרתים עלה עליה ואל־יושׁבי פקוד חרב והחרם אחריהם נאם־יהוה ועשׂה ככל אשׁר צויתיך׃
\par 22 קול מלחמה בארץ ושׁבר גדול׃
\par 23 איך נגדע וישׁבר פטישׁ כל־הארץ איך היתה לשׁמה בבל בגוים׃
\par 24 יקשׁתי לך וגם־נלכדת בבל ואת לא ידעת נמצאת וגם־נתפשׂת כי ביהוה התגרית׃
\par 25 פתח יהוה את־אוצרו ויוצא את־כלי זעמו כי־מלאכה היא לאדני יהוה צבאות בארץ כשׂדים׃
\par 26 באו־לה מקץ פתחו מאבסיה סלוה כמו־ערמים והחרימוה אל־תהי־לה שׁארית׃
\par 27 חרבו כל־פריה ירדו לטבח הוי עליהם כי־בא יומם עת פקדתם׃
\par 28 קול נסים ופלטים מארץ בבל להגיד בציון את־נקמת יהוה אלהינו נקמת היכלו׃
\par 29 השׁמיעו אל־בבל רבים כל־דרכי קשׁת חנו עליה סביב אל־יהי־ פליטה שׁלמו־לה כפעלה ככל אשׁר עשׂתה עשׂו־לה כי אל־יהוה זדה אל־קדושׁ ישׂראל׃
\par 30 לכן יפלו בחוריה ברחבתיה וכל־אנשׁי מלחמתה ידמו ביום ההוא נאם־יהוה׃
\par 31 הנני אליך זדון נאם־אדני יהוה צבאות כי בא יומך עת פקדתיך׃
\par 32 וכשׁל זדון ונפל ואין לו מקים והצתי אשׁ בעריו ואכלה כל־סביבתיו׃
\par 33 כה אמר יהוה צבאות עשׁוקים בני־ישׂראל ובני־יהודה יחדו וכל־שׁביהם החזיקו בם מאנו שׁלחם׃
\par 34 גאלם חזק יהוה צבאות שׁמו ריב יריב את־ריבם למען הרגיע את־הארץ והרגיז לישׁבי בבל׃
\par 35 חרב על־כשׂדים נאם־יהוה ואל־ישׁבי בבל ואל־שׂריה ואל־חכמיה׃
\par 36 חרב אל־הבדים ונאלו חרב אל־גבוריה וחתו׃
\par 37 חרב אל־סוסיו ואל־רכבו ואל־כל־הערב אשׁר בתוכה והיו לנשׁים חרב אל־אוצרתיה ובזזו׃
\par 38 חרב אל־מימיה ויבשׁו כי ארץ פסלים היא ובאימים יתהללו׃
\par 39 לכן ישׁבו ציים את־איים וישׁבו בה בנות יענה ולא־תשׁב עוד לנצח ולא תשׁכון עד־דור ודור׃
\par 40 כמהפכת אלהים את־סדם ואת־עמרה ואת־שׁכניה נאם־יהוה לא־ישׁב שׁם אישׁ ולא־יגור בה בן־אדם׃
\par 41 הנה עם בא מצפון וגוי גדול ומלכים רבים יערו מירכתי־ארץ׃
\par 42 קשׁת וכידן יחזיקו אכזרי המה ולא ירחמו קולם כים יהמה ועל־סוסים ירכבו ערוך כאישׁ למלחמה עליך בת־בבל׃
\par 43 שׁמע מלך־בבל את־שׁמעם ורפו ידיו צרה החזיקתהו חיל כיולדה׃
\par 44 הנה כאריה יעלה מגאון הירדן אל־נוה איתן כי־ארגעה ארוצם מעליה ומי בחור אליה אפקד כי מי כמוני ומי יועדני ומי־זה רעה אשׁר יעמד לפני׃
\par 45 לכן שׁמעו עצת־יהוה אשׁר יעץ אל־בבל ומחשׁבותיו אשׁר חשׁב אל־ארץ כשׂדים אם־לא יסחבום צעירי הצאן אם־לא ישׁים עליהם נוה׃
\par 46 מקול נתפשׂה בבל נרעשׁה הארץ וזעקה בגוים נשׁמע׃

\chapter{51}

\par 1 כה אמר יהוה הנני מעיר על־בבל ואל־ישׁבי לב קמי רוח משׁחית׃
\par 2 ושׁלחתי לבבל זרים וזרוה ויבקקו את־ארצה כי־היו עליה מסביב ביום רעה׃
\par 3 אל־ידרך ידרך הדרך קשׁתו ואל־יתעל בסרינו ואל־תחמלו אל־בחריה החרימו כל־צבאה׃
\par 4 ונפלו חללים בארץ כשׂדים ומדקרים בחוצותיה׃
\par 5 כי לא־אלמן ישׂראל ויהודה מאלהיו מיהוה צבאות כי ארצם מלאה אשׁם מקדושׁ ישׂראל׃
\par 6 נסו מתוך בבל ומלטו אישׁ נפשׁו אל־תדמו בעונה כי עת נקמה היא ליהוה גמול הוא משׁלם לה׃
\par 7 כוס־זהב בבל ביד־יהוה משׁכרת כל־הארץ מיינה שׁתו גוים על־כן יתהללו גוים׃
\par 8 פתאם נפלה בבל ותשׁבר הילילו עליה קחו צרי למכאובה אולי תרפא׃
\par 9 רפאנו את־בבל ולא נרפתה עזבוה ונלך אישׁ לארצו כי־נגע אל־השׁמים משׁפטה ונשׂא עד־שׁחקים׃
\par 10 הוציא יהוה את־צדקתינו באו ונספרה בציון את־מעשׂה יהוה אלהינו׃
\par 11 הברו החצים מלאו השׁלטים העיר יהוה את־רוח מלכי מדי כי־על־בבל מזמתו להשׁחיתה כי־נקמת יהוה היא נקמת היכלו׃
\par 12 אל־חומת בבל שׂאו־נס החזיקו המשׁמר הקימו שׁמרים הכינו הארבים כי גם־זמם יהוה גם־עשׂה את אשׁר־דבר אל־ישׁבי בבל׃
\par 13 שׁכנתי על־מים רבים רבת אוצרת בא קצך אמת בצעך׃
\par 14 נשׁבע יהוה צבאות בנפשׁו כי אם־מלאתיך אדם כילק וענו עליך הידד׃
\par 15 עשׂה ארץ בכחו מכין תבל בחכמתו ובתבונתו נטה שׁמים׃
\par 16 לקול תתו המון מים בשׁמים ויעל נשׂאים מקצה־ארץ ברקים למטר עשׂה ויצא רוח מאצרתיו׃
\par 17 נבער כל־אדם מדעת הבישׁ כל־צרף מפסל כי שׁקר נסכו ולא־רוח בם׃
\par 18 הבל המה מעשׂה תעתעים בעת פקדתם יאבדו׃
\par 19 לא־כאלה חלק יעקוב כי־יוצר הכל הוא ושׁבט נחלתו יהוה צבאות שׁמו׃
\par 20 מפץ־אתה לי כלי מלחמה ונפצתי בך גוים והשׁחתי בך ממלכות׃
\par 21 ונפצתי בך סוס ורכבו ונפצתי בך רכב ורכבו׃
\par 22 ונפצתי בך אישׁ ואשׁה ונפצתי בך זקן ונער ונפצתי בך בחור ובתולה׃
\par 23 ונפצתי בך רעה ועדרו ונפצתי בך אכר וצמדו ונפצתי בך פחות וסגנים׃
\par 24 ושׁלמתי לבבל ולכל יושׁבי כשׂדים את כל־רעתם אשׁר־עשׂו בציון לעיניכם נאם יהוה׃
\par 25 הנני אליך הר המשׁחית נאם־יהוה המשׁחית את־כל־הארץ ונטיתי את־ידי עליך וגלגלתיך מן־הסלעים ונתתיך להר שׂרפה׃
\par 26 ולא־יקחו ממך אבן לפנה ואבן למוסדות כי־שׁממות עולם תהיה נאם־יהוה׃
\par 27 שׂאו־נס בארץ תקעו שׁופר בגוים קדשׁו עליה גוים השׁמיעו עליה ממלכות אררט מני ואשׁכנז פקדו עליה טפסר העלו־סוס כילק סמר׃
\par 28 קדשׁו עליה גוים את־מלכי מדי את־פחותיה ואת־כל־סגניה ואת כל־ארץ ממשׁלתו׃
\par 29 ותרעשׁ הארץ ותחל כי קמה על־בבל מחשׁבות יהוה לשׂום את־ארץ בבל לשׁמה מאין יושׁב׃
\par 30 חדלו גבורי בבל להלחם ישׁבו במצדות נשׁתה גבורתם היו לנשׁים הציתו משׁכנתיה נשׁברו בריחיה׃
\par 31 רץ לקראת־רץ ירוץ ומגיד לקראת מגיד להגיד למלך בבל כי־נלכדה עירו מקצה׃
\par 32 והמעברות נתפשׂו ואת־האגמים שׂרפו באשׁ ואנשׁי המלחמה נבהלו׃
\par 33 כי כה אמר יהוה צבאות אלהי ישׂראל בת־בבל כגרן עת הדריכה עוד מעט ובאה עת־הקציר לה׃
\par 34 אכלנו הממנו נבוכדראצר מלך בבל הציגנו כלי ריק בלענו כתנין מלא כרשׂו מעדני הדיחנו׃
\par 35 חמסי ושׁארי על־בבל תאמר ישׁבת ציון ודמי אל־ישׁבי כשׂדים תאמר ירושׁלם׃
\par 36 לכן כה אמר יהוה הנני־רב את־ריבך ונקמתי את־נקמתך והחרבתי את־ימה והבשׁתי את־מקורה׃
\par 37 והיתה בבל לגלים מעון־תנים שׁמה ושׁרקה מאין יושׁב׃
\par 38 יחדו ככפרים ישׁאגו נערו כגורי אריות׃
\par 39 בחמם אשׁית את־משׁתיהם והשׁכרתים למען יעלזו וישׁנו שׁנת־עולם ולא יקיצו נאם יהוה׃
\par 40 אורידם ככרים לטבוח כאילים עם־עתודים׃
\par 41 איך נלכדה שׁשׁך ותתפשׂ תהלת כל־הארץ איך היתה לשׁמה בבל בגוים׃
\par 42 עלה על־בבל הים בהמון גליו נכסתה׃
\par 43 היו עריה לשׁמה ארץ ציה וערבה ארץ לא־ישׁב בהן כל־אישׁ ולא־יעבר בהן בן־אדם׃
\par 44 ופקדתי על־בל בבבל והצאתי את־בלעו מפיו ולא־ינהרו אליו עוד גוים גם־חומת בבל נפלה׃
\par 45 צאו מתוכה עמי ומלטו אישׁ את־נפשׁו מחרון אף־יהוה׃
\par 46 ופן־ירך לבבכם ותיראו בשׁמועה הנשׁמעת בארץ ובא בשׁנה השׁמועה ואחריו בשׁנה השׁמועה וחמס בארץ ומשׁל על־משׁל׃
\par 47 לכן הנה ימים באים ופקדתי על־פסילי בבל וכל־ארצה תבושׁ וכל־חלליה יפלו בתוכה׃
\par 48 ורננו על־בבל שׁמים וארץ וכל אשׁר בהם כי מצפון יבוא־לה השׁודדים נאם־יהוה׃
\par 49 גם־בבל לנפל חללי ישׂראל גם־לבבל נפלו חללי כל־הארץ׃
\par 50 פלטים מחרב הלכו אל־תעמדו זכרו מרחוק את־יהוה וירושׁלם תעלה על־לבבכם׃
\par 51 בשׁנו כי־שׁמענו חרפה כסתה כלמה פנינו כי באו זרים על־מקדשׁי בית יהוה׃
\par 52 לכן הנה־ימים באים נאם־יהוה ופקדתי על־פסיליה ובכל־ארצה יאנק חלל׃
\par 53 כי־תעלה בבל השׁמים וכי תבצר מרום עזה מאתי יבאו שׁדדים לה נאם־יהוה׃
\par 54 קול זעקה מבבל ושׁבר גדול מארץ כשׂדים׃
\par 55 כי־שׁדד יהוה את־בבל ואבד ממנה קול גדול והמו גליהם כמים רבים נתן שׁאון קולם׃
\par 56 כי בא עליה על־בבל שׁודד ונלכדו גבוריה חתתה קשׁתותם כי אל גמלות יהוה שׁלם ישׁלם׃
\par 57 והשׁכרתי שׂריה וחכמיה פחותיה וסגניה וגבוריה וישׁנו שׁנת־עולם ולא יקיצו נאם־המלך יהוה צבאות שׁמו׃
\par 58 כה־אמר יהוה צבאות חמות בבל הרחבה ערער תתערער ושׁעריה הגבהים באשׁ יצתו ויגעו עמים בדי־ריק ולאמים בדי־אשׁ ויעפו׃
\par 59 הדבר אשׁר־צוה ירמיהו הנביא את־שׂריה בן־נריה בן־מחסיה בלכתו את־צדקיהו מלך־יהודה בבל בשׁנת הרבעית למלכו ושׂריה שׂר מנוחה׃
\par 60 ויכתב ירמיהו את כל־הרעה אשׁר־תבוא אל־בבל אל־ספר אחד את כל־הדברים האלה הכתבים אל־בבל׃
\par 61 ויאמר ירמיהו אל־שׂריה כבאך בבל וראית וקראת את כל־הדברים האלה׃
\par 62 ואמרת יהוה אתה דברת אל־המקום הזה להכריתו לבלתי היות־בו יושׁב למאדם ועד־בהמה כי־שׁממות עולם תהיה׃
\par 63 והיה ככלתך לקרא את־הספר הזה תקשׁר עליו אבן והשׁלכתו אל־תוך פרת׃
\par 64 ואמרת ככה תשׁקע בבל ולא־תקום מפני הרעה אשׁר אנכי מביא עליה ויעפו עד־הנה דברי ירמיהו׃

\chapter{52}

\par 1 בן־עשׂרים ואחת שׁנה צדקיהו במלכו ואחת עשׂרה שׁנה מלך בירושׁלם ושׁם אמו חמיטל בת־ירמיהו מלבנה׃
\par 2 ויעשׂ הרע בעיני יהוה ככל אשׁר־עשׂה יהויקים׃
\par 3 כי על־אף יהוה היתה בירושׁלם ויהודה עד־השׁליכו אותם מעל פניו וימרד צדקיהו במלך בבל׃
\par 4 ויהי בשׁנה התשׁעית למלכו בחדשׁ העשׂירי בעשׂור לחדשׁ בא נבוכדראצר מלך־בבל הוא וכל־חילו על־ירושׁלם ויחנו עליה ויבנו עליה דיק סביב׃
\par 5 ותבא העיר במצור עד עשׁתי עשׂרה שׁנה למלך צדקיהו׃
\par 6 בחדשׁ הרביעי בתשׁעה לחדשׁ ויחזק הרעב בעיר ולא־היה לחם לעם הארץ׃
\par 7 ותבקע העיר וכל־אנשׁי המלחמה יברחו ויצאו מהעיר לילה דרך שׁער בין־החמתים אשׁר על־גן המלך וכשׂדים על־העיר סביב וילכו דרך הערבה׃
\par 8 וירדפו חיל־כשׂדים אחרי המלך וישׂיגו את־צדקיהו בערבת ירחו וכל־חילו נפצו מעליו׃
\par 9 ויתפשׂו את־המלך ויעלו אתו אל־מלך בבל רבלתה בארץ חמת וידבר אתו משׁפטים׃
\par 10 וישׁחט מלך־בבל את־בני צדקיהו לעיניו וגם את־כל־שׂרי יהודה שׁחט ברבלתה׃
\par 11 ואת־עיני צדקיהו עור ויאסרהו בנחשׁתים ויבאהו מלך־בבל בבלה ויתנהו בבית־הפקדת עד־יום מותו׃
\par 12 ובחדשׁ החמישׁי בעשׂור לחדשׁ היא שׁנת תשׁע־עשׂרה שׁנה למלך נבוכדראצר מלך־בבל בא נבוזראדן רב־טבחים עמד לפני מלך־בבל בירושׁלם׃
\par 13 וישׂרף את־בית־יהוה ואת־בית המלך ואת כל־בתי ירושׁלם ואת־כל־בית הגדול שׂרף באשׁ׃
\par 14 ואת־כל־חמות ירושׁלם סביב נתצו כל־חיל כשׂדים אשׁר את־רב־טבחים׃
\par 15 ומדלות העם ואת־יתר העם הנשׁארים בעיר ואת־הנפלים אשׁר נפלו אל־מלך בבל ואת יתר האמון הגלה נבוזראדן רב־טבחים׃
\par 16 ומדלות הארץ השׁאיר נבוזראדן רב־טבחים לכרמים וליגבים׃
\par 17 ואת־עמודי הנחשׁת אשׁר לבית־יהוה ואת־המכנות ואת־ים הנחשׁת אשׁר בבית־יהוה שׁברו כשׂדים וישׂאו את־כל־נחשׁתם בבלה׃
\par 18 ואת־הסרות ואת־היעים ואת־המזמרות ואת־המזרקת ואת־הכפות ואת כל־כלי הנחשׁת אשׁר־ישׁרתו בהם לקחו׃
\par 19 ואת־הספים ואת־המחתות ואת־המזרקות ואת־הסירות ואת־המנרות ואת־הכפות ואת־המנקיות אשׁר זהב זהב ואשׁר־כסף כסף לקח רב־טבחים׃
\par 20 העמודים שׁנים הים אחד והבקר שׁנים־עשׂר נחשׁת אשׁר־תחת המכנות אשׁר עשׂה המלך שׁלמה לבית יהוה לא־היה משׁקל לנחשׁתם כל־הכלים האלה׃
\par 21 והעמודים שׁמנה עשׂרה אמה קומה העמד האחד וחוט שׁתים־עשׂרה אמה יסבנו ועביו ארבע אצבעות נבוב׃
\par 22 וכתרת עליו נחשׁת וקומת הכתרת האחת חמשׁ אמות ושׂבכה ורמונים על־הכותרת סביב הכל נחשׁת וכאלה לעמוד השׁני ורמונים׃
\par 23 ויהיו הרמנים תשׁעים ושׁשׁה רוחה כל־הרמונים מאה על־השׂבכה סביב׃
\par 24 ויקח רב־טבחים את־שׂריה כהן הראשׁ ואת־צפניה כהן המשׁנה ואת־שׁלשׁת שׁמרי הסף׃
\par 25 ומן־העיר לקח סריס אחד אשׁר־היה פקיד על־אנשׁי המלחמה ושׁבעה אנשׁים מראי פני־המלך אשׁר נמצאו בעיר ואת ספר שׂר הצבא המצבא את־עם הארץ ושׁשׁים אישׁ מעם הארץ הנמצאים בתוך העיר׃
\par 26 ויקח אותם נבוזראדן רב־טבחים וילך אותם אל־מלך בבל רבלתה׃
\par 27 ויכה אותם מלך בבל וימתם ברבלה בארץ חמת ויגל יהודה מעל אדמתו׃
\par 28 זה העם אשׁר הגלה נבוכדראצר בשׁנת־שׁבע יהודים שׁלשׁת אלפים ועשׂרים ושׁלשׁה׃
\par 29 בשׁנת שׁמונה עשׂרה לנבוכדראצר מירושׁלם נפשׁ שׁמנה מאות שׁלשׁים ושׁנים׃
\par 30 בשׁנת שׁלשׁ ועשׂרים לנבוכדראצר הגלה נבוזראדן רב־טבחים יהודים נפשׁ שׁבע מאות ארבעים וחמשׁה כל־נפשׁ ארבעת אלפים ושׁשׁ מאות׃
\par 31 ויהי בשׁלשׁים ושׁבע שׁנה לגלות יהויכן מלך־יהודה בשׁנים עשׂר חדשׁ בעשׂרים וחמשׁה לחדשׁ נשׂא אויל מרדך מלך בבל בשׁנת מלכתו את־ראשׁ יהויכין מלך־יהודה ויצא אותו מבית הכליא׃
\par 32 וידבר אתו טבות ויתן את־כסאו ממעל לכסא מלכים אשׁר אתו בבבל׃
\par 33 ושׁנה את בגדי כלאו ואכל לחם לפניו תמיד כל־ימי חיו׃
\par 34 וארחתו ארחת תמיד נתנה־לו מאת מלך־בבל דבר־יום ביומו עד־יום מותו כל ימי חייו׃


\end{document}