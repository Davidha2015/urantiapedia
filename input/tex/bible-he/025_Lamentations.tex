\begin{document}

\title{Lamentations}

Lam 1:1  איכה ישׁבה בדד העיר רבתי עם היתה כאלמנה רבתי בגוים שׂרתי במדינות היתה למס׃
Lam 1:2  בכו תבכה בלילה ודמעתה על לחיה אין־לה מנחם מכל־אהביה כל־רעיה בגדו בה היו לה לאיבים׃
Lam 1:3  גלתה יהודה מעני ומרב עבדה היא ישׁבה בגוים לא מצאה מנוח כל־רדפיה השׂיגוה בין המצרים׃
Lam 1:4  דרכי ציון אבלות מבלי באי מועד כל־שׁעריה שׁוממין כהניה נאנחים בתולתיה נוגות והיא מר־לה׃
Lam 1:5  היו צריה לראשׁ איביה שׁלו כי־יהוה הוגה על רב־פשׁעיה עולליה הלכו שׁבי לפני־צר׃
Lam 1:6  ויצא מן בת־ציון כל־הדרה היו שׂריה כאילים לא־מצאו מרעה וילכו בלא־כח לפני רודף׃
Lam 1:7  זכרה ירושׁלם ימי עניה ומרודיה כל מחמדיה אשׁר היו מימי קדם בנפל עמה ביד־צר ואין עוזר לה ראוה צרים שׂחקו על משׁבתה׃
Lam 1:8  חטא חטאה ירושׁלם על־כן לנידה היתה כל־מכבדיה הזילוה כי־ראו ערותה גם־היא נאנחה ותשׁב אחור׃
Lam 1:9  טמאתה בשׁוליה לא זכרה אחריתה ותרד פלאים אין מנחם לה ראה יהוה את־עניי כי הגדיל אויב׃
Lam 1:10  ידו פרשׂ צר על כל־מחמדיה כי־ראתה גוים באו מקדשׁה אשׁר צויתה לא־יבאו בקהל לך׃
Lam 1:11  כל־עמה נאנחים מבקשׁים לחם נתנו מחמודיהם באכל להשׁיב נפשׁ ראה יהוה והביטה כי הייתי זוללה׃
Lam 1:12  לוא אליכם כל־עברי דרך הביטו וראו אם־ישׁ מכאוב כמכאבי אשׁר עולל לי אשׁר הוגה יהוה ביום חרון אפו׃
Lam 1:13  ממרום שׁלח־אשׁ בעצמתי וירדנה פרשׂ רשׁת לרגלי השׁיבני אחור נתנני שׁממה כל־היום דוה׃
Lam 1:14  נשׂקד על פשׁעי בידו ישׂתרגו עלו על־צוארי הכשׁיל כחי נתנני אדני בידי לא־אוכל קום׃
Lam 1:15  סלה כל־אבירי אדני בקרבי קרא עלי מועד לשׁבר בחורי גת דרך אדני לבתולת בת־יהודה׃
Lam 1:16  על־אלה אני בוכיה עיני עיני ירדה מים כי־רחק ממני מנחם משׁיב נפשׁי היו בני שׁוממים כי גבר אויב׃
Lam 1:17  פרשׂה ציון בידיה אין מנחם לה צוה יהוה ליעקב סביביו צריו היתה ירושׁלם לנדה ביניהם׃
Lam 1:18  צדיק הוא יהוה כי פיהו מריתי שׁמעו־נא כל־עמים וראו מכאבי בתולתי ובחורי הלכו בשׁבי׃
Lam 1:19  קראתי למאהבי המה רמוני כהני וזקני בעיר גועו כי־בקשׁו אכל למו וישׁיבו את־נפשׁם׃
Lam 1:20  ראה יהוה כי־צר־לי מעי חמרמרו נהפך לבי בקרבי כי מרו מריתי מחוץ שׁכלה־חרב בבית כמות׃
Lam 1:21  שׁמעו כי נאנחה אני אין מנחם לי כל־איבי שׁמעו רעתי שׂשׂו כי אתה עשׂית הבאת יום־קראת ויהיו כמוני׃
Lam 1:22  תבא כל־רעתם לפניך ועולל למו כאשׁר עוללת לי על כל־פשׁעי כי־רבות אנחתי ולבי דוי׃
Lam 2:1  איכה יעיב באפו אדני את־בת־ציון השׁליך משׁמים ארץ תפארת ישׂראל ולא־זכר הדם־רגליו ביום אפו׃
Lam 2:2  בלע אדני לא חמל את כל־נאות יעקב הרס בעברתו מבצרי בת־יהודה הגיע לארץ חלל ממלכה ושׂריה׃
Lam 2:3  גדע בחרי־אף כל קרן ישׂראל השׁיב אחור ימינו מפני אויב ויבער ביעקב כאשׁ להבה אכלה סביב׃
Lam 2:4  דרך קשׁתו כאויב נצב ימינו כצר ויהרג כל מחמדי־עין באהל בת־ציון שׁפך כאשׁ חמתו׃
Lam 2:5  היה אדני כאויב בלע ישׂראל בלע כל־ארמנותיה שׁחת מבצריו וירב בבת־יהודה תאניה ואניה׃
Lam 2:6  ויחמס כגן שׂכו שׁחת מועדו שׁכח יהוה בציון מועד ושׁבת וינאץ בזעם־אפו מלך וכהן׃
Lam 2:7  זנח אדני מזבחו נאר מקדשׁו הסגיר ביד־אויב חומת ארמנותיה קול נתנו בבית־יהוה כיום מועד׃
Lam 2:8  חשׁב יהוה להשׁחית חומת בת־ציון נטה קו לא־השׁיב ידו מבלע ויאבל־חל וחומה יחדו אמללו׃
Lam 2:9  טבעו בארץ שׁעריה אבד ושׁבר בריחיה מלכה ושׂריה בגוים אין תורה גם־נביאיה לא־מצאו חזון מיהוה׃
Lam 2:10  ישׁבו לארץ ידמו זקני בת־ציון העלו עפר על־ראשׁם חגרו שׂקים הורידו לארץ ראשׁן בתולת ירושׁלם׃
Lam 2:11  כלו בדמעות עיני חמרמרו מעי נשׁפך לארץ כבדי על־שׁבר בת־עמי בעטף עולל ויונק ברחבות קריה׃
Lam 2:12  לאמתם יאמרו איה דגן ויין בהתעטפם כחלל ברחבות עיר בהשׁתפך נפשׁם אל־חיק אמתם׃
Lam 2:13  מה־אעידך מה אדמה־לך הבת ירושׁלם מה אשׁוה־לך ואנחמך בתולת בת־ציון כי־גדול כים שׁברך מי ירפא־לך׃
Lam 2:14  נביאיך חזו לך שׁוא ותפל ולא־גלו על־עונך להשׁיב שׁביתך ויחזו לך משׂאות שׁוא ומדוחים׃
Lam 2:15  ספקו עליך כפים כל־עברי דרך שׁרקו וינעו ראשׁם על־בת ירושׁלם הזאת העיר שׁיאמרו כלילת יפי משׂושׂ לכל־הארץ׃
Lam 2:16  פצו עליך פיהם כל־אויביך שׁרקו ויחרקו־שׁן אמרו בלענו אך זה היום שׁקוינהו מצאנו ראינו׃
Lam 2:17  עשׂה יהוה אשׁר זמם בצע אמרתו אשׁר צוה מימי־קדם הרס ולא חמל וישׂמח עליך אויב הרים קרן צריך׃
Lam 2:18  צעק לבם אל־אדני חומת בת־ציון הורידי כנחל דמעה יומם ולילה אל־תתני פוגת לך אל־תדם בת־עינך׃
Lam 2:19  קומי רני בליל לראשׁ אשׁמרות שׁפכי כמים לבך נכח פני אדני שׂאי אליו כפיך על־נפשׁ עולליך העטופים ברעב בראשׁ כל־חוצות׃
Lam 2:20  ראה יהוה והביטה למי עוללת כה אם־תאכלנה נשׁים פרים עללי טפחים אם־יהרג במקדשׁ אדני כהן ונביא׃
Lam 2:21  שׁכבו לארץ חוצות נער וזקן בתולתי ובחורי נפלו בחרב הרגת ביום אפך טבחת לא חמלת׃
Lam 2:22  תקרא כיום מועד מגורי מסביב ולא היה ביום אף־יהוה פליט ושׂריד אשׁר־טפחתי ורביתי איבי כלם׃
Lam 3:1  אני הגבר ראה עני בשׁבט עברתו׃
Lam 3:2  אותי נהג וילך חשׁך ולא־אור׃
Lam 3:3  אך בי ישׁב יהפך ידו כל־היום׃
Lam 3:4  בלה בשׂרי ועורי שׁבר עצמותי׃
Lam 3:5  בנה עלי ויקף ראשׁ ותלאה׃
Lam 3:6  במחשׁכים הושׁיבני כמתי עולם׃
Lam 3:7  גדר בעדי ולא אצא הכביד נחשׁתי׃
Lam 3:8  גם כי אזעק ואשׁוע שׂתם תפלתי׃
Lam 3:9  גדר דרכי בגזית נתיבתי עוה׃
Lam 3:10  דב ארב הוא לי אריה במסתרים׃
Lam 3:11  דרכי סורר ויפשׁחני שׂמני שׁמם׃
Lam 3:12  דרך קשׁתו ויציבני כמטרא לחץ׃
Lam 3:13  הביא בכליותי בני אשׁפתו׃
Lam 3:14  הייתי שׂחק לכל־עמי נגינתם כל־היום׃
Lam 3:15  השׂביעני במרורים הרוני לענה׃
Lam 3:16  ויגרס בחצץ שׁני הכפישׁני באפר׃
Lam 3:17  ותזנח משׁלום נפשׁי נשׁיתי טובה׃
Lam 3:18  ואמר אבד נצחי ותוחלתי מיהוה׃
Lam 3:19  זכר־עניי ומרודי לענה וראשׁ׃
Lam 3:20  זכור תזכור ותשׁיח עלי נפשׁי׃
Lam 3:21  זאת אשׁיב אל־לבי על־כן אוחיל׃
Lam 3:22  חסדי יהוה כי לא־תמנו כי לא־כלו רחמיו׃
Lam 3:23  חדשׁים לבקרים רבה אמונתך׃
Lam 3:24  חלקי יהוה אמרה נפשׁי על־כן אוחיל לו׃
Lam 3:25  טוב יהוה לקוו לנפשׁ תדרשׁנו׃
Lam 3:26  טוב ויחיל ודומם לתשׁועת יהוה׃
Lam 3:27  טוב לגבר כי־ישׂא על בנעוריו׃
Lam 3:28  ישׁב בדד וידם כי נטל עליו׃
Lam 3:29  יתן בעפר פיהו אולי ישׁ תקוה׃
Lam 3:30  יתן למכהו לחי ישׂבע בחרפה׃
Lam 3:31  כי לא יזנח לעולם אדני׃
Lam 3:32  כי אם־הוגה ורחם כרב חסדו׃
Lam 3:33  כי לא ענה מלבו ויגה בני־אישׁ׃
Lam 3:34  לדכא תחת רגליו כל אסירי ארץ׃
Lam 3:35  להטות משׁפט־גבר נגד פני עליון׃
Lam 3:36  לעות אדם בריבו אדני לא ראה׃
Lam 3:37  מי זה אמר ותהי אדני לא צוה׃
Lam 3:38  מפי עליון לא תצא הרעות והטוב׃
Lam 3:39  מה־יתאונן אדם חי גבר על־חטאו׃
Lam 3:40  נחפשׂה דרכינו ונחקרה ונשׁובה עד־יהוה׃
Lam 3:41  נשׂא לבבנו אל־כפים אל־אל בשׁמים׃
Lam 3:42  נחנו פשׁענו ומרינו אתה לא סלחת׃
Lam 3:43  סכתה באף ותרדפנו הרגת לא חמלת׃
Lam 3:44  סכותה בענן לך מעבור תפלה׃
Lam 3:45  סחי ומאוס תשׂימנו בקרב העמים׃
Lam 3:46  פצו עלינו פיהם כל־איבינו׃
Lam 3:47  פחד ופחת היה לנו השׁאת והשׁבר׃
Lam 3:48  פלגי־מים תרד עיני על־שׁבר בת־עמי׃
Lam 3:49  עיני נגרה ולא תדמה מאין הפגות׃
Lam 3:50  עד־ישׁקיף וירא יהוה משׁמים׃
Lam 3:51  עיני עוללה לנפשׁי מכל בנות עירי׃
Lam 3:52  צוד צדוני כצפור איבי חנם׃
Lam 3:53  צמתו בבור חיי וידו־אבן בי׃
Lam 3:54  צפו־מים על־ראשׁי אמרתי נגזרתי׃
Lam 3:55  קראתי שׁמך יהוה מבור תחתיות׃
Lam 3:56  קולי שׁמעת אל־תעלם אזנך לרוחתי לשׁועתי׃
Lam 3:57  קרבת ביום אקראך אמרת אל־תירא׃
Lam 3:58  רבת אדני ריבי נפשׁי גאלת חיי׃
Lam 3:59  ראיתה יהוה עותתי שׁפטה משׁפטי׃
Lam 3:60  ראיתה כל־נקמתם כל־מחשׁבתם לי׃
Lam 3:61  שׁמעת חרפתם יהוה כל־מחשׁבתם עלי׃
Lam 3:62  שׂפתי קמי והגיונם עלי כל־היום׃
Lam 3:63  שׁבתם וקימתם הביטה אני מנגינתם׃
Lam 3:64  תשׁיב להם גמול יהוה כמעשׂה ידיהם׃
Lam 3:65  תתן להם מגנת־לב תאלתך להם׃
Lam 3:66  תרדף באף ותשׁמידם מתחת שׁמי יהוה׃
Lam 4:1  איכה יועם זהב ישׁנא הכתם הטוב תשׁתפכנה אבני־קדשׁ בראשׁ כל־חוצות׃
Lam 4:2  בני ציון היקרים המסלאים בפז איכה נחשׁבו לנבלי־חרשׂ מעשׂה ידי יוצר׃
Lam 4:3  גם־תנין חלצו שׁד היניקו גוריהן בת־עמי לאכזר כי ענים במדבר׃
Lam 4:4  דבק לשׁון יונק אל־חכו בצמא עוללים שׁאלו לחם פרשׂ אין להם׃
Lam 4:5  האכלים למעדנים נשׁמו בחוצות האמנים עלי תולע חבקו אשׁפתות׃
Lam 4:6  ויגדל עון בת־עמי מחטאת סדם ההפוכה כמו־רגע ולא־חלו בה ידים׃
Lam 4:7  זכו נזיריה משׁלג צחו מחלב אדמו עצם מפנינים ספיר גזרתם׃
Lam 4:8  חשׁך משׁחור תארם לא נכרו בחוצות צפד עורם על־עצמם יבשׁ היה כעץ׃
Lam 4:9  טובים היו חללי־חרב מחללי רעב שׁהם יזובו מדקרים מתנובת שׂדי׃
Lam 4:10  ידי נשׁים רחמניות בשׁלו ילדיהן היו לברות למו בשׁבר בת־עמי׃
Lam 4:11  כלה יהוה את־חמתו שׁפך חרון אפו ויצת־אשׁ בציון ותאכל יסודתיה׃
Lam 4:12  לא האמינו מלכי־ארץ וכל ישׁבי תבל כי יבא צר ואויב בשׁערי ירושׁלם׃
Lam 4:13  מחטאת נביאיה עונות כהניה השׁפכים בקרבה דם צדיקים׃
Lam 4:14  נעו עורים בחוצות נגאלו בדם בלא יוכלו יגעו בלבשׁיהם׃
Lam 4:15  סורו טמא קראו למו סורו סורו אל־תגעו כי נצו גם־נעו אמרו בגוים לא יוסיפו לגור׃
Lam 4:16  פני יהוה חלקם לא יוסיף להביטם פני כהנים לא נשׂאו זקנים לא חננו׃
Lam 4:17  עודינה תכלינה עינינו אל־עזרתנו הבל בצפיתנו צפינו אל־גוי לא יושׁע׃
Lam 4:18  צדו צעדינו מלכת ברחבתינו קרב קצינו מלאו ימינו כי־בא קצינו׃
Lam 4:19  קלים היו רדפינו מנשׁרי שׁמים על־ההרים דלקנו במדבר ארבו לנו׃
Lam 4:20  רוח אפינו משׁיח יהוה נלכד בשׁחיתותם אשׁר אמרנו בצלו נחיה בגוים׃
Lam 4:21  שׂישׂי ושׂמחי בת־אדום יושׁבתי בארץ עוץ גם־עליך תעבר־כוס תשׁכרי ותתערי׃
Lam 4:22  תם־עונך בת־ציון לא יוסיף להגלותך פקד עונך בת־אדום גלה על־חטאתיך׃
Lam 5:1  זכר יהוה מה־היה לנו הביט וראה את־חרפתנו׃
Lam 5:2  נחלתנו נהפכה לזרים בתינו לנכרים׃
Lam 5:3  יתומים היינו אין אב אמתינו כאלמנות׃
Lam 5:4  מימינו בכסף שׁתינו עצינו במחיר יבאו׃
Lam 5:5  על צוארנו נרדפנו יגענו לא הונח־לנו׃
Lam 5:6  מצרים נתנו יד אשׁור לשׂבע לחם׃
Lam 5:7  אבתינו חטאו אינם אנחנו עונתיהם סבלנו׃
Lam 5:8  עבדים משׁלו בנו פרק אין מידם׃
Lam 5:9  בנפשׁנו נביא לחמנו מפני חרב המדבר׃
Lam 5:10  עורנו כתנור נכמרו מפני זלעפות רעב׃
Lam 5:11  נשׁים בציון ענו בתלת בערי יהודה׃
Lam 5:12  שׂרים בידם נתלו פני זקנים לא נהדרו׃
Lam 5:13  בחורים טחון נשׂאו ונערים בעץ כשׁלו׃
Lam 5:14  זקנים משׁער שׁבתו בחורים מנגינתם׃
Lam 5:15  שׁבת משׂושׂ לבנו נהפך לאבל מחלנו׃
Lam 5:16  נפלה עטרת ראשׁנו אוי־נא לנו כי חטאנו׃
Lam 5:17  על־זה היה דוה לבנו על־אלה חשׁכו עינינו׃
Lam 5:18  על הר־ציון שׁשׁמם שׁועלים הלכו־בו׃
Lam 5:19  אתה יהוה לעולם תשׁב כסאך לדר ודור׃
Lam 5:20  למה לנצח תשׁכחנו תעזבנו לארך ימים׃
Lam 5:21  השׁיבנו יהוה אליך ונשׁוב חדשׁ ימינו כקדם׃
Lam 5:22  כי אם־מאס מאסתנו קצפת עלינו עד־מאד׃


\end{document}