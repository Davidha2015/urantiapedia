\begin{document}

\title{איכה}


\chapter{1}

\par 1 איכה ישׁבה בדד העיר רבתי עם היתה כאלמנה רבתי בגוים שׂרתי במדינות היתה למס׃
\par 2 בכו תבכה בלילה ודמעתה על לחיה אין־לה מנחם מכל־אהביה כל־רעיה בגדו בה היו לה לאיבים׃
\par 3 גלתה יהודה מעני ומרב עבדה היא ישׁבה בגוים לא מצאה מנוח כל־רדפיה השׂיגוה בין המצרים׃
\par 4 דרכי ציון אבלות מבלי באי מועד כל־שׁעריה שׁוממין כהניה נאנחים בתולתיה נוגות והיא מר־לה׃
\par 5 היו צריה לראשׁ איביה שׁלו כי־יהוה הוגה על רב־פשׁעיה עולליה הלכו שׁבי לפני־צר׃
\par 6 ויצא מן בת־ציון כל־הדרה היו שׂריה כאילים לא־מצאו מרעה וילכו בלא־כח לפני רודף׃
\par 7 זכרה ירושׁלם ימי עניה ומרודיה כל מחמדיה אשׁר היו מימי קדם בנפל עמה ביד־צר ואין עוזר לה ראוה צרים שׂחקו על משׁבתה׃
\par 8 חטא חטאה ירושׁלם על־כן לנידה היתה כל־מכבדיה הזילוה כי־ראו ערותה גם־היא נאנחה ותשׁב אחור׃
\par 9 טמאתה בשׁוליה לא זכרה אחריתה ותרד פלאים אין מנחם לה ראה יהוה את־עניי כי הגדיל אויב׃
\par 10 ידו פרשׂ צר על כל־מחמדיה כי־ראתה גוים באו מקדשׁה אשׁר צויתה לא־יבאו בקהל לך׃
\par 11 כל־עמה נאנחים מבקשׁים לחם נתנו מחמודיהם באכל להשׁיב נפשׁ ראה יהוה והביטה כי הייתי זוללה׃
\par 12 לוא אליכם כל־עברי דרך הביטו וראו אם־ישׁ מכאוב כמכאבי אשׁר עולל לי אשׁר הוגה יהוה ביום חרון אפו׃
\par 13 ממרום שׁלח־אשׁ בעצמתי וירדנה פרשׂ רשׁת לרגלי השׁיבני אחור נתנני שׁממה כל־היום דוה׃
\par 14 נשׂקד על פשׁעי בידו ישׂתרגו עלו על־צוארי הכשׁיל כחי נתנני אדני בידי לא־אוכל קום׃
\par 15 סלה כל־אבירי אדני בקרבי קרא עלי מועד לשׁבר בחורי גת דרך אדני לבתולת בת־יהודה׃
\par 16 על־אלה אני בוכיה עיני עיני ירדה מים כי־רחק ממני מנחם משׁיב נפשׁי היו בני שׁוממים כי גבר אויב׃
\par 17 פרשׂה ציון בידיה אין מנחם לה צוה יהוה ליעקב סביביו צריו היתה ירושׁלם לנדה ביניהם׃
\par 18 צדיק הוא יהוה כי פיהו מריתי שׁמעו־נא כל־עמים וראו מכאבי בתולתי ובחורי הלכו בשׁבי׃
\par 19 קראתי למאהבי המה רמוני כהני וזקני בעיר גועו כי־בקשׁו אכל למו וישׁיבו את־נפשׁם׃
\par 20 ראה יהוה כי־צר־לי מעי חמרמרו נהפך לבי בקרבי כי מרו מריתי מחוץ שׁכלה־חרב בבית כמות׃
\par 21 שׁמעו כי נאנחה אני אין מנחם לי כל־איבי שׁמעו רעתי שׂשׂו כי אתה עשׂית הבאת יום־קראת ויהיו כמוני׃
\par 22 תבא כל־רעתם לפניך ועולל למו כאשׁר עוללת לי על כל־פשׁעי כי־רבות אנחתי ולבי דוי׃

\chapter{2}

\par 1 איכה יעיב באפו אדני את־בת־ציון השׁליך משׁמים ארץ תפארת ישׂראל ולא־זכר הדם־רגליו ביום אפו׃
\par 2 בלע אדני לא חמל את כל־נאות יעקב הרס בעברתו מבצרי בת־יהודה הגיע לארץ חלל ממלכה ושׂריה׃
\par 3 גדע בחרי־אף כל קרן ישׂראל השׁיב אחור ימינו מפני אויב ויבער ביעקב כאשׁ להבה אכלה סביב׃
\par 4 דרך קשׁתו כאויב נצב ימינו כצר ויהרג כל מחמדי־עין באהל בת־ציון שׁפך כאשׁ חמתו׃
\par 5 היה אדני כאויב בלע ישׂראל בלע כל־ארמנותיה שׁחת מבצריו וירב בבת־יהודה תאניה ואניה׃
\par 6 ויחמס כגן שׂכו שׁחת מועדו שׁכח יהוה בציון מועד ושׁבת וינאץ בזעם־אפו מלך וכהן׃
\par 7 זנח אדני מזבחו נאר מקדשׁו הסגיר ביד־אויב חומת ארמנותיה קול נתנו בבית־יהוה כיום מועד׃
\par 8 חשׁב יהוה להשׁחית חומת בת־ציון נטה קו לא־השׁיב ידו מבלע ויאבל־חל וחומה יחדו אמללו׃
\par 9 טבעו בארץ שׁעריה אבד ושׁבר בריחיה מלכה ושׂריה בגוים אין תורה גם־נביאיה לא־מצאו חזון מיהוה׃
\par 10 ישׁבו לארץ ידמו זקני בת־ציון העלו עפר על־ראשׁם חגרו שׂקים הורידו לארץ ראשׁן בתולת ירושׁלם׃
\par 11 כלו בדמעות עיני חמרמרו מעי נשׁפך לארץ כבדי על־שׁבר בת־עמי בעטף עולל ויונק ברחבות קריה׃
\par 12 לאמתם יאמרו איה דגן ויין בהתעטפם כחלל ברחבות עיר בהשׁתפך נפשׁם אל־חיק אמתם׃
\par 13 מה־אעידך מה אדמה־לך הבת ירושׁלם מה אשׁוה־לך ואנחמך בתולת בת־ציון כי־גדול כים שׁברך מי ירפא־לך׃
\par 14 נביאיך חזו לך שׁוא ותפל ולא־גלו על־עונך להשׁיב שׁביתך ויחזו לך משׂאות שׁוא ומדוחים׃
\par 15 ספקו עליך כפים כל־עברי דרך שׁרקו וינעו ראשׁם על־בת ירושׁלם הזאת העיר שׁיאמרו כלילת יפי משׂושׂ לכל־הארץ׃
\par 16 פצו עליך פיהם כל־אויביך שׁרקו ויחרקו־שׁן אמרו בלענו אך זה היום שׁקוינהו מצאנו ראינו׃
\par 17 עשׂה יהוה אשׁר זמם בצע אמרתו אשׁר צוה מימי־קדם הרס ולא חמל וישׂמח עליך אויב הרים קרן צריך׃
\par 18 צעק לבם אל־אדני חומת בת־ציון הורידי כנחל דמעה יומם ולילה אל־תתני פוגת לך אל־תדם בת־עינך׃
\par 19 קומי רני בליל לראשׁ אשׁמרות שׁפכי כמים לבך נכח פני אדני שׂאי אליו כפיך על־נפשׁ עולליך העטופים ברעב בראשׁ כל־חוצות׃
\par 20 ראה יהוה והביטה למי עוללת כה אם־תאכלנה נשׁים פרים עללי טפחים אם־יהרג במקדשׁ אדני כהן ונביא׃
\par 21 שׁכבו לארץ חוצות נער וזקן בתולתי ובחורי נפלו בחרב הרגת ביום אפך טבחת לא חמלת׃
\par 22 תקרא כיום מועד מגורי מסביב ולא היה ביום אף־יהוה פליט ושׂריד אשׁר־טפחתי ורביתי איבי כלם׃

\chapter{3}

\par 1 אני הגבר ראה עני בשׁבט עברתו׃
\par 2 אותי נהג וילך חשׁך ולא־אור׃
\par 3 אך בי ישׁב יהפך ידו כל־היום׃
\par 4 בלה בשׂרי ועורי שׁבר עצמותי׃
\par 5 בנה עלי ויקף ראשׁ ותלאה׃
\par 6 במחשׁכים הושׁיבני כמתי עולם׃
\par 7 גדר בעדי ולא אצא הכביד נחשׁתי׃
\par 8 גם כי אזעק ואשׁוע שׂתם תפלתי׃
\par 9 גדר דרכי בגזית נתיבתי עוה׃
\par 10 דב ארב הוא לי אריה במסתרים׃
\par 11 דרכי סורר ויפשׁחני שׂמני שׁמם׃
\par 12 דרך קשׁתו ויציבני כמטרא לחץ׃
\par 13 הביא בכליותי בני אשׁפתו׃
\par 14 הייתי שׂחק לכל־עמי נגינתם כל־היום׃
\par 15 השׂביעני במרורים הרוני לענה׃
\par 16 ויגרס בחצץ שׁני הכפישׁני באפר׃
\par 17 ותזנח משׁלום נפשׁי נשׁיתי טובה׃
\par 18 ואמר אבד נצחי ותוחלתי מיהוה׃
\par 19 זכר־עניי ומרודי לענה וראשׁ׃
\par 20 זכור תזכור ותשׁיח עלי נפשׁי׃
\par 21 זאת אשׁיב אל־לבי על־כן אוחיל׃
\par 22 חסדי יהוה כי לא־תמנו כי לא־כלו רחמיו׃
\par 23 חדשׁים לבקרים רבה אמונתך׃
\par 24 חלקי יהוה אמרה נפשׁי על־כן אוחיל לו׃
\par 25 טוב יהוה לקוו לנפשׁ תדרשׁנו׃
\par 26 טוב ויחיל ודומם לתשׁועת יהוה׃
\par 27 טוב לגבר כי־ישׂא על בנעוריו׃
\par 28 ישׁב בדד וידם כי נטל עליו׃
\par 29 יתן בעפר פיהו אולי ישׁ תקוה׃
\par 30 יתן למכהו לחי ישׂבע בחרפה׃
\par 31 כי לא יזנח לעולם אדני׃
\par 32 כי אם־הוגה ורחם כרב חסדו׃
\par 33 כי לא ענה מלבו ויגה בני־אישׁ׃
\par 34 לדכא תחת רגליו כל אסירי ארץ׃
\par 35 להטות משׁפט־גבר נגד פני עליון׃
\par 36 לעות אדם בריבו אדני לא ראה׃
\par 37 מי זה אמר ותהי אדני לא צוה׃
\par 38 מפי עליון לא תצא הרעות והטוב׃
\par 39 מה־יתאונן אדם חי גבר על־חטאו׃
\par 40 נחפשׂה דרכינו ונחקרה ונשׁובה עד־יהוה׃
\par 41 נשׂא לבבנו אל־כפים אל־אל בשׁמים׃
\par 42 נחנו פשׁענו ומרינו אתה לא סלחת׃
\par 43 סכתה באף ותרדפנו הרגת לא חמלת׃
\par 44 סכותה בענן לך מעבור תפלה׃
\par 45 סחי ומאוס תשׂימנו בקרב העמים׃
\par 46 פצו עלינו פיהם כל־איבינו׃
\par 47 פחד ופחת היה לנו השׁאת והשׁבר׃
\par 48 פלגי־מים תרד עיני על־שׁבר בת־עמי׃
\par 49 עיני נגרה ולא תדמה מאין הפגות׃
\par 50 עד־ישׁקיף וירא יהוה משׁמים׃
\par 51 עיני עוללה לנפשׁי מכל בנות עירי׃
\par 52 צוד צדוני כצפור איבי חנם׃
\par 53 צמתו בבור חיי וידו־אבן בי׃
\par 54 צפו־מים על־ראשׁי אמרתי נגזרתי׃
\par 55 קראתי שׁמך יהוה מבור תחתיות׃
\par 56 קולי שׁמעת אל־תעלם אזנך לרוחתי לשׁועתי׃
\par 57 קרבת ביום אקראך אמרת אל־תירא׃
\par 58 רבת אדני ריבי נפשׁי גאלת חיי׃
\par 59 ראיתה יהוה עותתי שׁפטה משׁפטי׃
\par 60 ראיתה כל־נקמתם כל־מחשׁבתם לי׃
\par 61 שׁמעת חרפתם יהוה כל־מחשׁבתם עלי׃
\par 62 שׂפתי קמי והגיונם עלי כל־היום׃
\par 63 שׁבתם וקימתם הביטה אני מנגינתם׃
\par 64 תשׁיב להם גמול יהוה כמעשׂה ידיהם׃
\par 65 תתן להם מגנת־לב תאלתך להם׃
\par 66 תרדף באף ותשׁמידם מתחת שׁמי יהוה׃

\chapter{4}

\par 1 איכה יועם זהב ישׁנא הכתם הטוב תשׁתפכנה אבני־קדשׁ בראשׁ כל־חוצות׃
\par 2 בני ציון היקרים המסלאים בפז איכה נחשׁבו לנבלי־חרשׂ מעשׂה ידי יוצר׃
\par 3 גם־תנין חלצו שׁד היניקו גוריהן בת־עמי לאכזר כי ענים במדבר׃
\par 4 דבק לשׁון יונק אל־חכו בצמא עוללים שׁאלו לחם פרשׂ אין להם׃
\par 5 האכלים למעדנים נשׁמו בחוצות האמנים עלי תולע חבקו אשׁפתות׃
\par 6 ויגדל עון בת־עמי מחטאת סדם ההפוכה כמו־רגע ולא־חלו בה ידים׃
\par 7 זכו נזיריה משׁלג צחו מחלב אדמו עצם מפנינים ספיר גזרתם׃
\par 8 חשׁך משׁחור תארם לא נכרו בחוצות צפד עורם על־עצמם יבשׁ היה כעץ׃
\par 9 טובים היו חללי־חרב מחללי רעב שׁהם יזובו מדקרים מתנובת שׂדי׃
\par 10 ידי נשׁים רחמניות בשׁלו ילדיהן היו לברות למו בשׁבר בת־עמי׃
\par 11 כלה יהוה את־חמתו שׁפך חרון אפו ויצת־אשׁ בציון ותאכל יסודתיה׃
\par 12 לא האמינו מלכי־ארץ וכל ישׁבי תבל כי יבא צר ואויב בשׁערי ירושׁלם׃
\par 13 מחטאת נביאיה עונות כהניה השׁפכים בקרבה דם צדיקים׃
\par 14 נעו עורים בחוצות נגאלו בדם בלא יוכלו יגעו בלבשׁיהם׃
\par 15 סורו טמא קראו למו סורו סורו אל־תגעו כי נצו גם־נעו אמרו בגוים לא יוסיפו לגור׃
\par 16 פני יהוה חלקם לא יוסיף להביטם פני כהנים לא נשׂאו זקנים לא חננו׃
\par 17 עודינה תכלינה עינינו אל־עזרתנו הבל בצפיתנו צפינו אל־גוי לא יושׁע׃
\par 18 צדו צעדינו מלכת ברחבתינו קרב קצינו מלאו ימינו כי־בא קצינו׃
\par 19 קלים היו רדפינו מנשׁרי שׁמים על־ההרים דלקנו במדבר ארבו לנו׃
\par 20 רוח אפינו משׁיח יהוה נלכד בשׁחיתותם אשׁר אמרנו בצלו נחיה בגוים׃
\par 21 שׂישׂי ושׂמחי בת־אדום יושׁבתי בארץ עוץ גם־עליך תעבר־כוס תשׁכרי ותתערי׃
\par 22 תם־עונך בת־ציון לא יוסיף להגלותך פקד עונך בת־אדום גלה על־חטאתיך׃

\chapter{5}

\par 1 זכר יהוה מה־היה לנו הביט וראה את־חרפתנו׃
\par 2 נחלתנו נהפכה לזרים בתינו לנכרים׃
\par 3 יתומים היינו אין אב אמתינו כאלמנות׃
\par 4 מימינו בכסף שׁתינו עצינו במחיר יבאו׃
\par 5 על צוארנו נרדפנו יגענו לא הונח־לנו׃
\par 6 מצרים נתנו יד אשׁור לשׂבע לחם׃
\par 7 אבתינו חטאו אינם אנחנו עונתיהם סבלנו׃
\par 8 עבדים משׁלו בנו פרק אין מידם׃
\par 9 בנפשׁנו נביא לחמנו מפני חרב המדבר׃
\par 10 עורנו כתנור נכמרו מפני זלעפות רעב׃
\par 11 נשׁים בציון ענו בתלת בערי יהודה׃
\par 12 שׂרים בידם נתלו פני זקנים לא נהדרו׃
\par 13 בחורים טחון נשׂאו ונערים בעץ כשׁלו׃
\par 14 זקנים משׁער שׁבתו בחורים מנגינתם׃
\par 15 שׁבת משׂושׂ לבנו נהפך לאבל מחלנו׃
\par 16 נפלה עטרת ראשׁנו אוי־נא לנו כי חטאנו׃
\par 17 על־זה היה דוה לבנו על־אלה חשׁכו עינינו׃
\par 18 על הר־ציון שׁשׁמם שׁועלים הלכו־בו׃
\par 19 אתה יהוה לעולם תשׁב כסאך לדר ודור׃
\par 20 למה לנצח תשׁכחנו תעזבנו לארך ימים׃
\par 21 השׁיבנו יהוה אליך ונשׁוב חדשׁ ימינו כקדם׃
\par 22 כי אם־מאס מאסתנו קצפת עלינו עד־מאד׃


\end{document}