\begin{document}

\title{Ezekiel}

Eze 1:1  ויהי בשׁלשׁים שׁנה ברביעי בחמשׁה לחדשׁ ואני בתוך־הגולה על־נהר־כבר נפתחו השׁמים ואראה מראות אלהים׃
Eze 1:2  בחמשׁה לחדשׁ היא השׁנה החמישׁית לגלות המלך יויכין׃
Eze 1:3  היה היה דבר־יהוה אל־יחזקאל בן־בוזי הכהן בארץ כשׂדים על־נהר־כבר ותהי עליו שׁם יד־יהוה׃
Eze 1:4  וארא והנה רוח סערה באה מן־הצפון ענן גדול ואשׁ מתלקחת ונגה לו סביב ומתוכה כעין החשׁמל מתוך האשׁ׃
Eze 1:5  ומתוכה דמות ארבע חיות וזה מראיהן דמות אדם להנה׃
Eze 1:6  וארבעה פנים לאחת וארבע כנפים לאחת להם׃
Eze 1:7  ורגליהם רגל ישׁרה וכף רגליהם ככף רגל עגל ונצצים כעין נחשׁת קלל׃
Eze 1:8  וידו אדם מתחת כנפיהם על ארבעת רבעיהם ופניהם וכנפיהם לארבעתם׃
Eze 1:9  חברת אשׁה אל־אחותה כנפיהם לא־יסבו בלכתן אישׁ אל־עבר פניו ילכו׃
Eze 1:10  ודמות פניהם פני אדם ופני אריה אל־הימין לארבעתם ופני־שׁור מהשׂמאול לארבעתן ופני־נשׁר לארבעתן׃
Eze 1:11  ופניהם וכנפיהם פרדות מלמעלה לאישׁ שׁתים חברות אישׁ ושׁתים מכסות את גויתיהנה׃
Eze 1:12  ואישׁ אל־עבר פניו ילכו אל אשׁר יהיה־שׁמה הרוח ללכת ילכו לא יסבו בלכתן׃
Eze 1:13  ודמות החיות מראיהם כגחלי־אשׁ בערות כמראה הלפדים היא מתהלכת בין החיות ונגה לאשׁ ומן־האשׁ יוצא ברק׃
Eze 1:14  והחיות רצוא ושׁוב כמראה הבזק׃
Eze 1:15  וארא החיות והנה אופן אחד בארץ אצל החיות לארבעת פניו׃
Eze 1:16  מראה האופנים ומעשׂיהם כעין תרשׁישׁ ודמות אחד לארבעתן ומראיהם ומעשׂיהם כאשׁר יהיה האופן בתוך האופן׃
Eze 1:17  על־ארבעת רבעיהן בלכתם ילכו לא יסבו בלכתן׃
Eze 1:18  וגביהן וגבה להם ויראה להם וגבתם מלאת עינים סביב לארבעתן׃
Eze 1:19  ובלכת החיות ילכו האופנים אצלם ובהנשׂא החיות מעל הארץ ינשׂאו האופנים׃
Eze 1:20  על אשׁר יהיה־שׁם הרוח ללכת ילכו שׁמה הרוח ללכת והאופנים ינשׂאו לעמתם כי רוח החיה באופנים׃
Eze 1:21  בלכתם ילכו ובעמדם יעמדו ובהנשׂאם מעל הארץ ינשׂאו האופנים לעמתם כי רוח החיה באופנים׃
Eze 1:22  ודמות על־ראשׁי החיה רקיע כעין הקרח הנורא נטוי על־ראשׁיהם מלמעלה׃
Eze 1:23  ותחת הרקיע כנפיהם ישׁרות אשׁה אל־אחותה לאישׁ שׁתים מכסות להנה ולאישׁ שׁתים מכסות להנה את גויתיהם׃
Eze 1:24  ואשׁמע את־קול כנפיהם כקול מים רבים כקול־שׁדי בלכתם קול המלה כקול מחנה בעמדם תרפינה כנפיהן׃
Eze 1:25  ויהי־קול מעל לרקיע אשׁר על־ראשׁם בעמדם תרפינה כנפיהן׃
Eze 1:26  וממעל לרקיע אשׁר על־ראשׁם כמראה אבן־ספיר דמות כסא ועל דמות הכסא דמות כמראה אדם עליו מלמעלה׃
Eze 1:27  וארא כעין חשׁמל כמראה־אשׁ בית־לה סביב ממראה מתניו ולמעלה וממראה מתניו ולמטה ראיתי כמראה־אשׁ ונגה לו סביב׃
Eze 1:28  כמראה הקשׁת אשׁר יהיה בענן ביום הגשׁם כן מראה הנגה סביב הוא מראה דמות כבוד־יהוה ואראה ואפל על־פני ואשׁמע קול מדבר׃
Eze 2:1  ויאמר אלי בן־אדם עמד על־רגליך ואדבר אתך׃
Eze 2:2  ותבא בי רוח כאשׁר דבר אלי ותעמדני על־רגלי ואשׁמע את מדבר אלי׃
Eze 2:3  ויאמר אלי בן־אדם שׁולח אני אותך אל־בני ישׂראל אל־גוים המורדים אשׁר מרדו־בי המה ואבותם פשׁעו בי עד־עצם היום הזה׃
Eze 2:4  והבנים קשׁי פנים וחזקי־לב אני שׁולח אותך אליהם ואמרת אליהם כה אמר אדני יהוה׃
Eze 2:5  והמה אם־ישׁמעו ואם־יחדלו כי בית מרי המה וידעו כי נביא היה בתוכם׃
Eze 2:6  ואתה בן־אדם אל־תירא מהם ומדבריהם אל־תירא כי סרבים וסלונים אותך ואל־עקרבים אתה יושׁב מדבריהם אל־תירא ומפניהם אל־תחת כי בית מרי המה׃
Eze 2:7  ודברת את־דברי אליהם אם־ישׁמעו ואם־יחדלו כי מרי המה׃
Eze 2:8  ואתה בן־אדם שׁמע את אשׁר־אני מדבר אליך אל־תהי־מרי כבית המרי פצה פיך ואכל את אשׁר־אני נתן אליך׃
Eze 2:9  ואראה והנה־יד שׁלוחה אלי והנה־בו מגלת־ספר׃
Eze 2:10  ויפרשׂ אותה לפני והיא כתובה פנים ואחור וכתוב אליה קנים והגה והי׃
Eze 3:1  ויאמר אלי בן־אדם את אשׁר־תמצא אכול אכול את־המגלה הזאת ולך דבר אל־בית ישׂראל׃
Eze 3:2  ואפתח את־פי ויאכלני את המגלה הזאת׃
Eze 3:3  ויאמר אלי בן־אדם בטנך תאכל ומעיך תמלא את המגלה הזאת אשׁר אני נתן אליך ואכלה ותהי בפי כדבשׁ למתוק׃
Eze 3:4  ויאמר אלי בן־אדם לך־בא אל־בית ישׂראל ודברת בדברי אליהם׃
Eze 3:5  כי לא אל־עם עמקי שׂפה וכבדי לשׁון אתה שׁלוח אל־בית ישׂראל׃
Eze 3:6  לא אל־עמים רבים עמקי שׂפה וכבדי לשׁון אשׁר לא־תשׁמע דבריהם אם־לא אליהם שׁלחתיך המה ישׁמעו אליך׃
Eze 3:7  ובית ישׂראל לא יאבו לשׁמע אליך כי־אינם אבים לשׁמע אלי כי כל־בית ישׂראל חזקי־מצח וקשׁי־לב המה׃
Eze 3:8  הנה נתתי את־פניך חזקים לעמת פניהם ואת־מצחך חזק לעמת מצחם׃
Eze 3:9  כשׁמיר חזק מצר נתתי מצחך לא־תירא אותם ולא־תחת מפניהם כי בית־מרי המה׃
Eze 3:10  ויאמר אלי בן־אדם את־כל־דברי אשׁר אדבר אליך קח בלבבך ובאזניך שׁמע׃
Eze 3:11  ולך בא אל־הגולה אל־בני עמך ודברת אליהם ואמרת אליהם כה אמר אדני יהוה אם־ישׁמעו ואם־יחדלו׃
Eze 3:12  ותשׂאני רוח ואשׁמע אחרי קול רעשׁ גדול ברוך כבוד־יהוה ממקומו׃
Eze 3:13  וקול כנפי החיות משׁיקות אשׁה אל־אחותה וקול האופנים לעמתם וקול רעשׁ גדול׃
Eze 3:14  ורוח נשׂאתני ותקחני ואלך מר בחמת רוחי ויד־יהוה עלי חזקה׃
Eze 3:15  ואבוא אל־הגולה תל אביב הישׁבים אל־נהר־כבר ואשׁר המה יושׁבים שׁם ואשׁב שׁם שׁבעת ימים משׁמים בתוכם׃
Eze 3:16  ויהי מקצה שׁבעת ימים ויהי דבר־יהוה אלי לאמר׃
Eze 3:17  בן־אדם צפה נתתיך לבית ישׂראל ושׁמעת מפי דבר והזהרת אותם ממני׃
Eze 3:18  באמרי לרשׁע מות תמות ולא הזהרתו ולא דברת להזהיר רשׁע מדרכו הרשׁעה לחיתו הוא רשׁע בעונו ימות ודמו מידך אבקשׁ׃
Eze 3:19  ואתה כי־הזהרת רשׁע ולא־שׁב מרשׁעו ומדרכו הרשׁעה הוא בעונו ימות ואתה את־נפשׁך הצלת׃
Eze 3:20  ובשׁוב צדיק מצדקו ועשׂה עול ונתתי מכשׁול לפניו הוא ימות כי לא הזהרתו בחטאתו ימות ולא תזכרן צדקתו אשׁר עשׂה ודמו מידך אבקשׁ׃
Eze 3:21  ואתה כי הזהרתו צדיק לבלתי חטא צדיק והוא לא־חטא חיו יחיה כי נזהר ואתה את־נפשׁך הצלת׃
Eze 3:22  ותהי עלי שׁם יד־יהוה ויאמר אלי קום צא אל־הבקעה ושׁם אדבר אותך׃
Eze 3:23  ואקום ואצא אל־הבקעה והנה־שׁם כבוד־יהוה עמד ככבוד אשׁר ראיתי על־נהר־כבר ואפל על־פני׃
Eze 3:24  ותבא־בי רוח ותעמדני על־רגלי וידבר אתי ויאמר אלי בא הסגר בתוך ביתך׃
Eze 3:25  ואתה בן־אדם הנה נתנו עליך עבותים ואסרוך בהם ולא תצא בתוכם׃
Eze 3:26  ולשׁונך אדביק אל־חכך ונאלמת ולא־תהיה להם לאישׁ מוכיח כי בית מרי המה׃
Eze 3:27  ובדברי אותך אפתח את־פיך ואמרת אליהם כה אמר אדני יהוה השׁמע ישׁמע והחדל יחדל כי בית מרי המה׃
Eze 4:1  ואתה בן־אדם קח־לך לבנה ונתתה אותה לפניך וחקות עליה עיר את־ירושׁלם׃
Eze 4:2  ונתתה עליה מצור ובנית עליה דיק ושׁפכת עליה סללה ונתתה עליה מחנות ושׂים־עליה כרים סביב׃
Eze 4:3  ואתה קח־לך מחבת ברזל ונתתה אותה קיר ברזל בינך ובין העיר והכינתה את־פניך אליה והיתה במצור וצרת עליה אות היא לבית ישׂראל׃
Eze 4:4  ואתה שׁכב על־צדך השׂמאלי ושׂמת את־עון בית־ישׂראל עליו מספר הימים אשׁר תשׁכב עליו תשׂא את־עונם׃
Eze 4:5  ואני נתתי לך את־שׁני עונם למספר ימים שׁלשׁ־מאות ותשׁעים יום ונשׂאת עון בית־ישׂראל׃
Eze 4:6  וכלית את־אלה ושׁכבת על־צדך הימוני שׁנית ונשׂאת את־עון בית־יהודה ארבעים יום יום לשׁנה יום לשׁנה נתתיו לך׃
Eze 4:7  ואל־מצור ירושׁלם תכין פניך וזרעך חשׂופה ונבאת עליה׃
Eze 4:8  והנה נתתי עליך עבותים ולא־תהפך מצדך אל־צדך עד־כלותך ימי מצורך׃
Eze 4:9  ואתה קח־לך חטין ושׂערים ופול ועדשׁים ודחן וכסמים ונתתה אותם בכלי אחד ועשׂית אותם לך ללחם מספר הימים אשׁר־אתה שׁוכב על־צדך שׁלשׁ־מאות ותשׁעים יום תאכלנו׃
Eze 4:10  ומאכלך אשׁר תאכלנו במשׁקול עשׂרים שׁקל ליום מעת עד־עת תאכלנו׃
Eze 4:11  ומים במשׂורה תשׁתה שׁשׁית ההין מעת עד־עת תשׁתה׃
Eze 4:12  ועגת שׂערים תאכלנה והיא בגללי צאת האדם תעגנה לעיניהם׃
Eze 4:13  ויאמר יהוה ככה יאכלו בני־ישׂראל את־לחמם טמא בגוים אשׁר אדיחם שׁם׃
Eze 4:14  ואמר אהה אדני יהוה הנה נפשׁי לא מטמאה ונבלה וטרפה לא־אכלתי מנעורי ועד־עתה ולא־בא בפי בשׂר פגול׃
Eze 4:15  ויאמר אלי ראה נתתי לך את־צפועי הבקר תחת גללי האדם ועשׂית את־לחמך עליהם׃
Eze 4:16  ויאמר אלי בן־אדם הנני שׁבר מטה־לחם בירושׁלם ואכלו־לחם במשׁקל ובדאגה ומים במשׂורה ובשׁממון ישׁתו׃
Eze 4:17  למען יחסרו לחם ומים ונשׁמו אישׁ ואחיו ונמקו בעונם׃
Eze 5:1  ואתה בן־אדם קח־לך חרב חדה תער הגלבים תקחנה לך והעברת על־ראשׁך ועל־זקנך ולקחת לך מאזני משׁקל וחלקתם׃
Eze 5:2  שׁלשׁית באור תבעיר בתוך העיר כמלאת ימי המצור ולקחת את־השׁלשׁית תכה בחרב סביבותיה והשׁלשׁית תזרה לרוח וחרב אריק אחריהם׃
Eze 5:3  ולקחת משׁם מעט במספר וצרת אותם בכנפיך׃
Eze 5:4  ומהם עוד תקח והשׁלכת אותם אל־תוך האשׁ ושׂרפת אתם באשׁ ממנו תצא־אשׁ אל־כל־בית ישׂראל׃
Eze 5:5  כה אמר אדני יהוה זאת ירושׁלם בתוך הגוים שׂמתיה וסביבותיה ארצות׃
Eze 5:6  ותמר את־משׁפטי לרשׁעה מן־הגוים ואת־חקותי מן־הארצות אשׁר סביבותיה כי במשׁפטי מאסו וחקותי לא־הלכו בהם׃
Eze 5:7  לכן כה־אמר אדני יהוה יען המנכם מן־הגוים אשׁר סביבותיכם בחקותי לא הלכתם ואת־משׁפטי לא עשׂיתם וכמשׁפטי הגוים אשׁר סביבותיכם לא עשׂיתם׃
Eze 5:8  לכן כה אמר אדני יהוה הנני עליך גם־אני ועשׂיתי בתוכך משׁפטים לעיני הגוים׃
Eze 5:9  ועשׂיתי בך את אשׁר לא־עשׂיתי ואת אשׁר־לא־אעשׂה כמהו עוד יען כל־תועבתיך׃
Eze 5:10  לכן אבות יאכלו בנים בתוכך ובנים יאכלו אבותם ועשׂיתי בך שׁפטים וזריתי את־כל־שׁאריתך לכל־רוח׃
Eze 5:11  לכן חי־אני נאם אדני יהוה אם־לא יען את־מקדשׁי טמאת בכל־שׁקוציך ובכל־תועבתיך וגם־אני אגרע ולא־תחוס עיני וגם־אני לא אחמול׃
Eze 5:12  שׁלשׁתיך בדבר ימותו וברעב יכלו בתוכך והשׁלשׁית בחרב יפלו סביבותיך והשׁלישׁית לכל־רוח אזרה וחרב אריק אחריהם׃
Eze 5:13  וכלה אפי והנחותי חמתי בם והנחמתי וידעו כי־אני יהוה דברתי בקנאתי בכלותי חמתי בם׃
Eze 5:14  ואתנך לחרבה ולחרפה בגוים אשׁר סביבותיך לעיני כל־עובר׃
Eze 5:15  והיתה חרפה וגדופה מוסר ומשׁמה לגוים אשׁר סביבותיך בעשׂותי בך שׁפטים באף ובחמה ובתכחות חמה אני יהוה דברתי׃
Eze 5:16  בשׁלחי את־חצי הרעב הרעים בהם אשׁר היו למשׁחית אשׁר־אשׁלח אותם לשׁחתכם ורעב אסף עליכם ושׁברתי לכם מטה־לחם׃
Eze 5:17  ושׁלחתי עליכם רעב וחיה רעה ושׁכלך ודבר ודם יעבר־בך וחרב אביא עליך אני יהוה דברתי׃
Eze 6:1  ויהי דבר־יהוה אלי לאמר׃
Eze 6:2  בן־אדם שׂים פניך אל־הרי ישׂראל והנבא אליהם׃
Eze 6:3  ואמרת הרי ישׂראל שׁמעו דבר־אדני יהוה כה־אמר אדני יהוה להרים ולגבעות לאפיקים ולגאית הנני אני מביא עליכם חרב ואבדתי במותיכם׃
Eze 6:4  ונשׁמו מזבחותיכם ונשׁברו חמניכם והפלתי חלליכם לפני גלוליכם׃
Eze 6:5  ונתתי את־פגרי בני ישׂראל לפני גלוליהם וזריתי את־עצמותיכם סביבות מזבחותיכם׃
Eze 6:6  בכל מושׁבותיכם הערים תחרבנה והבמות תישׁמנה למען יחרבו ויאשׁמו מזבחותיכם ונשׁברו ונשׁבתו גלוליכם ונגדעו חמניכם ונמחו מעשׂיכם׃
Eze 6:7  ונפל חלל בתוככם וידעתם כי־אני יהוה׃
Eze 6:8  והותרתי בהיות לכם פליטי חרב בגוים בהזרותיכם בארצות׃
Eze 6:9  וזכרו פליטיכם אותי בגוים אשׁר נשׁבו־שׁם אשׁר נשׁברתי את־לבם הזונה אשׁר־סר מעלי ואת עיניהם הזנות אחרי גלוליהם ונקטו בפניהם אל־הרעות אשׁר עשׂו לכל תועבתיהם׃
Eze 6:10  וידעו כי־אני יהוה לא אל־חנם דברתי לעשׂות להם הרעה הזאת׃
Eze 6:11  כה־אמר אדני יהוה הכה בכפך ורקע ברגלך ואמר־אח אל כל־תועבות רעות בית ישׂראל אשׁר בחרב ברעב ובדבר יפלו׃
Eze 6:12  הרחוק בדבר ימות והקרוב בחרב יפול והנשׁאר והנצור ברעב ימות וכליתי חמתי בם׃
Eze 6:13  וידעתם כי־אני יהוה בהיות חלליהם בתוך גלוליהם סביבות מזבחותיהם אל כל־גבעה רמה בכל ראשׁי ההרים ותחת כל־עץ רענן ותחת כל־אלה עבתה מקום אשׁר נתנו־שׁם ריח ניחח לכל גלוליהם׃
Eze 6:14  ונטיתי את־ידי עליהם ונתתי את־הארץ שׁממה ומשׁמה ממדבר דבלתה בכל מושׁבותיהם וידעו כי־אני יהוה׃
Eze 7:1  ויהי דבר־יהוה אלי לאמר׃
Eze 7:2  ואתה בן־אדם כה־אמר אדני יהוה לאדמת ישׂראל קץ בא הקץ על־ארבעת כנפות הארץ׃
Eze 7:3  עתה הקץ עליך ושׁלחתי אפי בך ושׁפטתיך כדרכיך ונתתי עליך את כל־תועבתיך׃
Eze 7:4  ולא־תחוס עיני עליך ולא אחמול כי דרכיך עליך אתן ותועבותיך בתוכך תהיין וידעתם כי־אני יהוה׃
Eze 7:5  כה אמר אדני יהוה רעה אחת רעה הנה באה׃
Eze 7:6  קץ בא בא הקץ הקיץ אליך הנה באה׃
Eze 7:7  באה הצפירה אליך יושׁב הארץ בא העת קרוב היום מהומה ולא־הד הרים׃
Eze 7:8  עתה מקרוב אשׁפוך חמתי עליך וכליתי אפי בך ושׁפטתיך כדרכיך ונתתי עליך את כל־תועבותיך׃
Eze 7:9  ולא־תחוס עיני ולא אחמול כדרכיך עליך אתן ותועבותיך בתוכך תהיין וידעתם כי אני יהוה מכה׃
Eze 7:10  הנה היום הנה באה יצאה הצפרה צץ המטה פרח הזדון׃
Eze 7:11  החמס קם למטה־רשׁע לא־מהם ולא מהמונם ולא מהמהם ולא־נה בהם׃
Eze 7:12  בא העת הגיע היום הקונה אל־ישׂמח והמוכר אל־יתאבל כי חרון אל־כל־המונה׃
Eze 7:13  כי המוכר אל־הממכר לא ישׁוב ועוד בחיים חיתם כי־חזון אל־כל־המונה לא ישׁוב ואישׁ בעונו חיתו לא יתחזקו׃
Eze 7:14  תקעו בתקוע והכין הכל ואין הלך למלחמה כי חרוני אל־כל־המונה׃
Eze 7:15  החרב בחוץ והדבר והרעב מבית אשׁר בשׂדה בחרב ימות ואשׁר בעיר רעב ודבר יאכלנו׃
Eze 7:16  ופלטו פליטיהם והיו אל־ההרים כיוני הגאיות כלם המות אישׁ בעונו׃
Eze 7:17  כל־הידים תרפינה וכל־ברכים תלכנה מים׃
Eze 7:18  וחגרו שׂקים וכסתה אותם פלצות ואל כל־פנים בושׁה ובכל־ראשׁיהם קרחה׃
Eze 7:19  כספם בחוצות ישׁליכו וזהבם לנדה יהיה כספם וזהבם לא־יוכל להצילם ביום עברת יהוה נפשׁם לא ישׂבעו ומעיהם לא ימלאו כי־מכשׁול עונם היה׃
Eze 7:20  וצבי עדיו לגאון שׂמהו וצלמי תועבתם שׁקוציהם עשׂו בו על־כן נתתיו להם לנדה׃
Eze 7:21  ונתתיו ביד־הזרים לבז ולרשׁעי הארץ לשׁלל וחללה׃
Eze 7:22  והסבותי פני מהם וחללו את־צפוני ובאו־בה פריצים וחללוה׃
Eze 7:23  עשׂה הרתוק כי הארץ מלאה משׁפט דמים והעיר מלאה חמס׃
Eze 7:24  והבאתי רעי גוים וירשׁו את־בתיהם והשׁבתי גאון עזים ונחלו מקדשׁיהם׃
Eze 7:25  קפדה־בא ובקשׁו שׁלום ואין׃
Eze 7:26  הוה על־הוה תבוא ושׁמעה אל־שׁמועה תהיה ובקשׁו חזון מנביא ותורה תאבד מכהן ועצה מזקנים׃
Eze 7:27  המלך יתאבל ונשׂיא ילבשׁ שׁממה וידי עם־הארץ תבהלנה מדרכם אעשׂה אותם ובמשׁפטיהם אשׁפטם וידעו כי־אני יהוה׃
Eze 8:1  ויהי בשׁנה השׁשׁית בשׁשׁי בחמשׁה לחדשׁ אני יושׁב בביתי וזקני יהודה יושׁבים לפני ותפל עלי שׁם יד אדני יהוה׃
Eze 8:2  ואראה והנה דמות כמראה־אשׁ ממראה מתניו ולמטה אשׁ וממתניו ולמעלה כמראה־זהר כעין החשׁמלה׃
Eze 8:3  וישׁלח תבנית יד ויקחני בציצת ראשׁי ותשׂא אתי רוח בין־הארץ ובין השׁמים ותבא אתי ירושׁלמה במראות אלהים אל־פתח שׁער הפנימית הפונה צפונה אשׁר־שׁם מושׁב סמל הקנאה המקנה׃
Eze 8:4  והנה־שׁם כבוד אלהי ישׂראל כמראה אשׁר ראיתי בבקעה׃
Eze 8:5  ויאמר אלי בן־אדם שׂא־נא עיניך דרך צפונה ואשׂא עיני דרך צפונה והנה מצפון לשׁער המזבח סמל הקנאה הזה בבאה׃
Eze 8:6  ויאמר אלי בן־אדם הראה אתה מהם עשׂים תועבות גדלות אשׁר בית־ישׂראל עשׂים פה לרחקה מעל מקדשׁי ועוד תשׁוב תראה תועבות גדלות׃
Eze 8:7  ויבא אתי אל־פתח החצר ואראה והנה חר־אחד בקיר׃
Eze 8:8  ויאמר אלי בן־אדם חתר־נא בקיר ואחתר בקיר והנה פתח אחד׃
Eze 8:9  ויאמר אלי בא וראה את־התועבות הרעות אשׁר הם עשׂים פה׃
Eze 8:10  ואבוא ואראה והנה כל־תבנית רמשׂ ובהמה שׁקץ וכל־גלולי בית ישׂראל מחקה על־הקיר סביב סביב׃
Eze 8:11  ושׁבעים אישׁ מזקני בית־ישׂראל ויאזניהו בן־שׁפן עמד בתוכם עמדים לפניהם ואישׁ מקטרתו בידו ועתר ענן־הקטרת עלה׃
Eze 8:12  ויאמר אלי הראית בן־אדם אשׁר זקני בית־ישׂראל עשׂים בחשׁך אישׁ בחדרי משׂכיתו כי אמרים אין יהוה ראה אתנו עזב יהוה את־הארץ׃
Eze 8:13  ויאמר אלי עוד תשׁוב תראה תועבות גדלות אשׁר־המה עשׂים׃
Eze 8:14  ויבא אתי אל־פתח שׁער בית־יהוה אשׁר אל־הצפונה והנה־שׁם הנשׁים ישׁבות מבכות את־התמוז׃
Eze 8:15  ויאמר אלי הראית בן־אדם עוד תשׁוב תראה תועבות גדלות מאלה׃
Eze 8:16  ויבא אתי אל־חצר בית־יהוה הפנימית והנה־פתח היכל יהוה בין האולם ובין המזבח כעשׂרים וחמשׁה אישׁ אחריהם אל־היכל יהוה ופניהם קדמה והמה משׁתחויתם קדמה לשׁמשׁ׃
Eze 8:17  ויאמר אלי הראית בן־אדם הנקל לבית יהודה מעשׂות את־התועבות אשׁר עשׂו־פה כי־מלאו את־הארץ חמס וישׁבו להכעיסני והנם שׁלחים את־הזמורה אל־אפם׃
Eze 8:18  וגם־אני אעשׂה בחמה לא־תחוס עיני ולא אחמל וקראו באזני קול גדול ולא אשׁמע אותם׃
Eze 9:1  ויקרא באזני קול גדול לאמר קרבו פקדות העיר ואישׁ כלי משׁחתו בידו׃
Eze 9:2  והנה שׁשׁה אנשׁים באים מדרך־שׁער העליון אשׁר מפנה צפונה ואישׁ כלי מפצו בידו ואישׁ־אחד בתוכם לבשׁ בדים וקסת הספר במתניו ויבאו ויעמדו אצל מזבח הנחשׁת׃
Eze 9:3  וכבוד אלהי ישׂראל נעלה מעל הכרוב אשׁר היה עליו אל מפתן הבית ויקרא אל־האישׁ הלבשׁ הבדים אשׁר קסת הספר במתניו׃
Eze 9:4  ויאמר יהוה אלו עבר בתוך העיר בתוך ירושׁלם והתוית תו על־מצחות האנשׁים הנאנחים והנאנקים על כל־התועבות הנעשׂות בתוכה׃
Eze 9:5  ולאלה אמר באזני עברו בעיר אחריו והכו על־תחס עיניכם ואל־תחמלו׃
Eze 9:6  זקן בחור ובתולה וטף ונשׁים תהרגו למשׁחית ועל־כל־אישׁ אשׁר־עליו התו אל־תגשׁו וממקדשׁי תחלו ויחלו באנשׁים הזקנים אשׁר לפני הבית׃
Eze 9:7  ויאמר אליהם טמאו את־הבית ומלאו את־החצרות חללים צאו ויצאו והכו בעיר׃
Eze 9:8  ויהי כהכותם ונאשׁאר אני ואפלה על־פני ואזעק ואמר אהה אדני יהוה המשׁחית אתה את כל־שׁארית ישׂראל בשׁפכך את־חמתך על־ירושׁלם׃
Eze 9:9  ויאמר אלי עון בית־ישׂראל ויהודה גדול במאד מאד ותמלא הארץ דמים והעיר מלאה מטה כי אמרו עזב יהוה את־הארץ ואין יהוה ראה׃
Eze 9:10  וגם־אני לא־תחוס עיני ולא אחמל דרכם בראשׁם נתתי׃
Eze 9:11  והנה האישׁ לבשׁ הבדים אשׁר הקסת במתניו משׁיב דבר לאמר עשׂיתי כאשׁר צויתני׃
Eze 10:1  ואראה והנה אל־הרקיע אשׁר על־ראשׁ הכרבים כאבן ספיר כמראה דמות כסא נראה עליהם׃
Eze 10:2  ויאמר אל־האישׁ לבשׁ הבדים ויאמר בא אל־בינות לגלגל אל־תחת לכרוב ומלא חפניך גחלי־אשׁ מבינות לכרבים וזרק על־העיר ויבא לעיני׃
Eze 10:3  והכרבים עמדים מימין לבית בבאו האישׁ והענן מלא את־החצר הפנימית׃
Eze 10:4  וירם כבוד־יהוה מעל הכרוב על מפתן הבית וימלא הבית את־הענן והחצר מלאה את־נגה כבוד יהוה׃
Eze 10:5  וקול כנפי הכרובים נשׁמע עד־החצר החיצנה כקול אל־שׁדי בדברו׃
Eze 10:6  ויהי בצותו את־האישׁ לבשׁ־הבדים לאמר קח אשׁ מבינות לגלגל מבינות לכרובים ויבא ויעמד אצל האופן׃
Eze 10:7  וישׁלח הכרוב את־ידו מבינות לכרובים אל־האשׁ אשׁר בינות הכרבים וישׂא ויתן אל־חפני לבשׁ הבדים ויקח ויצא׃
Eze 10:8  וירא לכרבים תבנית יד־אדם תחת כנפיהם׃
Eze 10:9  ואראה והנה ארבעה אופנים אצל הכרובים אופן אחד אצל הכרוב אחד ואופן אחד אצל הכרוב אחד ומראה האופנים כעין אבן תרשׁישׁ׃
Eze 10:10  ומראיהם דמות אחד לארבעתם כאשׁר יהיה האופן בתוך האופן׃
Eze 10:11  בלכתם אל־ארבעת רבעיהם ילכו לא יסבו בלכתם כי המקום אשׁר־יפנה הראשׁ אחריו ילכו לא יסבו בלכתם׃
Eze 10:12  וכל־בשׂרם וגבהם וידיהם וכנפיהם והאופנים מלאים עינים סביב לארבעתם אופניהם׃
Eze 10:13  לאופנים להם קורא הגלגל באזני׃
Eze 10:14  וארבעה פנים לאחד פני האחד פני הכרוב ופני השׁני פני אדם והשׁלישׁי פני אריה והרביעי פני־נשׁר׃
Eze 10:15  וירמו הכרובים היא החיה אשׁר ראיתי בנהר־כבר׃
Eze 10:16  ובלכת הכרובים ילכו האופנים אצלם ובשׂאת הכרובים את־כנפיהם לרום מעל הארץ לא־יסבו האופנים גם־הם מאצלם׃
Eze 10:17  בעמדם יעמדו וברומם ירומו אותם כי רוח החיה בהם׃
Eze 10:18  ויצא כבוד יהוה מעל מפתן הבית ויעמד על־הכרובים׃
Eze 10:19  וישׂאו הכרובים את־כנפיהם וירומו מן־הארץ לעיני בצאתם והאופנים לעמתם ויעמד פתח שׁער בית־יהוה הקדמוני וכבוד אלהי־ישׂראל עליהם מלמעלה׃
Eze 10:20  היא החיה אשׁר ראיתי תחת אלהי־ישׂראל בנהר־כבר ואדע כי כרובים המה׃
Eze 10:21  ארבעה ארבעה פנים לאחד וארבע כנפים לאחד ודמות ידי אדם תחת כנפיהם׃
Eze 10:22  ודמות פניהם המה הפנים אשׁר ראיתי על־נהר־כבר מראיהם ואותם אישׁ אל־עבר פניו ילכו׃
Eze 11:1  ותשׂא אתי רוח ותבא אתי אל־שׁער בית־יהוה הקדמוני הפונה קדימה והנה בפתח השׁער עשׂרים וחמשׁה אישׁ ואראה בתוכם את־יאזניה בן־עזר ואת־פלטיהו בן־בניהו שׂרי העם׃
Eze 11:2  ויאמר אלי בן־אדם אלה האנשׁים החשׁבים און והיעצים עצת־רע בעיר הזאת׃
Eze 11:3  האמרים לא בקרוב בנות בתים היא הסיר ואנחנו הבשׂר׃
Eze 11:4  לכן הנבא עליהם הנבא בן־אדם׃
Eze 11:5  ותפל עלי רוח יהוה ויאמר אלי אמר כה־אמר יהוה כן אמרתם בית ישׂראל ומעלות רוחכם אני ידעתיה׃
Eze 11:6  הרביתם חלליכם בעיר הזאת ומלאתם חוצתיה חלל׃
Eze 11:7  לכן כה־אמר אדני יהוה חלליכם אשׁר שׂמתם בתוכה המה הבשׂר והיא הסיר ואתכם הוציא מתוכה׃
Eze 11:8  חרב יראתם וחרב אביא עליכם נאם אדני יהוה׃
Eze 11:9  והוצאתי אתכם מתוכה ונתתי אתכם ביד־זרים ועשׂיתי בכם שׁפטים׃
Eze 11:10  בחרב תפלו על־גבול ישׂראל אשׁפוט אתכם וידעתם כי־אני יהוה׃
Eze 11:11  היא לא־תהיה לכם לסיר ואתם תהיו בתוכה לבשׂר אל־גבול ישׂראל אשׁפט אתכם׃
Eze 11:12  וידעתם כי־אני יהוה אשׁר בחקי לא הלכתם ומשׁפטי לא עשׂיתם וכמשׁפטי הגוים אשׁר סביבותיכם עשׂיתם׃
Eze 11:13  ויהי כהנבאי ופלטיהו בן־בניה מת ואפל על־פני ואזעק קול־גדול ואמר אהה אדני יהוה כלה אתה עשׂה את שׁארית ישׂראל׃
Eze 11:14  ויהי דבר־יהוה אלי לאמר׃
Eze 11:15  בן־אדם אחיך אחיך אנשׁי גאלתך וכל־בית ישׂראל כלה אשׁר אמרו להם ישׁבי ירושׁלם רחקו מעל יהוה לנו היא נתנה הארץ למורשׁה׃
Eze 11:16  לכן אמר כה־אמר אדני יהוה כי הרחקתים בגוים וכי הפיצותים בארצות ואהי להם למקדשׁ מעט בארצות אשׁר־באו שׁם׃
Eze 11:17  לכן אמר כה־אמר אדני יהוה וקבצתי אתכם מן־העמים ואספתי אתכם מן־הארצות אשׁר נפצותם בהם ונתתי לכם את־אדמת ישׂראל׃
Eze 11:18  ובאו־שׁמה והסירו את־כל־שׁקוציה ואת־כל־תועבותיה ממנה׃
Eze 11:19  ונתתי להם לב אחד ורוח חדשׁה אתן בקרבכם והסרתי לב האבן מבשׂרם ונתתי להם לב בשׂר׃
Eze 11:20  למען בחקתי ילכו ואת־משׁפטי ישׁמרו ועשׂו אתם והיו־לי לעם ואני אהיה להם לאלהים׃
Eze 11:21  ואל־לב שׁקוציהם ותועבותיהם לבם הלך דרכם בראשׁם נתתי נאם אדני יהוה׃
Eze 11:22  וישׂאו הכרובים את־כנפיהם והאופנים לעמתם וכבוד אלהי־ישׂראל עליהם מלמעלה׃
Eze 11:23  ויעל כבוד יהוה מעל תוך העיר ויעמד על־ההר אשׁר מקדם לעיר׃
Eze 11:24  ורוח נשׂאתני ותביאני כשׂדימה אל־הגולה במראה ברוח אלהים ויעל מעלי המראה אשׁר ראיתי׃
Eze 11:25  ואדבר אל־הגולה את כל־דברי יהוה אשׁר הראני׃
Eze 12:1  ויהי דבר־יהוה אלי לאמר׃
Eze 12:2  בן־אדם בתוך בית־המרי אתה ישׁב אשׁר עינים להם לראות ולא ראו אזנים להם לשׁמע ולא שׁמעו כי בית מרי הם׃
Eze 12:3  ואתה בן־אדם עשׂה לך כלי גולה וגלה יומם לעיניהם וגלית ממקומך אל־מקום אחר לעיניהם אולי יראו כי בית מרי המה׃
Eze 12:4  והוצאת כליך ככלי גולה יומם לעיניהם ואתה תצא בערב לעיניהם כמוצאי גולה׃
Eze 12:5  לעיניהם חתר־לך בקיר והוצאת בו׃
Eze 12:6  לעיניהם על־כתף תשׂא בעלטה תוציא פניך תכסה ולא תראה את־הארץ כי־מופת נתתיך לבית ישׂראל׃
Eze 12:7  ואעשׂ כן כאשׁר צויתי כלי הוצאתי ככלי גולה יומם ובערב חתרתי־לי בקיר ביד בעלטה הוצאתי על־כתף נשׂאתי לעיניהם׃
Eze 12:8  ויהי דבר־יהוה אלי בבקר לאמר׃
Eze 12:9  בן־אדם הלא אמרו אליך בית ישׂראל בית המרי מה אתה עשׂה׃
Eze 12:10  אמר אליהם כה אמר אדני יהוה הנשׂיא המשׂא הזה בירושׁלם וכל־בית ישׂראל אשׁר־המה בתוכם׃
Eze 12:11  אמר אני מופתכם כאשׁר עשׂיתי כן יעשׂה להם בגולה בשׁבי ילכו׃
Eze 12:12  והנשׂיא אשׁר־בתוכם אל־כתף ישׂא בעלטה ויצא בקיר יחתרו להוציא בו פניו יכסה יען אשׁר לא־יראה לעין הוא את־הארץ׃
Eze 12:13  ופרשׂתי את־רשׁתי עליו ונתפשׂ במצודתי והבאתי אתו בבלה ארץ כשׂדים ואותה לא־יראה ושׁם ימות׃
Eze 12:14  וכל אשׁר סביבתיו עזרה וכל־אגפיו אזרה לכל־רוח וחרב אריק אחריהם׃
Eze 12:15  וידעו כי־אני יהוה בהפיצי אותם בגוים וזריתי אותם בארצות׃
Eze 12:16  והותרתי מהם אנשׁי מספר מחרב מרעב ומדבר למען יספרו את־כל־תועבותיהם בגוים אשׁר־באו שׁם וידעו כי־אני יהוה׃
Eze 12:17  ויהי דבר־יהוה אלי לאמר׃
Eze 12:18  בן־אדם לחמך ברעשׁ תאכל ומימיך ברגזה ובדאגה תשׁתה׃
Eze 12:19  ואמרת אל־עם הארץ כה־אמר אדני יהוה ליושׁבי ירושׁלם אל־אדמת ישׂראל לחמם בדאגה יאכלו ומימיהם בשׁממון ישׁתו למען תשׁם ארצה ממלאה מחמס כל־הישׁבים בה׃
Eze 12:20  והערים הנושׁבות תחרבנה והארץ שׁממה תהיה וידעתם כי־אני יהוה׃
Eze 12:21  ויהי דבר־יהוה אלי לאמר׃
Eze 12:22  בן־אדם מה־המשׁל הזה לכם על־אדמת ישׂראל לאמר יארכו הימים ואבד כל־חזון׃
Eze 12:23  לכן אמר אליהם כה־אמר אדני יהוה השׁבתי את־המשׁל הזה ולא־ימשׁלו אתו עוד בישׂראל כי אם־דבר אליהם קרבו הימים ודבר כל־חזון׃
Eze 12:24  כי לא יהיה עוד כל־חזון שׁוא ומקסם חלק בתוך בית ישׂראל׃
Eze 12:25  כי אני יהוה אדבר את אשׁר אדבר דבר ויעשׂה לא תמשׁך עוד כי בימיכם בית המרי אדבר דבר ועשׂיתיו נאם אדני יהוה׃
Eze 12:26  ויהי דבר־יהוה אלי לאמר׃
Eze 12:27  בן־אדם הנה בית־ישׂראל אמרים החזון אשׁר־הוא חזה לימים רבים ולעתים רחוקות הוא נבא׃
Eze 12:28  לכן אמר אליהם כה אמר אדני יהוה לא־תמשׁך עוד כל־דברי אשׁר אדבר דבר ויעשׂה נאם אדני יהוה׃
Eze 13:1  ויהי דבר־יהוה אלי לאמר׃
Eze 13:2  בן־אדם הנבא אל־נביאי ישׂראל הנבאים ואמרת לנביאי מלבם שׁמעו דבר־יהוה׃
Eze 13:3  כה אמר אדני יהוה הוי על־הנביאים הנבלים אשׁר הלכים אחר רוחם ולבלתי ראו׃
Eze 13:4  כשׁעלים בחרבות נביאיך ישׂראל היו׃
Eze 13:5  לא עליתם בפרצות ותגדרו גדר על־בית ישׂראל לעמד במלחמה ביום יהוה׃
Eze 13:6  חזו שׁוא וקסם כזב האמרים נאם־יהוה ויהוה לא שׁלחם ויחלו לקים דבר׃
Eze 13:7  הלוא מחזה־שׁוא חזיתם ומקסם כזב אמרתם ואמרים נאם־יהוה ואני לא דברתי׃
Eze 13:8  לכן כה אמר אדני יהוה יען דברכם שׁוא וחזיתם כזב לכן הנני אליכם נאם אדני יהוה׃
Eze 13:9  והיתה ידי אל־הנביאים החזים שׁוא והקסמים כזב בסוד עמי לא־יהיו ובכתב בית־ישׂראל לא יכתבו ואל־אדמת ישׂראל לא יבאו וידעתם כי אני אדני יהוה׃
Eze 13:10  יען וביען הטעו את־עמי לאמר שׁלום ואין שׁלום והוא בנה חיץ והנם טחים אתו תפל׃
Eze 13:11  אמר אל־טחי תפל ויפל היה גשׁם שׁוטף ואתנה אבני אלגבישׁ תפלנה ורוח סערות תבקע׃
Eze 13:12  והנה נפל הקיר הלוא יאמר אליכם איה הטיח אשׁר טחתם׃
Eze 13:13  לכן כה אמר אדני יהוה ובקעתי רוח־סערות בחמתי וגשׁם שׁטף באפי יהיה ואבני אלגבישׁ בחמה לכלה׃
Eze 13:14  והרסתי את־הקיר אשׁר־טחתם תפל והגעתיהו אל־הארץ ונגלה יסדו ונפלה וכליתם בתוכה וידעתם כי־אני יהוה׃
Eze 13:15  וכליתי את־חמתי בקיר ובטחים אתו תפל ואמר לכם אין הקיר ואין הטחים אתו׃
Eze 13:16  נביאי ישׂראל הנבאים אל־ירושׁלם והחזים לה חזון שׁלם ואין שׁלם נאם אדני יהוה׃
Eze 13:17  ואתה בן־אדם שׂים פניך אל־בנות עמך המתנבאות מלבהן והנבא עליהן׃
Eze 13:18  ואמרת כה־אמר אדני יהוה הוי למתפרות כסתות על כל־אצילי ידי ועשׂות המספחות על־ראשׁ כל־קומה לצודד נפשׁות הנפשׁות תצודדנה לעמי ונפשׁות לכנה תחיינה׃
Eze 13:19  ותחללנה אתי אל־עמי בשׁעלי שׂערים ובפתותי לחם להמית נפשׁות אשׁר לא־תמותנה ולחיות נפשׁות אשׁר לא־תחיינה בכזבכם לעמי שׁמעי כזב׃
Eze 13:20  לכן כה־אמר אדני יהוה הנני אל־כסתותיכנה אשׁר אתנה מצדדות שׁם את־הנפשׁות לפרחות וקרעתי אתם מעל זרועתיכם ושׁלחתי את־הנפשׁות אשׁר אתם מצדדות את־נפשׁים לפרחת׃
Eze 13:21  וקרעתי את־מספחתיכם והצלתי את־עמי מידכן ולא־יהיו עוד בידכן למצודה וידעתן כי־אני יהוה׃
Eze 13:22  יען הכאות לב־צדיק שׁקר ואני לא הכאבתיו ולחזק ידי רשׁע לבלתי־שׁוב מדרכו הרע להחיתו׃
Eze 13:23  לכן שׁוא לא תחזינה וקסם לא־תקסמנה עוד והצלתי את־עמי מידכן וידעתן כי־אני יהוה׃
Eze 14:1  ויבוא אלי אנשׁים מזקני ישׂראל וישׁבו לפני׃
Eze 14:2  ויהי דבר־יהוה אלי לאמר׃
Eze 14:3  בן־אדם האנשׁים האלה העלו גלוליהם על־לבם ומכשׁול עונם נתנו נכח פניהם האדרשׁ אדרשׁ להם׃
Eze 14:4  לכן דבר־אותם ואמרת אליהם כה־אמר אדני יהוה אישׁ אישׁ מבית ישׂראל אשׁר יעלה את־גלוליו אל־לבו ומכשׁול עונו ישׂים נכח פניו ובא אל־הנביא אני יהוה נעניתי לו בה ברב גלוליו׃
Eze 14:5  למען תפשׂ את־בית־ישׂראל בלבם אשׁר נזרו מעלי בגלוליהם כלם׃
Eze 14:6  לכן אמר אל־בית ישׂראל כה אמר אדני יהוה שׁובו והשׁיבו מעל גלוליכם ומעל כל־תועבתיכם השׁיבו פניכם׃
Eze 14:7  כי אישׁ אישׁ מבית ישׂראל ומהגר אשׁר־יגור בישׂראל וינזר מאחרי ויעל גלוליו אל־לבו ומכשׁול עונו ישׂים נכח פניו ובא אל־הנביא לדרשׁ־לו בי אני יהוה נענה־לו בי׃
Eze 14:8  ונתתי פני באישׁ ההוא והשׂמתיהו לאות ולמשׁלים והכרתיו מתוך עמי וידעתם כי־אני יהוה׃
Eze 14:9  והנביא כי־יפתה ודבר דבר אני יהוה פתיתי את הנביא ההוא ונטיתי את־ידי עליו והשׁמדתיו מתוך עמי ישׂראל׃
Eze 14:10  ונשׂאו עונם כעון הדרשׁ כעון הנביא יהיה׃
Eze 14:11  למען לא־יתעו עוד בית־ישׂראל מאחרי ולא־יטמאו עוד בכל־פשׁעיהם והיו לי לעם ואני אהיה להם לאלהים נאם אדני יהוה׃
Eze 14:12  ויהי דבר־יהוה אלי לאמר׃
Eze 14:13  בן־אדם ארץ כי תחטא־לי למעל־מעל ונטיתי ידי עליה ושׁברתי לה מטה־לחם והשׁלחתי־בה רעב והכרתי ממנה אדם ובהמה׃
Eze 14:14  והיו שׁלשׁת האנשׁים האלה בתוכה נח דנאל ואיוב המה בצדקתם ינצלו נפשׁם נאם אדני יהוה׃
Eze 14:15  לו־חיה רעה אעביר בארץ ושׁכלתה והיתה שׁממה מבלי עובר מפני החיה׃
Eze 14:16  שׁלשׁת האנשׁים האלה בתוכה חי־אני נאם אדני יהוה אם־בנים ואם־בנות יצילו המה לבדם ינצלו והארץ תהיה שׁממה׃
Eze 14:17  או חרב אביא על־הארץ ההיא ואמרתי חרב תעבר בארץ והכרתי ממנה אדם ובהמה׃
Eze 14:18  ושׁלשׁת האנשׁים האלה בתוכה חי־אני נאם אדני יהוה לא יצילו בנים ובנות כי הם לבדם ינצלו׃
Eze 14:19  או דבר אשׁלח אל־הארץ ההיא ושׁפכתי חמתי עליה בדם להכרית ממנה אדם ובהמה׃
Eze 14:20  ונח דנאל ואיוב בתוכה חי־אני נאם אדני יהוה אם־בן אם־בת יצילו המה בצדקתם יצילו נפשׁם׃
Eze 14:21  כי כה אמר אדני יהוה אף כי־ארבעת שׁפטי הרעים חרב ורעב וחיה רעה ודבר שׁלחתי אל־ירושׁלם להכרית ממנה אדם ובהמה׃
Eze 14:22  והנה נותרה־בה פלטה המוצאים בנים ובנות הנם יוצאים אליכם וראיתם את־דרכם ואת־עלילותם ונחמתם על־הרעה אשׁר הבאתי על־ירושׁלם את כל־אשׁר הבאתי עליה׃
Eze 14:23  ונחמו אתכם כי־תראו את־דרכם ואת־עלילותם וידעתם כי לא חנם עשׂיתי את כל־אשׁר־עשׂיתי בה נאם אדני יהוה׃
Eze 15:1  ויהי דבר־יהוה אלי לאמר׃
Eze 15:2  בן־אדם מה־יהיה עץ־הגפן מכל־עץ הזמורה אשׁר היה בעצי היער׃
Eze 15:3  היקח ממנו עץ לעשׂות למלאכה אם־יקחו ממנו יתד לתלות עליו כל־כלי׃
Eze 15:4  הנה לאשׁ נתן לאכלה את שׁני קצותיו אכלה האשׁ ותוכו נחר היצלח למלאכה׃
Eze 15:5  הנה בהיותו תמים לא יעשׂה למלאכה אף כי־אשׁ אכלתהו ויחר ונעשׂה עוד למלאכה׃
Eze 15:6  לכן כה אמר אדני יהוה כאשׁר עץ־הגפן בעץ היער אשׁר־נתתיו לאשׁ לאכלה כן נתתי את־ישׁבי ירושׁלם׃
Eze 15:7  ונתתי את־פני בהם מהאשׁ יצאו והאשׁ תאכלם וידעתם כי־אני יהוה בשׂומי את־פני בהם׃
Eze 15:8  ונתתי את־הארץ שׁממה יען מעלו מעל נאם אדני יהוה׃
Eze 16:1  ויהי דבר־יהוה אלי לאמר׃
Eze 16:2  בן־אדם הודע את־ירושׁלם את־תועבתיה׃
Eze 16:3  ואמרת כה־אמר אדני יהוה לירושׁלם מכרתיך ומלדתיך מארץ הכנעני אביך האמרי ואמך חתית׃
Eze 16:4  ומולדותיך ביום הולדת אתך לא־כרת שׁרך ובמים לא־רחצת למשׁעי והמלח לא המלחת והחתל לא חתלת׃
Eze 16:5  לא־חסה עליך עין לעשׂות לך אחת מאלה לחמלה עליך ותשׁלכי אל־פני השׂדה בגעל נפשׁך ביום הלדת אתך׃
Eze 16:6  ואעבר עליך ואראך מתבוססת בדמיך ואמר לך בדמיך חיי ואמר לך בדמיך חיי׃
Eze 16:7  רבבה כצמח השׂדה נתתיך ותרבי ותגדלי ותבאי בעדי עדיים שׁדים נכנו ושׂערך צמח ואת ערם ועריה׃
Eze 16:8  ואעבר עליך ואראך והנה עתך עת דדים ואפרשׂ כנפי עליך ואכסה ערותך ואשׁבע לך ואבוא בברית אתך נאם אדני יהוה ותהיי לי׃
Eze 16:9  וארחצך במים ואשׁטף דמיך מעליך ואסכך בשׁמן׃
Eze 16:10  ואלבישׁך רקמה ואנעלך תחשׁ ואחבשׁך בשׁשׁ ואכסך משׁי׃
Eze 16:11  ואעדך עדי ואתנה צמידים על־ידיך ורביד על־גרונך׃
Eze 16:12  ואתן נזם על־אפך ועגילים על־אזניך ועטרת תפארת בראשׁך׃
Eze 16:13  ותעדי זהב וכסף ומלבושׁך שׁשׁי ומשׁי ורקמה סלת ודבשׁ ושׁמן אכלתי ותיפי במאד מאד ותצלחי למלוכה׃
Eze 16:14  ויצא לך שׁם בגוים ביפיך כי כליל הוא בהדרי אשׁר־שׂמתי עליך נאם אדני יהוה׃
Eze 16:15  ותבטחי ביפיך ותזני על־שׁמך ותשׁפכי את־תזנותיך על־כל־עובר לו־יהי׃
Eze 16:16  ותקחי מבגדיך ותעשׂי־לך במות טלאות ותזני עליהם לא באות ולא יהיה׃
Eze 16:17  ותקחי כלי תפארתך מזהבי ומכספי אשׁר נתתי לך ותעשׂי־לך צלמי זכר ותזני־בם׃
Eze 16:18  ותקחי את־בגדי רקמתך ותכסים ושׁמני וקטרתי נתתי לפניהם׃
Eze 16:19  ולחמי אשׁר־נתתי לך סלת ושׁמן ודבשׁ האכלתיך ונתתיהו לפניהם לריח ניחח ויהי נאם אדני יהוה׃
Eze 16:20  ותקחי את־בניך ואת־בנותיך אשׁר ילדת לי ותזבחים להם לאכול המעט מתזנתך׃
Eze 16:21  ותשׁחטי את־בני ותתנים בהעביר אותם להם׃
Eze 16:22  ואת כל־תועבתיך ותזנתיך לא זכרתי את־ימי נעוריך בהיותך ערם ועריה מתבוססת בדמך היית׃
Eze 16:23  ויהי אחרי כל־רעתך אוי אוי לך נאם אדני יהוה׃
Eze 16:24  ותבני־לך גב ותעשׂי־לך רמה בכל־רחוב׃
Eze 16:25  אל־כל־ראשׁ דרך בנית רמתך ותתעבי את־יפיך ותפשׂקי את־רגליך לכל־עובר ותרבי את־תזנתך׃
Eze 16:26  ותזני אל־בני־מצרים שׁכניך גדלי בשׂר ותרבי את־תזנתך להכעיסני׃
Eze 16:27  והנה נטיתי ידי עליך ואגרע חקך ואתנך בנפשׁ שׂנאותיך בנות פלשׁתים הנכלמות מדרכך זמה׃
Eze 16:28  ותזני אל־בני אשׁור מבלתי שׂבעתך ותזנים וגם לא שׂבעת׃
Eze 16:29  ותרבי את־תזנותך אל־ארץ כנען כשׂדימה וגם־בזאת לא שׂבעת׃
Eze 16:30  מה אמלה לבתך נאם אדני יהוה בעשׂותך את־כל־אלה מעשׂה אשׁה־זונה שׁלטת׃
Eze 16:31  בבנותיך גבך בראשׁ כל־דרך ורמתך עשׂיתי בכל־רחוב ולא־הייתי כזונה לקלס אתנן׃
Eze 16:32  האשׁה המנאפת תחת אישׁה תקח את־זרים׃
Eze 16:33  לכל־זנות יתנו־נדה ואת נתת את־נדניך לכל־מאהביך ותשׁחדי אותם לבוא אליך מסביב בתזנותיך׃
Eze 16:34  ויהי־בך הפך מן־הנשׁים בתזנותיך ואחריך לא זונה ובתתך אתנן ואתנן לא נתן־לך ותהי להפך׃
Eze 16:35  לכן זונה שׁמעי דבר־יהוה׃
Eze 16:36  כה־אמר אדני יהוה יען השׁפך נחשׁתך ותגלה ערותך בתזנותיך על־מאהביך ועל כל־גלולי תועבותיך וכדמי בניך אשׁר נתת להם׃
Eze 16:37  לכן הנני מקבץ את־כל־מאהביך אשׁר ערבת עליהם ואת כל־אשׁר אהבת על כל־אשׁר שׂנאת וקבצתי אתם עליך מסביב וגליתי ערותך אלהם וראו את־כל־ערותך׃
Eze 16:38  ושׁפטתיך משׁפטי נאפות ושׁפכת דם ונתתיך דם חמה וקנאה׃
Eze 16:39  ונתתי אותך בידם והרסו גבך ונתצו רמתיך והפשׁיטו אותך בגדיך ולקחו כלי תפארתך והניחוך עירם ועריה׃
Eze 16:40  והעלו עליך קהל ורגמו אותך באבן ובתקוך בחרבותם׃
Eze 16:41  ושׂרפו בתיך באשׁ ועשׂו־בך שׁפטים לעיני נשׁים רבות והשׁבתיך מזונה וגם־אתנן לא תתני־עוד׃
Eze 16:42  והנחתי חמתי בך וסרה קנאתי ממך ושׁקטתי ולא אכעס עוד׃
Eze 16:43  יען אשׁר לא־זכרתי את־ימי נעוריך ותרגזי־לי בכל־אלה וגם־אני הא דרכך בראשׁ נתתי נאם אדני יהוה ולא עשׂיתי את־הזמה על כל־תועבתיך׃
Eze 16:44  הנה כל־המשׁל עליך ימשׁל לאמר כאמה בתה׃
Eze 16:45  בת־אמך את געלת אישׁה ובניה ואחות אחותך את אשׁר געלו אנשׁיהן ובניהן אמכן חתית ואביכן אמרי׃
Eze 16:46  ואחותך הגדולה שׁמרון היא ובנותיה היושׁבת על־שׂמאולך ואחותך הקטנה ממך היושׁבת מימינך סדם ובנותיה׃
Eze 16:47  ולא בדרכיהן הלכת ובתועבותיהן עשׂיתי כמעט קט ותשׁחתי מהן בכל־דרכיך׃
Eze 16:48  חי־אני נאם אדני יהוה אם־עשׂתה סדם אחותך היא ובנותיה כאשׁר עשׂית את ובנותיך׃
Eze 16:49  הנה־זה היה עון סדם אחותך גאון שׂבעת־לחם ושׁלות השׁקט היה לה ולבנותיה ויד־עני ואביון לא החזיקה׃
Eze 16:50  ותגבהינה ותעשׂינה תועבה לפני ואסיר אתהן כאשׁר ראיתי׃
Eze 16:51  ושׁמרון כחצי חטאתיך לא חטאה ותרבי את־תועבותיך מהנה ותצדקי את־אחותך בכל־תועבותיך אשׁר עשׂיתי׃
Eze 16:52  גם־את שׂאי כלמתך אשׁר פללת לאחותך בחטאתיך אשׁר־התעבת מהן תצדקנה ממך וגם־את בושׁי ושׂאי כלמתך בצדקתך אחיותך׃
Eze 16:53  ושׁבתי את־שׁביתהן את־שׁבית סדם ובנותיה ואת־שׁבית שׁמרון ובנותיה ושׁבית שׁביתיך בתוכהנה׃
Eze 16:54  למען תשׂאי כלמתך ונכלמת מכל אשׁר עשׂית בנחמך אתן׃
Eze 16:55  ואחותיך סדם ובנותיה תשׁבן לקדמתן ושׁמרון ובנותיה תשׁבן לקדמתן ואת ובנותיך תשׁבינה לקדמתכן׃
Eze 16:56  ולוא היתה סדם אחותך לשׁמועה בפיך ביום גאוניך׃
Eze 16:57  בטרם תגלה רעתך כמו עת חרפת בנות־ארם וכל־סביבותיה בנות פלשׁתים השׁאטות אותך מסביב׃
Eze 16:58  את־זמתך ואת־תועבותיך את נשׂאתים נאם יהוה׃
Eze 16:59  כי כה אמר אדני יהוה ועשׂית אותך כאשׁר עשׂית אשׁר־בזית אלה להפר ברית׃
Eze 16:60  וזכרתי אני את־בריתי אותך בימי נעוריך והקמותי לך ברית עולם׃
Eze 16:61  וזכרת את־דרכיך ונכלמת בקחתך את־אחותיך הגדלות ממך אל־הקטנות ממך ונתתי אתהן לך לבנות ולא מבריתך׃
Eze 16:62  והקימותי אני את־בריתי אתך וידעת כי־אני יהוה׃
Eze 16:63  למען תזכרי ובשׁת ולא יהיה־לך עוד פתחון פה מפני כלמתך בכפרי־לך לכל־אשׁר עשׂית נאם אדני יהוה׃
Eze 17:1  ויהי דבר־יהוה אלי לאמר׃
Eze 17:2  בן־אדם חוד חידה ומשׁל משׁל אל־בית ישׂראל׃
Eze 17:3  ואמרת כה־אמר אדני יהוה הנשׁר הגדול גדול הכנפים ארך האבר מלא הנוצה אשׁר־לו הרקמה בא אל־הלבנון ויקח את־צמרת הארז׃
Eze 17:4  את ראשׁ יניקותיו קטף ויביאהו אל־ארץ כנען בעיר רכלים שׂמו׃
Eze 17:5  ויקח מזרע הארץ ויתנהו בשׂדה־זרע קח על־מים רבים צפצפה שׂמו׃
Eze 17:6  ויצמח ויהי לגפן סרחת שׁפלת קומה לפנות דליותיו אליו ושׁרשׁיו תחתיו יהיו ותהי לגפן ותעשׂ בדים ותשׁלח פארות׃
Eze 17:7  ויהי נשׁר־אחד גדול גדול כנפים ורב־נוצה והנה הגפן הזאת כפנה שׁרשׁיה עליו ודליותיו שׁלחה־לו להשׁקות אותה מערגות מטעה׃
Eze 17:8  אל־שׂדה טוב אל־מים רבים היא שׁתולה לעשׂות ענף ולשׂאת פרי להיות לגפן אדרת׃
Eze 17:9  אמר כה אמר אדני יהוה תצלח הלוא את־שׁרשׁיה ינתק ואת־פריה יקוסס ויבשׁ כל־טרפי צמחה תיבשׁ ולא־בזרע גדולה ובעם־רב למשׂאות אותה משׁרשׁיה׃
Eze 17:10  והנה שׁתולה התצלח הלוא כגעת בה רוח הקדים תיבשׁ יבשׁ על־ערגת צמחה תיבשׁ׃
Eze 17:11  ויהי דבר־יהוה אלי לאמר׃
Eze 17:12  אמר־נא לבית המרי הלא ידעתם מה־אלה אמר הנה־בא מלך־בבל ירושׁלם ויקח את־מלכה ואת־שׂריה ויבא אותם אליו בבלה׃
Eze 17:13  ויקח מזרע המלוכה ויכרת אתו ברית ויבא אתו באלה ואת־אילי הארץ לקח׃
Eze 17:14  להיות ממלכה שׁפלה לבלתי התנשׂא לשׁמר את־בריתו לעמדה׃
Eze 17:15  וימרד־בו לשׁלח מלאכיו מצרים לתת־לו סוסים ועם־רב היצלח הימלט העשׂה אלה והפר ברית ונמלט׃
Eze 17:16  חי־אני נאם אדני יהוה אם־לא במקום המלך הממליך אתו אשׁר בזה את־אלתו ואשׁר הפר את־בריתו אתו בתוך־בבל ימות׃
Eze 17:17  ולא בחיל גדול ובקהל רב יעשׂה אותו פרעה במלחמה בשׁפך סללה ובבנות דיק להכרית נפשׁות רבות׃
Eze 17:18  ובזה אלה להפר ברית והנה נתן ידו וכל־אלה עשׂה לא ימלט׃
Eze 17:19  לכן כה־אמר אדני יהוה חי־אני אם־לא אלתי אשׁר בזה ובריתי אשׁר הפיר ונתתיו בראשׁו׃
Eze 17:20  ופרשׂתי עליו רשׁתי ונתפשׂ במצודתי והביאותיהו בבלה ונשׁפטתי אתו שׁם מעלו אשׁר מעל־בי׃
Eze 17:21  ואת כל־מברחו בכל־אגפיו בחרב יפלו והנשׁארים לכל־רוח יפרשׂו וידעתם כי אני יהוה דברתי׃
Eze 17:22  כה אמר אדני יהוה ולקחתי אני מצמרת הארז הרמה ונתתי מראשׁ ינקותיו רך אקטף ושׁתלתי אני על הר־גבה ותלול׃
Eze 17:23  בהר מרום ישׂראל אשׁתלנו ונשׂא ענף ועשׂה פרי והיה לארז אדיר ושׁכנו תחתיו כל צפור כל־כנף בצל דליותיו תשׁכנה׃
Eze 17:24  וידעו כל־עצי השׂדה כי אני יהוה השׁפלתי עץ גבה הגבהתי עץ שׁפל הובשׁתי עץ לח והפרחתי עץ יבשׁ אני יהוה דברתי ועשׂיתי׃
Eze 18:1  ויהי דבר־יהוה אלי לאמר׃
Eze 18:2  מה־לכם אתם משׁלים את־המשׁל הזה על־אדמת ישׂראל לאמר אבות יאכלו בסר ושׁני הבנים תקהינה׃
Eze 18:3  חי־אני נאם אדני יהוה אם־יהיה לכם עוד משׁל המשׁל הזה בישׂראל׃
Eze 18:4  הן כל־הנפשׁות לי הנה כנפשׁ האב וכנפשׁ הבן לי־הנה הנפשׁ החטאת היא תמות׃
Eze 18:5  ואישׁ כי־יהיה צדיק ועשׂה משׁפט וצדקה׃
Eze 18:6  אל־ההרים לא אכל ועיניו לא נשׂא אל־גלולי בית ישׂראל ואת־אשׁת רעהו לא טמא ואל־אשׁה נדה לא יקרב׃
Eze 18:7  ואישׁ לא יונה חבלתו חוב ישׁיב גזלה לא יגזל לחמו לרעב יתן ועירם יכסה־בגד׃
Eze 18:8  בנשׁך לא־יתן ותרבית לא יקח מעול ישׁיב ידו משׁפט אמת יעשׂה בין אישׁ לאישׁ׃
Eze 18:9  בחקותי יהלך ומשׁפטי שׁמר לעשׂות אמת צדיק הוא חיה יחיה נאם אדני יהוה׃
Eze 18:10  והוליד בן־פריץ שׁפך דם ועשׂה אח מאחד מאלה׃
Eze 18:11  והוא את־כל־אלה לא עשׂה כי גם אל־ההרים אכל ואת־אשׁת רעהו טמא׃
Eze 18:12  עני ואביון הונה גזלות גזל חבל לא ישׁיב ואל־הגלולים נשׂא עיניו תועבה עשׂה׃
Eze 18:13  בנשׁך נתן ותרבית לקח וחי לא יחיה את כל־התועבות האלה עשׂה מות יומת דמיו בו יהיה׃
Eze 18:14  והנה הוליד בן וירא את־כל־חטאת אביו אשׁר עשׂה ויראה ולא יעשׂה כהן׃
Eze 18:15  על־ההרים לא אכל ועיניו לא נשׂא אל־גלולי בית ישׂראל את־אשׁת רעהו לא טמא׃
Eze 18:16  ואישׁ לא הונה חבל לא חבל וגזלה לא גזל לחמו לרעב נתן וערום כסה־בגד׃
Eze 18:17  מעני השׁיב ידו נשׁך ותרבית לא לקח משׁפטי עשׂה בחקותי הלך הוא לא ימות בעון אביו חיה יחיה׃
Eze 18:18  אביו כי־עשׁק עשׁק גזל גזל אח ואשׁר לא־טוב עשׂה בתוך עמיו והנה־מת בעונו׃
Eze 18:19  ואמרתם מדע לא־נשׂא הבן בעון האב והבן משׁפט וצדקה עשׂה את כל־חקותי שׁמר ויעשׂה אתם חיה יחיה׃
Eze 18:20  הנפשׁ החטאת היא תמות בן לא־ישׂא בעון האב ואב לא ישׂא בעון הבן צדקת הצדיק עליו תהיה ורשׁעת רשׁע עליו תהיה׃
Eze 18:21  והרשׁע כי ישׁוב מכל־חטאתו אשׁר עשׂה ושׁמר את־כל־חקותי ועשׂה משׁפט וצדקה חיה יחיה לא ימות׃
Eze 18:22  כל־פשׁעיו אשׁר עשׂה לא יזכרו לו בצדקתו אשׁר־עשׂה יחיה׃
Eze 18:23  החפץ אחפץ מות רשׁע נאם אדני יהוה הלוא בשׁובו מדרכיו וחיה׃
Eze 18:24  ובשׁוב צדיק מצדקתו ועשׂה עול ככל התועבות אשׁר־עשׂה הרשׁע יעשׂה וחי כל־צדקתו אשׁר־עשׂה לא תזכרנה במעלו אשׁר־מעל ובחטאתו אשׁר־חטא בם ימות׃
Eze 18:25  ואמרתם לא יתכן דרך אדני שׁמעו־נא בית ישׂראל הדרכי לא יתכן הלא דרכיכם לא יתכנו׃
Eze 18:26  בשׁוב־צדיק מצדקתו ועשׂה עול ומת עליהם בעולו אשׁר־עשׂה ימות׃
Eze 18:27  ובשׁוב רשׁע מרשׁעתו אשׁר עשׂה ויעשׂ משׁפט וצדקה הוא את־נפשׁו יחיה׃
Eze 18:28  ויראה וישׁוב מכל־פשׁעיו אשׁר עשׂה חיו יחיה לא ימות׃
Eze 18:29  ואמרו בית ישׂראל לא יתכן דרך אדני הדרכי לא יתכנו בית ישׂראל הלא דרכיכם לא יתכן׃
Eze 18:30  לכן אישׁ כדרכיו אשׁפט אתכם בית ישׂראל נאם אדני יהוה שׁובו והשׁיבו מכל־פשׁעיכם ולא־יהיה לכם למכשׁול עון׃
Eze 18:31  השׁליכו מעליכם את־כל־פשׁעיכם אשׁר פשׁעתם בם ועשׂו לכם לב חדשׁ ורוח חדשׁה ולמה תמתו בית ישׂראל׃
Eze 18:32  כי לא אחפץ במות המת נאם אדני יהוה והשׁיבו וחיו׃
Eze 19:1  ואתה שׂא קינה אל־נשׂיאי ישׂראל׃
Eze 19:2  ואמרת מה אמך לביא בין אריות רבצה בתוך כפרים רבתה גוריה׃
Eze 19:3  ותעל אחד מגריה כפיר היה וילמד לטרף־טרף אדם אכל׃
Eze 19:4  וישׁמעו אליו גוים בשׁחתם נתפשׂ ויבאהו בחחים אל־ארץ מצרים׃
Eze 19:5  ותרא כי נוחלה אבדה תקותה ותקח אחד מגריה כפיר שׂמתהו׃
Eze 19:6  ויתהלך בתוך־אריות כפיר היה וילמד לטרף־טרף אדם אכל׃
Eze 19:7  וידע אלמנותיו ועריהם החריב ותשׁם ארץ ומלאה מקול שׁאגתו׃
Eze 19:8  ויתנו עליו גוים סביב ממדינות ויפרשׂו עליו רשׁתם בשׁחתם נתפשׂ׃
Eze 19:9  ויתנהו בסוגר בחחים ויבאהו אל־מלך בבל יבאהו במצדות למען לא־ישׁמע קולו עוד אל־הרי ישׂראל׃
Eze 19:10  אמך כגפן בדמך על־מים שׁתולה פריה וענפה היתה ממים רבים׃
Eze 19:11  ויהיו־לה מטות עז אל־שׁבטי משׁלים ותגבה קומתו על־בין עבתים וירא בגבהו ברב דליתיו׃
Eze 19:12  ותתשׁ בחמה לארץ השׁלכה ורוח הקדים הובישׁ פריה התפרקו ויבשׁו מטה עזה אשׁ אכלתהו׃
Eze 19:13  ועתה שׁתולה במדבר בארץ ציה וצמא׃
Eze 19:14  ותצא אשׁ ממטה בדיה פריה אכלה ולא־היה בה מטה־עז שׁבט למשׁול קינה היא ותהי לקינה׃
Eze 20:1  ויהי בשׁנה השׁביעית בחמשׁי בעשׂור לחדשׁ באו אנשׁים מזקני ישׂראל לדרשׁ את־יהוה וישׁבו לפני׃
Eze 20:2  ויהי דבר־יהוה אלי לאמר׃
Eze 20:3  בן־אדם דבר את־זקני ישׂראל ואמרת אלהם כה אמר אדני יהוה הלדרשׁ אתי אתם באים חי־אני אם־אדרשׁ לכם נאם אדני יהוה׃
Eze 20:4  התשׁפט אתם התשׁפוט בן־אדם את־תועבת אבותם הודיעם׃
Eze 20:5  ואמרת אליהם כה־אמר אדני יהוה ביום בחרי בישׂראל ואשׂא ידי לזרע בית יעקב ואודע להם בארץ מצרים ואשׂא ידי להם לאמר אני יהוה אלהיכם׃
Eze 20:6  ביום ההוא נשׂאתי ידי להם להוציאם מארץ מצרים אל־ארץ אשׁר־תרתי להם זבת חלב ודבשׁ צבי היא לכל־הארצות׃
Eze 20:7  ואמר אלהם אישׁ שׁקוצי עיניו השׁליכו ובגלולי מצרים אל־תטמאו אני יהוה אלהיכם׃
Eze 20:8  וימרו־בי ולא אבו לשׁמע אלי אישׁ את־שׁקוצי עיניהם לא השׁליכו ואת־גלולי מצרים לא עזבו ואמר לשׁפך חמתי עליהם לכלות אפי בהם בתוך ארץ מצרים׃
Eze 20:9  ואעשׂ למען שׁמי לבלתי החל לעיני הגוים אשׁר־המה בתוכם אשׁר נודעתי אליהם לעיניהם להוציאם מארץ מצרים׃
Eze 20:10  ואוציאם מארץ מצרים ואבאם אל־המדבר׃
Eze 20:11  ואתן להם את־חקותי ואת־משׁפטי הודעתי אותם אשׁר יעשׂה אותם האדם וחי בהם׃
Eze 20:12  וגם את־שׁבתותי נתתי להם להיות לאות ביני וביניהם לדעת כי אני יהוה מקדשׁם׃
Eze 20:13  וימרו־בי בית־ישׂראל במדבר בחקותי לא־הלכו ואת־משׁפטי מאסו אשׁר יעשׂה אתם האדם וחי בהם ואת־שׁבתתי חללו מאד ואמר לשׁפך חמתי עליהם במדבר לכלותם׃
Eze 20:14  ואעשׂה למען שׁמי לבלתי החל לעיני הגוים אשׁר הוצאתים לעיניהם׃
Eze 20:15  וגם־אני נשׂאתי ידי להם במדבר לבלתי הביא אותם אל־הארץ אשׁר־נתתי זבת חלב ודבשׁ צבי היא לכל־הארצות׃
Eze 20:16  יען במשׁפטי מאסו ואת־חקותי לא־הלכו בהם ואת־שׁבתותי חללו כי אחרי גלוליהם לבם הלך׃
Eze 20:17  ותחס עיני עליהם משׁחתם ולא־עשׂיתי אותם כלה במדבר׃
Eze 20:18  ואמר אל־בניהם במדבר בחוקי אבותיכם אל־תלכו ואת־משׁפטיהם אל־תשׁמרו ובגלוליהם אל־תטמאו׃
Eze 20:19  אני יהוה אלהיכם בחקותי לכו ואת־משׁפטי שׁמרו ועשׂו אותם׃
Eze 20:20  ואת־שׁבתותי קדשׁו והיו לאות ביני וביניכם לדעת כי אני יהוה אלהיכם׃
Eze 20:21  וימרו־בי הבנים בחקותי לא־הלכו ואת־משׁפטי לא־שׁמרו לעשׂות אותם אשׁר יעשׂה אותם האדם וחי בהם את־שׁבתותי חללו ואמר לשׁפך חמתי עליהם לכלות אפי בם במדבר׃
Eze 20:22  והשׁבתי את־ידי ואעשׂ למען שׁמי לבלתי החל לעיני הגוים אשׁר־הוצאתי אותם לעיניהם׃
Eze 20:23  גם־אני נשׂאתי את־ידי להם במדבר להפיץ אתם בגוים ולזרות אותם בארצות׃
Eze 20:24  יען משׁפטי לא־עשׂו וחקותי מאסו ואת־שׁבתותי חללו ואחרי גלולי אבותם היו עיניהם׃
Eze 20:25  וגם־אני נתתי להם חקים לא טובים ומשׁפטים לא יחיו בהם׃
Eze 20:26  ואטמא אותם במתנותם בהעביר כל־פטר רחם למען אשׁמם למען אשׁר ידעו אשׁר אני יהוה׃
Eze 20:27  לכן דבר אל־בית ישׂראל בן־אדם ואמרת אליהם כה אמר אדני יהוה עוד זאת גדפו אותי אבותיכם במעלם בי מעל׃
Eze 20:28  ואביאם אל־הארץ אשׁר נשׂאתי את־ידי לתת אותה להם ויראו כל־גבעה רמה וכל־עץ עבת ויזבחו־שׁם את־זבחיהם ויתנו־שׁם כעס קרבנם וישׂימו שׁם ריח ניחוחיהם ויסיכו שׁם את־נסכיהם׃
Eze 20:29  ואמר אלהם מה הבמה אשׁר־אתם הבאים שׁםויקרא שׁמה במה עד היום הזה׃
Eze 20:30  לכן אמר אל־בית ישׂראל כה אמר אדני יהוה הבדרך אבותיכם אתם נטמאים ואחרי שׁקוציהם אתם זנים׃
Eze 20:31  ובשׂאת מתנתיכם בהעביר בניכם באשׁ אתם נטמאים לכל־גלוליכם עד־היום ואני אדרשׁ לכם בית ישׂראל חי־אני נאם אדני יהוה אם־אדרשׁ לכם׃
Eze 20:32  והעלה על־רוחכם היו לא תהיה אשׁר אתם אמרים נהיה כגוים כמשׁפחות הארצות לשׁרת עץ ואבן׃
Eze 20:33  חי־אני נאם אדני יהוה אם־לא ביד חזקה ובזרוע נטויה ובחמה שׁפוכה אמלוך עליכם׃
Eze 20:34  והוצאתי אתכם מן־העמים וקבצתי אתכם מן־הארצות אשׁר נפוצתם בם ביד חזקה ובזרוע נטויה ובחמה שׁפוכה׃
Eze 20:35  והבאתי אתכם אל־מדבר העמים ונשׁפטתי אתכם שׁם פנים אל־פנים׃
Eze 20:36  כאשׁר נשׁפטתי את־אבותיכם במדבר ארץ מצרים כן אשׁפט אתכם נאם אדני יהוה׃
Eze 20:37  והעברתי אתכם תחת השׁבט והבאתי אתכם במסרת הברית׃
Eze 20:38  וברותי מכם המרדים והפושׁעים בי מארץ מגוריהם אוציא אותם ואל־אדמת ישׂראל לא יבוא וידעתם כי־אני יהוה׃
Eze 20:39  ואתם בית־ישׂראל כה־אמר אדני יהוה אישׁ גלוליו לכו עבדו ואחר אם־אינכם שׁמעים אלי ואת־שׁם קדשׁי לא תחללו־עוד במתנותיכם ובגלוליכם׃
Eze 20:40  כי בהר־קדשׁי בהר מרום ישׂראל נאם אדני יהוה שׁם יעבדני כל־בית ישׂראל כלה בארץ שׁם ארצם ושׁם אדרושׁ את־תרומתיכם ואת־ראשׁית משׂאותיכם בכל־קדשׁיכם׃
Eze 20:41  בריח ניחח ארצה אתכם בהוציאי אתכם מן־העמים וקבצתי אתכם מן־הארצות אשׁר נפצתם בם ונקדשׁתי בכם לעיני הגוים׃
Eze 20:42  וידעתם כי־אני יהוה בהביאי אתכם אל־אדמת ישׂראל אל־הארץ אשׁר נשׂאתי את־ידי לתת אותה לאבותיכם׃
Eze 20:43  וזכרתם־שׁם את־דרכיכם ואת כל־עלילותיכם אשׁר נטמאתם בם ונקטתם בפניכם בכל־רעותיכם אשׁר עשׂיתם׃
Eze 20:44  וידעתם כי־אני יהוה בעשׂותי אתכם למען שׁמי לא כדרכיכם הרעים וכעלילותיכם הנשׁחתות בית ישׂראל נאם אדני יהוה׃
Eze 21:1  ויהי דבר־יהוה אלי לאמר׃
Eze 21:2  בן־אדם שׂים פניך דרך תימנה והטף אל־דרום והנבא אל־יער השׂדה נגב׃
Eze 21:3  ואמרת ליער הנגב שׁמע דבר־יהוה כה־אמר אדני יהוה הנני מצית־בך אשׁ ואכלה בך כל־עץ־לח וכל־עץ יבשׁ לא־תכבה להבת שׁלהבת ונצרבו־בה כל־פנים מנגב צפונה׃
Eze 21:4  וראו כל־בשׂר כי אני יהוה בערתיה לא תכבה׃
Eze 21:5  ואמר אהה אדני יהוה המה אמרים לי הלא ממשׁל משׁלים הוא׃
Eze 21:6  ויהי דבר־יהוה אלי לאמר׃
Eze 21:7  בן־אדם שׂים פניך אל־ירושׁלם והטף אל־מקדשׁים והנבא אל־אדמת ישׂראל׃
Eze 21:8  ואמרת לאדמת ישׂראל כה אמר יהוה הנני אליך והוצאתי חרבי מתערה והכרתי ממך צדיק ורשׁע׃
Eze 21:9  יען אשׁר־הכרתי ממך צדיק ורשׁע לכן תצא חרבי מתערה אל־כל־בשׂר מנגב צפון׃
Eze 21:10  וידעו כל־בשׂר כי אני יהוה הוצאתי חרבי מתערה לא תשׁוב עוד׃
Eze 21:11  ואתה בן־אדם האנח בשׁברון מתנים ובמרירות תאנח לעיניהם׃
Eze 21:12  והיה כי־יאמרו אליך על־מה אתה נאנח ואמרת אל־שׁמועה כי־באה ונמס כל־לב ורפו כל־ידים וכהתה כל־רוח וכל־ברכים תלכנה מים הנה באה ונהיתה נאם אדני יהוה׃
Eze 21:13  ויהי דבר־יהוה אלי לאמר׃
Eze 21:14  בן־אדם הנבא ואמרת כה אמר אדני אמר חרב חרב הוחדה וגם־מרוטה׃
Eze 21:15  למען טבח טבח הוחדה למען־היה־לה ברק מרטה או נשׂישׂ שׁבט בני מאסת כל־עץ׃
Eze 21:16  ויתן אתה למרטה לתפשׂ בכף היא־הוחדה חרב והיא מרטה לתת אותה ביד־הורג׃
Eze 21:17  זעק והילל בן־אדם כי־היא היתה בעמי היא בכל־נשׂיאי ישׂראל מגורי אל־חרב היו את־עמי לכן ספק אל־ירך׃
Eze 21:18  כי בחן ומה אם־גם־שׁבט מאסת לא יהיה נאם אדני יהוה׃
Eze 21:19  ואתה בן־אדם הנבא והך כף אל־כף ותכפל חרב שׁלישׁתה חרב חללים היא חרב חלל הגדול החדרת להם׃
Eze 21:20  למען למוג לב והרבה המכשׁלים על כל־שׁעריהם נתתי אבחת־חרב אח עשׂויה לברק מעטה לטבח׃
Eze 21:21  התאחדי הימני השׂימי השׂמילי אנה פניך מעדות׃
Eze 21:22  וגם־אני אכה כפי אל־כפי והנחתי חמתי אני יהוה דברתי׃
Eze 21:23  ויהי דבר־יהוה אלי לאמר׃
Eze 21:24  ואתה בן־אדם שׂים־לך שׁנים דרכים לבוא חרב מלך־בבל מארץ אחד יצאו שׁניהם ויד ברא בראשׁ דרך־עיר ברא׃
Eze 21:25  דרך תשׂים לבוא חרב את רבת בני־עמון ואת־יהודה בירושׁלם בצורה׃
Eze 21:26  כי־עמד מלך־בבל אל־אם הדרך בראשׁ שׁני הדרכים לקסם־קסם קלקל בחצים שׁאל בתרפים ראה בכבד׃
Eze 21:27  בימינו היה הקסם ירושׁלם לשׂום כרים לפתח פה ברצח להרים קול בתרועה לשׂום כרים על־שׁערים לשׁפך סללה לבנות דיק׃
Eze 21:28  והיה להם כקסום־שׁוא בעיניהם שׁבעי שׁבעות להם והוא־מזכיר עון להתפשׂ׃
Eze 21:29  לכן כה־אמר אדני יהוה יען הזכרכם עונכם בהגלות פשׁעיכם להראות חטאותיכם בכל עלילותיכם יען הזכרכם בכף תתפשׂו׃
Eze 21:30  ואתה חלל רשׁע נשׂיא ישׂראל אשׁר־בא יומו בעת עון קץ׃
Eze 21:31  כה אמר אדני יהוה הסיר המצנפת והרים העטרה זאת לא־זאת השׁפלה הגבה והגבה השׁפיל׃
Eze 21:32  עוה עוה עוה אשׂימנה גם־זאת לא היה עד־בא אשׁר־לו המשׁפט ונתתיו׃
Eze 21:33  ואתה בן־אדם הנבא ואמרת כה אמר אדני יהוה אל־בני עמון ואל־חרפתם ואמרת חרב חרב פתוחה לטבח מרוטה להכיל למען ברק׃
Eze 21:34  בחזות לך שׁוא בקסם־לך כזב לתת אותך אל־צוארי חללי רשׁעים אשׁר־בא יומם בעת עון קץ׃
Eze 21:35  השׁב אל־תערה במקום אשׁר־נבראת בארץ מכרותיך אשׁפט אתך׃
Eze 21:36  ושׁפכתי עליך זעמי באשׁ עברתי אפיח עליך ונתתיך ביד אנשׁים בערים חרשׁי משׁחית׃
Eze 21:37  לאשׁ תהיה לאכלה דמך יהיה בתוך הארץ לא תזכרי כי אני יהוה דברתי׃
Eze 22:1  ויהי דבר־יהוה אלי לאמר׃
Eze 22:2  ואתה בן־אדם התשׁפט התשׁפט את־עיר הדמים והודעתה את כל־תועבותיה׃
Eze 22:3  ואמרת כה אמר אדני יהוה עיר שׁפכת דם בתוכה לבוא עתה ועשׂתה גלולים עליה לטמאה׃
Eze 22:4  בדמך אשׁר־שׁפכת אשׁמת ובגלוליך אשׁר־עשׂית טמאת ותקריבי ימיך ותבוא עד־שׁנותיך על־כן נתתיך חרפה לגוים וקלסה לכל־הארצות׃
Eze 22:5  הקרבות והרחקות ממך יתקלסו־בך טמאת השׁם רבת המהומה׃
Eze 22:6  הנה נשׂיאי ישׂראל אישׁ לזרעו היו בך למען שׁפך־דם׃
Eze 22:7  אב ואם הקלו בך לגר עשׂו בעשׁק בתוכך יתום ואלמנה הונו בך׃
Eze 22:8  קדשׁי בזית ואת־שׁבתתי חללת׃
Eze 22:9  אנשׁי רכיל היו בך למען שׁפך־דם ואל־ההרים אכלו בך זמה עשׂו בתוכך׃
Eze 22:10  ערות־אב גלה־בך טמאת הנדה ענו־בך׃
Eze 22:11  ואישׁ את־אשׁת רעהו עשׂה תועבה ואישׁ את־כלתו טמא בזמה ואישׁ את־אחתו בת־אביו ענה־בך׃
Eze 22:12  שׁחד לקחו־בך למען שׁפך־דם נשׁך ותרבית לקחת ותבצעי רעיך בעשׁק ואתי שׁכחת נאם אדני יהוה׃
Eze 22:13  והנה הכיתי כפי אל־בצעך אשׁר עשׂית ועל־דמך אשׁר היו בתוכך׃
Eze 22:14  היעמד לבך אם־תחזקנה ידיך לימים אשׁר אני עשׂה אותך אני יהוה דברתי ועשׂיתי׃
Eze 22:15  והפיצותי אותך בגוים וזריתיך בארצות והתמתי טמאתך ממך׃
Eze 22:16  ונחלת בך לעיני גוים וידעת כי־אני יהוה׃
Eze 22:17  ויהי דבר־יהוה אלי לאמר׃
Eze 22:18  בן־אדם היו־לי בית־ישׂראל לסוג כלם נחשׁת ובדיל וברזל ועופרת בתוך כור סגים כסף היו׃
Eze 22:19  לכן כה אמר אדני יהוה יען היות כלכם לסגים לכן הנני קבץ אתכם אל־תוך ירושׁלם׃
Eze 22:20  קבצת כסף ונחשׁת וברזל ועופרת ובדיל אל־תוך כור לפחת־עליו אשׁ להנתיך כן אקבץ באפי ובחמתי והנחתי והתכתי אתכם׃
Eze 22:21  וכנסתי אתכם ונפחתי עליכם באשׁ עברתי ונתכתם בתוכה׃
Eze 22:22  כהתוך כסף בתוך כור כן תתכו בתוכה וידעתם כי־אני יהוה שׁפכתי חמתי עליכם׃
Eze 22:23  ויהי דבר־יהוה אלי לאמר׃
Eze 22:24  בן־אדם אמר־לה את ארץ לא מטהרה היא לא גשׁמה ביום זעם׃
Eze 22:25  קשׁר נביאיה בתוכה כארי שׁואג טרף טרף נפשׁ אכלו חסן ויקר יקחו אלמנותיה הרבו בתוכה׃
Eze 22:26  כהניה חמסו תורתי ויחללו קדשׁי בין־קדשׁ לחל לא הבדילו ובין־הטמא לטהור לא הודיעו ומשׁבתותי העלימו עיניהם ואחל בתוכם׃
Eze 22:27  שׂריה בקרבה כזאבים טרפי טרף לשׁפך־דם לאבד נפשׁות למען בצע בצע׃
Eze 22:28  ונביאיה טחו להם תפל חזים שׁוא וקסמים להם כזב אמרים כה אמר אדני יהוה ויהוה לא דבר׃
Eze 22:29  עם הארץ עשׁקו עשׁק וגזלו גזל ועני ואביון הונו ואת־הגר עשׁקו בלא משׁפט׃
Eze 22:30  ואבקשׁ מהם אישׁ גדר־גדר ועמד בפרץ לפני בעד הארץ לבלתי שׁחתה ולא מצאתי׃
Eze 22:31  ואשׁפך עליהם זעמי באשׁ עברתי כליתים דרכם בראשׁם נתתי נאם אדני יהוה׃
Eze 23:1  ויהי דבר־יהוה אלי לאמר׃
Eze 23:2  בן־אדם שׁתים נשׁים בנות אם־אחת היו׃
Eze 23:3  ותזנינה במצרים בנעוריהן זנו שׁמה מעכו שׁדיהן ושׁם עשׂו דדי בתוליהן׃
Eze 23:4  ושׁמותן אהלה הגדולה ואהליבה אחותה ותהיינה לי ותלדנה בנים ובנות ושׁמותן שׁמרון אהלה וירושׁלם אהליבה׃
Eze 23:5  ותזן אהלה תחתי ותעגב על־מאהביה אל־אשׁור קרובים׃
Eze 23:6  לבשׁי תכלת פחות וסגנים בחורי חמד כלם פרשׁים רכבי סוסים׃
Eze 23:7  ותתן תזנותיה עליהם מבחר בני־אשׁור כלם ובכל אשׁר־עגבה בכל־גלוליהם נטמאה׃
Eze 23:8  ואת־תזנותיה ממצרים לא עזבה כי אותה שׁכבו בנעוריה והמה עשׂו דדי בתוליה וישׁפכו תזנותם עליה׃
Eze 23:9  לכן נתתיה ביד־מאהביה ביד בני אשׁור אשׁר עגבה עליהם׃
Eze 23:10  המה גלו ערותה בניה ובנותיה לקחו ואותה בחרב הרגו ותהי־שׁם לנשׁים ושׁפוטים עשׂו בה׃
Eze 23:11  ותרא אחותה אהליבה ותשׁחת עגבתה ממנה ואת־תזנותיה מזנוני אחותה׃
Eze 23:12  אל־בני אשׁור עגבה פחות וסגנים קרבים לבשׁי מכלול פרשׁים רכבי סוסים בחורי חמד כלם׃
Eze 23:13  וארא כי נטמאה דרך אחד לשׁתיהן׃
Eze 23:14  ותוסף אל־תזנותיה ותרא אנשׁי מחקה על־הקיר צלמי כשׂדיים חקקים בשׁשׁר׃
Eze 23:15  חגורי אזור במתניהם סרוחי טבולים בראשׁיהם מראה שׁלשׁים כלם דמות בני־בבל כשׂדים ארץ מולדתם׃
Eze 23:16  ותעגב עליהם למראה עיניה ותשׁלח מלאכים אליהם כשׂדימה׃
Eze 23:17  ויבאו אליה בני־בבל למשׁכב דדים ויטמאו אותה בתזנותם ותטמא־בם ותקע נפשׁה מהם׃
Eze 23:18  ותגל תזנותיה ותגל את־ערותה ותקע נפשׁי מעליה כאשׁר נקעה נפשׁי מעל אחותה׃
Eze 23:19  ותרבה את־תזנותיה לזכר את־ימי נעוריה אשׁר זנתה בארץ מצרים׃
Eze 23:20  ותעגבה על פלגשׁיהם אשׁר בשׂר־חמורים בשׂרם וזרמת סוסים זרמתם׃
Eze 23:21  ותפקדי את זמת נעוריך בעשׂות ממצרים דדיך למען שׁדי נעוריך׃
Eze 23:22  לכן אהליבה כה־אמר אדני יהוה הנני מעיר את־מאהביך עליך את אשׁר־נקעה נפשׁך מהם והבאתים עליך מסביב׃
Eze 23:23  בני בבל וכל־כשׂדים פקוד ושׁוע וקוע כל־בני אשׁור אותם בחורי חמד פחות וסגנים כלם שׁלשׁים וקרואים רכבי סוסים כלם׃
Eze 23:24  ובאו עליך הצן רכב וגלגל ובקהל עמים צנה ומגן וקובע ישׂימו עליך סביב ונתתי לפניהם משׁפט ושׁפטוך במשׁפטיהם׃
Eze 23:25  ונתתי קנאתי בך ועשׂו אותך בחמה אפך ואזניך יסירו ואחריתך בחרב תפול המה בניך ובנותיך יקחו ואחריתך תאכל באשׁ׃
Eze 23:26  והפשׁיטוך את־בגדיך ולקחו כלי תפארתך׃
Eze 23:27  והשׁבתי זמתך ממך ואת־זנותך מארץ מצרים ולא־תשׂאי עיניך אליהם ומצרים לא תזכרי־עוד׃
Eze 23:28  כי כה אמר אדני יהוה הנני נתנך ביד אשׁר שׂנאת ביד אשׁר־נקעה נפשׁך מהם׃
Eze 23:29  ועשׂו אותך בשׂנאה ולקחו כל־יגיעך ועזבוך עירם ועריה ונגלה ערות זנוניך וזמתך ותזנותיך׃
Eze 23:30  עשׂה אלה לך בזנותך אחרי גוים על אשׁר־נטמאת בגלוליהם׃
Eze 23:31  בדרך אחותך הלכת ונתתי כוסה בידך׃
Eze 23:32  כה אמר אדני יהוה כוס אחותך תשׁתי העמקה והרחבה תהיה לצחק וללעג מרבה להכיל׃
Eze 23:33  שׁכרון ויגון תמלאי כוס שׁמה ושׁממה כוס אחותך שׁמרון׃
Eze 23:34  ושׁתית אותה ומצית ואת־חרשׂיה תגרמי ושׁדיך תנתקי כי אני דברתי נאם אדני יהוה׃
Eze 23:35  לכן כה אמר אדני יהוה יען שׁכחת אותי ותשׁליכי אותי אחרי גוך וגם־את שׂאי זמתך ואת־תזנותיך׃
Eze 23:36  ויאמר יהוה אלי בן־אדם התשׁפוט את־אהלה ואת־אהליבה והגד להן את תועבותיהן׃
Eze 23:37  כי נאפו ודם בידיהן ואת־גלוליהן נאפו וגם את־בניהן אשׁר ילדו־לי העבירו להם לאכלה׃
Eze 23:38  עוד זאת עשׂו לי טמאו את־מקדשׁי ביום ההוא ואת־שׁבתותי חללו׃
Eze 23:39  ובשׁחטם את־בניהם לגלוליהם ויבאו אל־מקדשׁי ביום ההוא לחללו והנה־כה עשׂו בתוך ביתי׃
Eze 23:40  ואף כי תשׁלחנה לאנשׁים באים ממרחק אשׁר מלאך שׁלוח אליהם והנה־באו לאשׁר רחצת כחלת עיניך ועדית עדי׃
Eze 23:41  וישׁבת על־מטה כבודה ושׁלחן ערוך לפניה וקטרתי ושׁמני שׂמת עליה׃
Eze 23:42  וקול המון שׁלו בה ואל־אנשׁים מרב אדם מובאים סובאים ממדבר ויתנו צמידים אל־ידיהן ועטרת תפארת על־ראשׁיהן׃
Eze 23:43  ואמר לבלה נאופים עת יזנה תזנותה והיא׃
Eze 23:44  ויבוא אליה כבוא אל־אשׁה זונה כן באו אל־אהלה ואל־אהליבה אשׁת הזמה׃
Eze 23:45  ואנשׁים צדיקם המה ישׁפטו אותהם משׁפט נאפות ומשׁפט שׁפכות דם כי נאפת הנה ודם בידיהן׃
Eze 23:46  כי כה אמר אדני יהוה העלה עליהם קהל ונתן אתהן לזעוה ולבז׃
Eze 23:47  ורגמו עליהן אבן קהל וברא אותהן בחרבותם בניהם ובנותיהם יהרגו ובתיהן באשׁ ישׂרפו׃
Eze 23:48  והשׁבתי זמה מן־הארץ ונוסרו כל־הנשׁים ולא תעשׂינה כזמתכנה׃
Eze 23:49  ונתנו זמתכנה עליכן וחטאי גלוליכן תשׂאינה וידעתם כי אני אדני יהוה׃
Eze 24:1  ויהי דבר־יהוה אלי בשׁנה התשׁיעית בחדשׁ העשׂירי בעשׂור לחדשׁ לאמר׃
Eze 24:2  בן־אדם כתוב־לך את־שׁם היום את־עצם היום הזה סמך מלך־בבל אל־ירושׁלם בעצם היום הזה׃
Eze 24:3  ומשׁל אל־בית־המרי משׁל ואמרת אליהם כה אמר אדני יהוה שׁפת הסיר שׁפת וגם־יצק בו מים׃
Eze 24:4  אסף נתחיה אליה כל־נתח טוב ירך וכתף מבחר עצמים מלא׃
Eze 24:5  מבחר הצאן לקוח וגם דור העצמים תחתיה רתח רתחיה גם־בשׁלו עצמיה בתוכה׃
Eze 24:6  לכן כה־אמר אדני יהוה אוי עיר הדמים סיר אשׁר חלאתה בה וחלאתה לא יצאה ממנה לנתחיה לנתחיה הוציאה לא־נפל עליה גורל׃
Eze 24:7  כי דמה בתוכה היה על־צחיח סלע שׂמתהו לא שׁפכתהו על־הארץ לכסות עליו עפר׃
Eze 24:8  להעלות חמה לנקם נקם נתתי את־דמה על־צחיח סלע לבלתי הכסות׃
Eze 24:9  לכן כה אמר אדני יהוה אוי עיר הדמים גם־אני אגדיל המדורה׃
Eze 24:10  הרבה העצים הדלק האשׁ התם הבשׂר והרקח המרקחה והעצמות יחרו׃
Eze 24:11  והעמידה על־גחליה רקה למען תחם וחרה נחשׁתה ונתכה בתוכה טמאתה תתם חלאתה׃
Eze 24:12  תאנים הלאת ולא־תצא ממנה רבת חלאתה באשׁ חלאתה׃
Eze 24:13  בטמאתך זמה יען טהרתיך ולא טהרת מטמאתך לא תטהרי־עוד עד־הניחי את־חמתי בך׃
Eze 24:14  אני יהוה דברתי באה ועשׂיתי לא־אפרע ולא־אחוס ולא אנחם כדרכיך וכעלילותיך שׁפטוך נאם אדני יהוה׃
Eze 24:15  ויהי דבר־יהוה אלי לאמר׃
Eze 24:16  בן־אדם הנני לקח ממך את־מחמד עיניך במגפה ולא תספד ולא תבכה ולוא תבוא דמעתך׃
Eze 24:17  האנק דם מתים אבל לא־תעשׂה פארך חבושׁ עליך ונעליך תשׂים ברגליך ולא תעטה על־שׂפם ולחם אנשׁים לא תאכל׃
Eze 24:18  ואדבר אל־העם בבקר ותמת אשׁתי בערב ואעשׂ בבקר כאשׁר צויתי׃
Eze 24:19  ויאמרו אלי העם הלא־תגיד לנו מה־אלה לנו כי אתה עשׂה׃
Eze 24:20  ואמר אליהם דבר־יהוה היה אלי לאמר׃
Eze 24:21  אמר לבית ישׂראל כה־אמר אדני יהוה הנני מחלל את־מקדשׁי גאון עזכם מחמד עיניכם ומחמל נפשׁכם ובניכם ובנותיכם אשׁר עזבתם בחרב יפלו׃
Eze 24:22  ועשׂיתם כאשׁר עשׂיתי על־שׂפם לא תעטו ולחם אנשׁים לא תאכלו׃
Eze 24:23  ופארכם על־ראשׁיכם ונעליכם ברגליכם לא תספדו ולא תבכו ונמקתם בעונתיכם ונהמתם אישׁ אל־אחיו׃
Eze 24:24  והיה יחזקאל לכם למופת ככל אשׁר־עשׂה תעשׂו בבאה וידעתם כי אני אדני יהוה׃
Eze 24:25  ואתה בן־אדם הלוא ביום קחתי מהם את־מעוזם משׂושׂ תפארתם את־מחמד עיניהם ואת־משׂא נפשׁם בניהם ובנותיהם׃
Eze 24:26  ביום ההוא יבוא הפליט אליך להשׁמעות אזנים׃
Eze 24:27  ביום ההוא יפתח פיך את־הפליט ותדבר ולא תאלם עוד והיית להם למופת וידעו כי־אני יהוה׃
Eze 25:1  ויהי דבר־יהוה אלי לאמר׃
Eze 25:2  בן־אדם שׂים פניך אל־בני עמון והנבא עליהם׃
Eze 25:3  ואמרת לבני עמון שׁמעו דבר־אדני יהוה כה־אמר אדני יהוה יען אמרך האח אל־מקדשׁי כי־נחל ואל־אדמת ישׂראל כי נשׁמה ואל־בית יהודה כי הלכו בגולה׃
Eze 25:4  לכן הנני נתנך לבני־קדם למורשׁה וישׁבו טירותיהם בך ונתנו בך משׁכניהם המה יאכלו פריך והמה ישׁתו חלבך׃
Eze 25:5  ונתתי את־רבה לנוה גמלים ואת־בני עמון למרבץ־צאן וידעתם כי־אני יהוה׃
Eze 25:6  כי כה אמר אדני יהוה יען מחאך יד ורקעך ברגל ותשׂמח בכל־שׁאטך בנפשׁ אל־אדמת ישׂראל׃
Eze 25:7  לכן הנני נטיתי את־ידי עליך ונתתיך־לבג לגוים והכרתיך מן־העמים והאבדתיך מן־הארצות אשׁמידך וידעת כי־אני יהוה׃
Eze 25:8  כה אמר אדני יהוה יען אמר מואב ושׂעיר הנה ככל־הגוים בית יהודה׃
Eze 25:9  לכן הנני פתח את־כתף מואב מהערים מעריו מקצהו צבי ארץ בית הישׁימת בעל מעון וקריתמה׃
Eze 25:10  לבני־קדם על־בני עמון ונתתיה למורשׁה למען לא־תזכר בני־עמון בגוים׃
Eze 25:11  ובמואב אעשׂה שׁפטים וידעו כי־אני יהוה׃
Eze 25:12  כה אמר אדני יהוה יען עשׂות אדום בנקם נקם לבית יהודה ויאשׁמו אשׁום ונקמו בהם׃
Eze 25:13  לכן כה אמר אדני יהוה ונטתי ידי על־אדום והכרתי ממנה אדם ובהמה ונתתיה חרבה מתימן ודדנה בחרב יפלו׃
Eze 25:14  ונתתי את־נקמתי באדום ביד עמי ישׂראל ועשׂו באדום כאפי וכחמתי וידעו את־נקמתי נאם אדני יהוה׃
Eze 25:15  כה אמר אדני יהוה יען עשׂות פלשׁתים בנקמה וינקמו נקם בשׁאט בנפשׁ למשׁחית איבת עולם׃
Eze 25:16  לכן כה אמר אדני יהוה הנני נוטה ידי על־פלשׁתים והכרתי את־כרתים והאבדתי את־שׁארית חוף הים׃
Eze 25:17  ועשׂיתי בם נקמות גדלות בתוכחות חמה וידעו כי־אני יהוה בתתי את־נקמתי בם׃
Eze 26:1  ויהי בעשׁתי־עשׂרה שׁנה באחד לחדשׁ היה דבר־יהוה אלי לאמר׃
Eze 26:2  בן־אדם יען אשׁר־אמרה צר על־ירושׁלם האח נשׁברה דלתות העמים נסבה אלי אמלאה החרבה׃
Eze 26:3  לכן כה אמר אדני יהוה הנני עליך צר והעליתי עליך גוים רבים כהעלות הים לגליו׃
Eze 26:4  ושׁחתו חמות צר והרסו מגדליה וסחיתי עפרה ממנה ונתתי אותה לצחיח סלע׃
Eze 26:5  משׁטח חרמים תהיה בתוך הים כי אני דברתי נאם אדני יהוה והיתה לבז לגוים׃
Eze 26:6  ובנותיה אשׁר בשׂדה בחרב תהרגנה וידעו כי־אני יהוה׃
Eze 26:7  כי כה אמר אדני יהוה הנני מביא אל־צר נבוכדראצר מלך־בבל מצפון מלך מלכים בסוס וברכב ובפרשׁים וקהל ועם־רב׃
Eze 26:8  בנותיך בשׂדה בחרב יהרג ונתן עליך דיק ושׁפך עליך סללה והקים עליך צנה׃
Eze 26:9  ומחי קבלו יתן בחמותיך ומגדלתיך יתץ בחרבותיו׃
Eze 26:10  משׁפעת סוסיו יכסך אבקם מקול פרשׁ וגלגל ורכב תרעשׁנה חומותיך בבאו בשׁעריך כמבואי עיר מבקעה׃
Eze 26:11  בפרסות סוסיו ירמס את־כל־חוצותיך עמך בחרב יהרג ומצבות עזך לארץ תרד׃
Eze 26:12  ושׁללו חילך ובזזו רכלתך והרסו חומותיך ובתי חמדתך יתצו ואבניך ועציך ועפרך בתוך מים ישׂימו׃
Eze 26:13  והשׁבתי המון שׁיריך וקול כנוריך לא ישׁמע עוד׃
Eze 26:14  ונתתיך לצחיח סלע משׁטח חרמים תהיה לא תבנה עוד כי אני יהוה דברתי נאם אדני יהוה׃
Eze 26:15  כה אמר אדני יהוה לצור הלא מקול מפלתך באנק חלל בהרג הרג בתוכך ירעשׁו האיים׃
Eze 26:16  וירדו מעל כסאותם כל נשׂיאי הים והסירו את־מעיליהם ואת־בגדי רקמתם יפשׁטו חרדות ילבשׁו על־הארץ ישׁבו וחרדו לרגעים ושׁממו עליך׃
Eze 26:17  ונשׂאו עליך קינה ואמרו לך איך אבדת נושׁבת מימים העיר ההללה אשׁר היתה חזקה בים היא וישׁביה אשׁר־נתנו חתיתם לכל־יושׁביה׃
Eze 26:18  עתה יחרדו האין יום מפלתך ונבהלו האיים אשׁר־בים מצאתך׃
Eze 26:19  כי כה אמר אדני יהוה בתתי אתך עיר נחרבת כערים אשׁר לא־נושׁבו בהעלות עליך את־תהום וכסוך המים הרבים׃
Eze 26:20  והורדתיך את־יורדי בור אל־עם עולם והושׁבתיך בארץ תחתיות כחרבות מעולם את־יורדי בור למען לא תשׁבי ונתתי צבי בארץ חיים׃
Eze 26:21  בלהות אתנך ואינך ותבקשׁי ולא־תמצאי עוד לעולם נאם אדני יהוה׃
Eze 27:1  ויהי דבר־יהוה אלי לאמר׃
Eze 27:2  ואתה בן־אדם שׂא על־צר קינה׃
Eze 27:3  ואמרת לצור הישׁבתי על־מבואת ים רכלת העמים אל־איים רבים כה אמר אדני יהוה צור את אמרת אני כלילת יפי׃
Eze 27:4  בלב ימים גבוליך בניך כללו יפיך׃
Eze 27:5  ברושׁים משׂניר בנו לך את כל־לחתים ארז מלבנון לקחו לעשׂות תרן עליך׃
Eze 27:6  אלונים מבשׁן עשׂו משׁוטיך קרשׁך עשׂו־שׁן בת־אשׁרים מאיי כתים׃
Eze 27:7  שׁשׁ־ברקמה ממצרים היה מפרשׂך להיות לך לנס תכלת וארגמן מאיי אלישׁה היה מכסך׃
Eze 27:8  ישׁבי צידון וארוד היו שׁטים לך חכמיך צור היו בך המה חבליך׃
Eze 27:9  זקני גבל וחכמיה היו בך מחזיקי בדקך כל־אניות הים ומלחיהם היו בך לערב מערבך׃
Eze 27:10  פרס ולוד ופוט היו בחילך אנשׁי מלחמתך מגן וכובע תלו־בך המה נתנו הדרך׃
Eze 27:11  בני ארוד וחילך על־חומותיך סביב וגמדים במגדלותיך היו שׁלטיהם תלו על־חומותיך סביב המה כללו יפיך׃
Eze 27:12  תרשׁישׁ סחרתך מרב כל־הון בכסף ברזל בדיל ועופרת נתנו עזבוניך׃
Eze 27:13  יון תבל ומשׁך המה רכליך בנפשׁ אדם וכלי נחשׁת נתנו מערבך׃
Eze 27:14  מבית תוגרמה סוסים ופרשׁים ופרדים נתנו עזבוניך׃
Eze 27:15  בני דדן רכליך איים רבים סחרת ידך קרנות שׁן והובנים השׁיבו אשׁכרך׃
Eze 27:16  ארם סחרתך מרב מעשׂיך בנפך ארגמן ורקמה ובוץ וראמת וכדכד נתנו בעזבוניך׃
Eze 27:17  יהודה וארץ ישׂראל המה רכליך בחטי מנית ופנג ודבשׁ ושׁמן וצרי נתנו מערבך׃
Eze 27:18  דמשׂק סחרתך ברב מעשׂיך מרב כל־הון ביין חלבון וצמר צחר׃
Eze 27:19  ודן ויון מאוזל בעזבוניך נתנו ברזל עשׁות קדה וקנה במערבך היה׃
Eze 27:20  דדן רכלתך בבגדי־חפשׁ לרכבה׃
Eze 27:21  ערב וכל־נשׂיאי קדר המה סחרי ידך בכרים ואילים ועתודים בם סחריך׃
Eze 27:22  רכלי שׁבא ורעמה המה רכליך בראשׁ כל־בשׂם ובכל־אבן יקרה וזהב נתנו עזבוניך׃
Eze 27:23  חרן וכנה ועדן רכלי שׁבא אשׁור כלמד רכלתך׃
Eze 27:24  המה רכליך במכללים בגלומי תכלת ורקמה ובגנזי ברמים בחבלים חבשׁים וארזים במרכלתך׃
Eze 27:25  אניות תרשׁישׁ שׁרותיך מערבך ותמלאי ותכבדי מאד בלב ימים׃
Eze 27:26  במים רבים הביאוך השׁטים אתך רוח הקדים שׁברך בלב ימים׃
Eze 27:27  הונך ועזבוניך מערבך מלחיך וחבליך מחזיקי בדקך וערבי מערבך וכל־אנשׁי מלחמתך אשׁר־בך ובכל־קהלך אשׁר בתוכך יפלו בלב ימים ביום מפלתך׃
Eze 27:28  לקול זעקת חבליך ירעשׁו מגרשׁות׃
Eze 27:29  וירדו מאניותיהם כל תפשׂי משׁוט מלחים כל חבלי הים אל־הארץ יעמדו׃
Eze 27:30  והשׁמיעו עליך בקולם ויזעקו מרה ויעלו עפר על־ראשׁיהם באפר יתפלשׁו׃
Eze 27:31  והקריחו אליך קרחה וחגרו שׂקים ובכו אליך במר־נפשׁ מספד מר׃
Eze 27:32  ונשׂאו אליך בניהם קינה וקוננו עליך מי כצור כדמה בתוך הים׃
Eze 27:33  בצאת עזבוניך מימים השׂבעת עמים רבים ברב הוניך ומערביך העשׁרת מלכי־ארץ׃
Eze 27:34  עת נשׁברת מימים במעמקי־מים מערבך וכל־קהלך בתוכך נפלו׃
Eze 27:35  כל ישׁבי האיים שׁממו עליך ומלכיהם שׂערו שׂער רעמו פנים׃
Eze 27:36  סחרים בעמים שׁרקו עליך בלהות היית ואינך עד־עולם׃
Eze 28:1  ויהי דבר־יהוה אלי לאמר׃
Eze 28:2  בן־אדם אמר לנגיד צר כה־אמר אדני יהוה יען גבה לבך ותאמר אל אני מושׁב אלהים ישׁבתי בלב ימים ואתה אדם ולא־אל ותתן לבך כלב אלהים׃
Eze 28:3  הנה חכם אתה מדנאל כל־סתום לא עממוך׃
Eze 28:4  בחכמתך ובתבונתך עשׂית לך חיל ותעשׂ זהב וכסף באוצרותיך׃
Eze 28:5  ברב חכמתך ברכלתך הרבית חילך ויגבה לבבך בחילך׃
Eze 28:6  לכן כה אמר אדני יהוה יען תתך את־לבבך כלב אלהים׃
Eze 28:7  לכן הנני מביא עליך זרים עריצי גוים והריקו חרבותם על־יפי חכמתך וחללו יפעתך׃
Eze 28:8  לשׁחת יורדוך ומתה ממותי חלל בלב ימים׃
Eze 28:9  האמר תאמר אלהים אני לפני הרגך ואתה אדם ולא־אל ביד מחלליך׃
Eze 28:10  מותי ערלים תמות ביד־זרים כי אני דברתי נאם אדני יהוה׃
Eze 28:11  ויהי דבר־יהוה אלי לאמר׃
Eze 28:12  בן־אדם שׂא קינה על־מלך צור ואמרת לו כה אמר אדני יהוה אתה חותם תכנית מלא חכמה וכליל יפי׃
Eze 28:13  בעדן גן־אלהים היית כל־אבן יקרה מסכתך אדם פטדה ויהלם תרשׁישׁ שׁהם וישׁפה ספיר נפך וברקת וזהב מלאכת תפיך ונקביך בך ביום הבראך כוננו׃
Eze 28:14  את־כרוב ממשׁח הסוכך ונתתיך בהר קדשׁ אלהים היית בתוך אבני־אשׁ התהלכת׃
Eze 28:15  תמים אתה בדרכיך מיום הבראך עד־נמצא עולתה בך׃
Eze 28:16  ברב רכלתך מלו תוכך חמס ותחטא ואחללך מהר אלהים ואבדך כרוב הסכך מתוך אבני־אשׁ׃
Eze 28:17  גבה לבך ביפיך שׁחת חכמתך על־יפעתך על־ארץ השׁלכתיך לפני מלכים נתתיך לראוה בך׃
Eze 28:18  מרב עוניך בעול רכלתך חללת מקדשׁיך ואוצא־אשׁ מתוכך היא אכלתך ואתנך לאפר על־הארץ לעיני כל־ראיך׃
Eze 28:19  כל־יודעיך בעמים שׁממו עליך בלהות היית ואינך עד־עולם׃
Eze 28:20  ויהי דבר־יהוה אלי לאמר׃
Eze 28:21  בן־אדם שׂים פניך אל־צידון והנבא עליה׃
Eze 28:22  ואמרת כה אמר אדני יהוה הנני עליך צידון ונכבדתי בתוכך וידעו כי־אני יהוה בעשׂותי בה שׁפטים ונקדשׁתי בה׃
Eze 28:23  ושׁלחתי־בה דבר ודם בחוצותיה ונפלל חלל בתוכה בחרב עליה מסביב וידעו כי־אני יהוה׃
Eze 28:24  ולא־יהיה עוד לבית ישׂראל סלון ממאיר וקוץ מכאב מכל סביבתם השׁאטים אותם וידעו כי אני אדני יהוה׃
Eze 28:25  כה־אמר אדני יהוה בקבצי את־בית ישׂראל מן־העמים אשׁר נפצו בם ונקדשׁתי בם לעיני הגוים וישׁבו על־אדמתם אשׁר נתתי לעבדי ליעקב׃
Eze 28:26  וישׁבו עליה לבטח ובנו בתים ונטעו כרמים וישׁבו לבטח בעשׂותי שׁפטים בכל השׁאטים אתם מסביבותם וידעו כי אני יהוה אלהיהם׃
Eze 29:1  בשׁנה העשׂירית בעשׂרי בשׁנים עשׂר לחדשׁ היה דבר־יהוה אלי לאמר׃
Eze 29:2  בן־אדם שׂים פניך על־פרעה מלך מצרים והנבא עליו ועל־מצרים כלה׃
Eze 29:3  דבר ואמרת כה־אמר אדני יהוה הנני עליך פרעה מלך־מצרים התנים הגדול הרבץ בתוך יאריו אשׁר אמר לי יארי ואני עשׂיתני׃
Eze 29:4  ונתתי חחיים בלחייך והדבקתי דגת־יאריך בקשׂקשׂתיך והעליתיך מתוך יאריך ואת כל־דגת יאריך בקשׂקשׂתיך תדבק׃
Eze 29:5  ונטשׁתיך המדברה אותך ואת כל־דגת יאריך על־פני השׂדה תפול לא תאסף ולא תקבץ לחית הארץ ולעוף השׁמים נתתיך לאכלה׃
Eze 29:6  וידעו כל־ישׁבי מצרים כי אני יהוה יען היותם משׁענת קנה לבית ישׂראל׃
Eze 29:7  בתפשׂם בך בכפך תרוץ ובקעת להם כל־כתף ובהשׁענם עליך תשׁבר והעמדת להם כל־מתנים׃
Eze 29:8  לכן כה אמר אדני יהוה הנני מביא עליך חרב והכרתי ממך אדם ובהמה׃
Eze 29:9  והיתה ארץ־מצרים לשׁממה וחרבה וידעו כי־אני יהוה יען אמר יאר לי ואני עשׂיתי׃
Eze 29:10  לכן הנני אליך ואל־יאריך ונתתי את־ארץ מצרים לחרבות חרב שׁממה ממגדל סונה ועד־גבול כושׁ׃
Eze 29:11  לא תעבר־בה רגל אדם ורגל בהמה לא תעבר־בה ולא תשׁב ארבעים שׁנה׃
Eze 29:12  ונתתי את־ארץ מצרים שׁממה בתוך ארצות נשׁמות ועריה בתוך ערים מחרבות תהיין שׁממה ארבעים שׁנה והפצתי את־מצרים בגוים וזריתים בארצות׃
Eze 29:13  כי כה אמר אדני יהוה מקץ ארבעים שׁנה אקבץ את־מצרים מן־העמים אשׁר־נפצו שׁמה׃
Eze 29:14  ושׁבתי את־שׁבות מצרים והשׁבתי אתם ארץ פתרוס על־ארץ מכורתם והיו שׁם ממלכה שׁפלה׃
Eze 29:15  מן־הממלכות תהיה שׁפלה ולא־תתנשׂא עוד על־הגוים והמעטתים לבלתי רדות בגוים׃
Eze 29:16  ולא יהיה־עוד לבית ישׂראל למבטח מזכיר עון בפנותם אחריהם וידעו כי אני אדני יהוה׃
Eze 29:17  ויהי בעשׂרים ושׁבע שׁנה בראשׁון באחד לחדשׁ היה דבר־יהוה אלי לאמר׃
Eze 29:18  בן־אדם נבוכדראצר מלך־בבל העביד את־חילו עבדה גדלה אל־צר כל־ראשׁ מקרח וכל־כתף מרוטה ושׂכר לא־היה לו ולחילו מצר על־העבדה אשׁר־עבד עליה׃
Eze 29:19  לכן כה אמר אדני יהוה הנני נתן לנבוכדראצר מלך־בבל את־ארץ מצרים ונשׂא המנה ושׁלל שׁללה ובזז בזה והיתה שׂכר לחילו׃
Eze 29:20  פעלתו אשׁר־עבד בה נתתי לו את־ארץ מצרים אשׁר עשׂו לי נאם אדני יהוה׃
Eze 29:21  ביום ההוא אצמיח קרן לבית ישׂראל ולך אתן פתחון־פה בתוכם וידעו כי־אני יהוה׃
Eze 30:1  ויהי דבר־יהוה אלי לאמר׃
Eze 30:2  בן־אדם הנבא ואמרת כה אמר אדני יהוה הילילו הה ליום׃
Eze 30:3  כי־קרוב יום וקרוב יום ליהוה יום ענן עת גוים יהיה׃
Eze 30:4  ובאה חרב במצרים והיתה חלחלה בכושׁ בנפל חלל במצרים ולקחו המונה ונהרסו יסודתיה׃
Eze 30:5  כושׁ ופוט ולוד וכל־הערב וכוב ובני ארץ הברית אתם בחרב יפלו׃
Eze 30:6  כה אמר יהוה ונפלו סמכי מצרים וירד גאון עזה ממגדל סונה בחרב יפלו־בה נאם אדני יהוה׃
Eze 30:7  ונשׁמו בתוך ארצות נשׁמות ועריו בתוך־ערים נחרבות תהיינה׃
Eze 30:8  וידעו כי־אני יהוה בתתי־אשׁ במצרים ונשׁברו כל־עזריה׃
Eze 30:9  ביום ההוא יצאו מלאכים מלפני בצים להחריד את־כושׁ בטח והיתה חלחלה בהם ביום מצרים כי הנה באה׃
Eze 30:10  כה אמר אדני יהוה והשׁבתי את־המון מצרים ביד נבוכדראצר מלך־בבל׃
Eze 30:11  הוא ועמו אתו עריצי גוים מובאים לשׁחת הארץ והריקו חרבותם על־מצרים ומלאו את־הארץ חלל׃
Eze 30:12  ונתתי יארים חרבה ומכרתי את־הארץ ביד־רעים והשׁמתי ארץ ומלאה ביד־זרים אני יהוה דברתי׃
Eze 30:13  כה־אמר אדני יהוה והאבדתי גלולים והשׁבתי אלילים מנף ונשׂיא מארץ־מצרים לא יהיה־עוד ונתתי יראה בארץ מצרים׃
Eze 30:14  והשׁמתי את־פתרוס ונתתי אשׁ בצען ועשׂיתי שׁפטים בנא׃
Eze 30:15  ושׁפכתי חמתי על־סין מעוז מצרים והכרתי את־המון נא׃
Eze 30:16  ונתתי אשׁ במצרים חול תחיל סין ונא תהיה להבקע ונף צרי יומם׃
Eze 30:17  בחורי און ופי־בסת בחרב יפלו והנה בשׁבי תלכנה׃
Eze 30:18  ובתחפנחס חשׂך היום בשׁברי־שׁם את־מטות מצרים ונשׁבת־בה גאון עזה היא ענן יכסנה ובנותיה בשׁבי תלכנה׃
Eze 30:19  ועשׂיתי שׁפטים במצרים וידעו כי־אני יהוה׃
Eze 30:20  ויהי באחת עשׂרה שׁנה בראשׁון בשׁבעה לחדשׁ היה דבר־יהוה אלי לאמר׃
Eze 30:21  בן־אדם את־זרוע פרעה מלך־מצרים שׁברתי והנה לא־חבשׁה לתת רפאות לשׂום חתול לחבשׁה לחזקה לתפשׂ בחרב׃
Eze 30:22  לכן כה־אמר אדני יהוה הנני אל־פרעה מלך־מצרים ושׁברתי את־זרעתיו את־החזקה ואת־הנשׁברת והפלתי את־החרב מידו׃
Eze 30:23  והפצותי את־מצרים בגוים וזריתם בארצות׃
Eze 30:24  וחזקתי את־זרעות מלך בבל ונתתי את־חרבי בידו ושׁברתי את־זרעות פרעה ונאק נאקות חלל לפניו׃
Eze 30:25  והחזקתי את־זרעות מלך בבל וזרעות פרעה תפלנה וידעו כי־אני יהוה בתתי חרבי ביד מלך־בבל ונטה אותה אל־ארץ מצרים׃
Eze 30:26  והפצותי את־מצרים בגוים וזריתי אותם בארצות וידעו כי־אני יהוה׃
Eze 31:1  ויהי באחת עשׂרה שׁנה בשׁלישׁי באחד לחדשׁ היה דבר־יהוה אלי לאמר׃
Eze 31:2  בן־אדם אמר אל־פרעה מלך־מצרים ואל־המונו אל־מי דמית בגדלך׃
Eze 31:3  הנה אשׁור ארז בלבנון יפה ענף וחרשׁ מצל וגבה קומה ובין עבתים היתה צמרתו׃
Eze 31:4  מים גדלוהו תהום רממתהו את־נהרתיה הלך סביבות מטעה ואת־תעלתיה שׁלחה אל כל־עצי השׂדה׃
Eze 31:5  על־כן גבהא קמתו מכל עצי השׂדה ותרבינה סרעפתיו ותארכנה פארתו ממים רבים בשׁלחו׃
Eze 31:6  בסעפתיו קננו כל־עוף השׁמים ותחת פארתיו ילדו כל חית השׂדה ובצלו ישׁבו כל גוים רבים׃
Eze 31:7  וייף בגדלו בארך דליותיו כי־היה שׁרשׁו אל־מים רבים׃
Eze 31:8  ארזים לא־עממהו בגן־אלהים ברושׁים לא דמו אל־סעפתיו וערמנים לא־היו כפארתיו כל־עץ בגן־אלהים לא־דמה אליו ביפיו׃
Eze 31:9  יפה עשׂיתיו ברב דליותיו ויקנאהו כל־עצי־עדן אשׁר בגן האלהים׃
Eze 31:10  לכן כה אמר אדני יהוה יען אשׁר גבהת בקומה ויתן צמרתו אל־בין עבותים ורם לבבו בגבהו׃
Eze 31:11  ואתנהו ביד איל גוים עשׂו יעשׂה לו כרשׁעו גרשׁתהו׃
Eze 31:12  ויכרתהו זרים עריצי גוים ויטשׁהו אל־ההרים ובכל־גאיות נפלו דליותיו ותשׁברנה פארתיו בכל אפיקי הארץ וירדו מצלו כל־עמי הארץ ויטשׁהו׃
Eze 31:13  על־מפלתו ישׁכנו כל־עוף השׁמים ואל־פארתיו היו כל חית השׂדה׃
Eze 31:14  למען אשׁר לא־יגבהו בקומתם כל־עצי־מים ולא־יתנו את־צמרתם אל־בין עבתים ולא־יעמדו אליהם בגבהם כל־שׁתי מים כי־כלם נתנו למות אל־ארץ תחתית בתוך בני אדם אל־יורדי בור׃
Eze 31:15  כה־אמר אדני יהוה ביום רדתו שׁאולה האבלתי כסתי עליו את־תהום ואמנע נהרותיה ויכלאו מים רבים ואקדר עליו לבנון וכל־עצי השׂדה עליו עלפה׃
Eze 31:16  מקול מפלתו הרעשׁתי גוים בהורדי אתו שׁאולה את־יורדי בור וינחמו בארץ תחתית כל־עצי־עדן מבחר וטוב־לבנון כל־שׁתי מים׃
Eze 31:17  גם־הם אתו ירדו שׁאולה אל־חללי־חרב וזרעו ישׁבו בצלו בתוך גוים׃
Eze 31:18  אל־מי דמית ככה בכבוד ובגדל בעצי־עדן והורדת את־עצי־עדן אל־ארץ תחתית בתוך ערלים תשׁכב את־חללי־חרב הוא פרעה וכל־המונה נאם אדני יהוה׃
Eze 32:1  ויהי בשׁתי עשׂרה שׁנה בשׁני־עשׂר חדשׁ באחד לחדשׁ היה דבר־יהוה אלי לאמר׃
Eze 32:2  בן־אדם שׂא קינה על־פרעה מלך־מצרים ואמרת אליו כפיר גוים נדמית ואתה כתנים בימים ותגח בנהרותיך ותדלח־מים ברגליך ותרפס נהרותם׃
Eze 32:3  כה אמר אדני יהוה ופרשׂתי עליך את־רשׁתי בקהל עמים רבים והעלוך בחרמי׃
Eze 32:4  ונטשׁתיך בארץ על־פני השׂדה אטילך והשׁכנתי עליך כל־עוף השׁמים והשׂבעתי ממך חית כל־הארץ׃
Eze 32:5  ונתתי את־בשׂרך על־ההרים ומלאתי הגאיות רמותך׃
Eze 32:6  והשׁקיתי ארץ צפתך מדמך אל־ההרים ואפקים ימלאון ממך׃
Eze 32:7  וכסיתי בכבותך שׁמים והקדרתי את־ככביהם שׁמשׁ בענן אכסנו וירח לא־יאיר אורו׃
Eze 32:8  כל־מאורי אור בשׁמים אקדירם עליך ונתתי חשׁך על־ארצך נאם אדני יהוה׃
Eze 32:9  והכעסתי לב עמים רבים בהביאי שׁברך בגוים על־ארצות אשׁר לא־ידעתם׃
Eze 32:10  והשׁמותי עליך עמים רבים ומלכיהם ישׂערו עליך שׂער בעופפי חרבי על־פניהם וחרדו לרגעים אישׁ לנפשׁו ביום מפלתך׃
Eze 32:11  כי כה אמר אדני יהוה חרב מלך־בבל תבואך׃
Eze 32:12  בחרבות גבורים אפיל המונך עריצי גוים כלם ושׁדדו את־גאון מצרים ונשׁמד כל־המונה׃
Eze 32:13  והאבדתי את־כל־בהמתה מעל מים רבים ולא תדלחם רגל־אדם עוד ופרסות בהמה לא תדלחם׃
Eze 32:14  אז אשׁקיע מימיהם ונהרותם כשׁמן אוליך נאם אדני יהוה׃
Eze 32:15  בתתי את־ארץ מצרים שׁממה ונשׁמה ארץ ממלאה בהכותי את־כל־יושׁבי בה וידעו כי־אני יהוה׃
Eze 32:16  קינה היא וקוננוה בנות הגוים תקוננה אותה על־מצרים ועל־כל־המונה תקוננה אותה נאם אדני יהוה׃
Eze 32:17  ויהי בשׁתי עשׂרה שׁנה בחמשׁה עשׂר לחדשׁ היה דבר־יהוה אלי לאמר׃
Eze 32:18  בן־אדם נהה על־המון מצרים והורדהו אותה ובנות גוים אדרם אל־ארץ תחתיות את־יורדי בור׃
Eze 32:19  ממי נעמת רדה והשׁכבה את־ערלים׃
Eze 32:20  בתוך חללי־חרב יפלו חרב נתנה משׁכו אותה וכל־המוניה׃
Eze 32:21  ידברו־לו אלי גבורים מתוך שׁאול את־עזריו ירדו שׁכבו הערלים חללי־חרב׃
Eze 32:22  שׁם אשׁור וכל־קהלה סביבותיו קברתיו כלם חללים הנפלים בחרב׃
Eze 32:23  אשׁר נתנו קברתיה בירכתי־בור ויהי קהלה סביבות קברתה כלם חללים נפלים בחרב אשׁר־נתנו חתית בארץ חיים׃
Eze 32:24  שׁם עילם וכל־המונה סביבות קברתה כלם חללים הנפלים בחרב אשׁר־ירדו ערלים אל־ארץ תחתיות אשׁר נתנו חתיתם בארץ חיים וישׂאו כלמתם את־יורדי בור׃
Eze 32:25  בתוך חללים נתנו משׁכב לה בכל־המונה סביבותיו קברתה כלם ערלים חללי־חרב כי־נתן חתיתם בארץ חיים וישׂאו כלמתם את־יורדי בור בתוך חללים נתן׃
Eze 32:26  שׁם משׁך תבל וכל־המונה סביבותיו קברותיה כלם ערלים מחללי חרב כי־נתנו חתיתם בארץ חיים׃
Eze 32:27  ולא ישׁכבו את־גבורים נפלים מערלים אשׁר ירדו־שׁאול בכלי־מלחמתם ויתנו את־חרבותם תחת ראשׁיהם ותהי עונתם על־עצמותם כי־חתית גבורים בארץ חיים׃
Eze 32:28  ואתה בתוך ערלים תשׁבר ותשׁכב את־חללי־חרב׃
Eze 32:29  שׁמה אדום מלכיה וכל־נשׂיאיה אשׁר־נתנו בגבורתם את־חללי־חרב המה את־ערלים ישׁכבו ואת־ירדי בור׃
Eze 32:30  שׁמה נסיכי צפון כלם וכל־צדני אשׁר־ירדו את־חללים בחתיתם מגבורתם בושׁים וישׁכבו ערלים את־חללי־חרב וישׂאו כלמתם את־יורדי בור׃
Eze 32:31  אותם יראה פרעה ונחם על־כל־המונה חללי־חרב פרעה וכל־חילו נאם אדני יהוה׃
Eze 32:32  כי־נתתי את־חתיתו בארץ חיים והשׁכב בתוך ערלים את־חללי־חרב פרעה וכל־המונה נאם אדני יהוה׃
Eze 33:1  ויהי דבר־יהוה אלי לאמר׃
Eze 33:2  בן־אדם דבר אל־בני־עמך ואמרת אליהם ארץ כי־אביא עליה חרב ולקחו עם־הארץ אישׁ אחד מקציהם ונתנו אתו להם לצפה׃
Eze 33:3  וראה את־החרב באה על־הארץ ותקע בשׁופר והזהיר את־העם׃
Eze 33:4  ושׁמע השׁמע את־קול השׁופר ולא נזהר ותבוא חרב ותקחהו דמו בראשׁו יהיה׃
Eze 33:5  את קול השׁופר שׁמע ולא נזהר דמו בו יהיה והוא נזהר נפשׁו מלט׃
Eze 33:6  והצפה כי־יראה את־החרב באה ולא־תקע בשׁופר והעם לא־נזהר ותבוא חרב ותקח מהם נפשׁ הוא בעונו נלקח ודמו מיד־הצפה אדרשׁ׃
Eze 33:7  ואתה בן־אדם צפה נתתיך לבית ישׂראל ושׁמעת מפי דבר והזהרת אתם ממני׃
Eze 33:8  באמרי לרשׁע רשׁע מות תמות ולא דברת להזהיר רשׁע מדרכו הוא רשׁע בעונו ימות ודמו מידך אבקשׁ׃
Eze 33:9  ואתה כי־הזהרת רשׁע מדרכו לשׁוב ממנה ולא־שׁב מדרכו הוא בעונו ימות ואתה נפשׁך הצלת׃
Eze 33:10  ואתה בן־אדם אמר אל־בית ישׂראל כן אמרתם לאמר כי־פשׁעינו וחטאתינו עלינו ובם אנחנו נמקים ואיך נחיה׃
Eze 33:11  אמר אליהם חי־אני נאם אדני יהוה אם־אחפץ במות הרשׁע כי אם־בשׁוב רשׁע מדרכו וחיה שׁובו שׁובו מדרכיכם הרעים ולמה תמותו בית ישׂראל׃
Eze 33:12  ואתה בן־אדם אמר אל־בני־עמך צדקת הצדיק לא תצילנו ביום פשׁעו ורשׁעת הרשׁע לא־יכשׁל בה ביום שׁובו מרשׁעו וצדיק לא יוכל לחיות בה ביום חטאתו׃
Eze 33:13  באמרי לצדיק חיה יחיה והוא־בטח על־צדקתו ועשׂה עול כל־צדקתו לא תזכרנה ובעולו אשׁר־עשׂה בו ימות׃
Eze 33:14  ובאמרי לרשׁע מות תמות ושׁב מחטאתו ועשׂה משׁפט וצדקה׃
Eze 33:15  חבל ישׁיב רשׁע גזלה ישׁלם בחקות החיים הלך לבלתי עשׂות עול חיו יחיה לא ימות׃
Eze 33:16  כל־חטאתו אשׁר חטא לא תזכרנה לו משׁפט וצדקה עשׂה חיו יחיה׃
Eze 33:17  ואמרו בני עמך לא יתכן דרך אדני והמה דרכם לא־יתכן׃
Eze 33:18  בשׁוב־צדיק מצדקתו ועשׂה עול ומת בהם׃
Eze 33:19  ובשׁוב רשׁע מרשׁעתו ועשׂה משׁפט וצדקה עליהם הוא יחיה׃
Eze 33:20  ואמרתם לא יתכן דרך אדני אישׁ כדרכיו אשׁפוט אתכם בית ישׂראל׃
Eze 33:21  ויהי בשׁתי עשׂרה שׁנה בעשׂרי בחמשׁה לחדשׁ לגלותנו בא־אלי הפליט מירושׁלם לאמר הכתה העיר׃
Eze 33:22  ויד־יהוה היתה אלי בערב לפני בוא הפליט ויפתח את־פי עד־בוא אלי בבקר ויפתח פי ולא נאלמתי עוד׃
Eze 33:23  ויהי דבר־יהוה אלי לאמר׃
Eze 33:24  בן־אדם ישׁבי החרבות האלה על־אדמת ישׂראל אמרים לאמר אחד היה אברהם ויירשׁ את־הארץ ואנחנו רבים לנו נתנה הארץ למורשׁה׃
Eze 33:25  לכן אמר אליהם כה־אמר אדני יהוה על־הדם תאכלו ועינכם תשׂאו אל־גלוליכם ודם תשׁפכו והארץ תירשׁו׃
Eze 33:26  עמדתם על־חרבכם עשׂיתן תועבה ואישׁ את־אשׁת רעהו טמאתם והארץ תירשׁו׃
Eze 33:27  כה־תאמר אלהם כה־אמר אדני יהוה חי־אני אם־לא אשׁר בחרבות בחרב יפלו ואשׁר על־פני השׂדה לחיה נתתיו לאכלו ואשׁר במצדות ובמערות בדבר ימותו׃
Eze 33:28  ונתתי את־הארץ שׁממה ומשׁמה ונשׁבת גאון עזה ושׁממו הרי ישׂראל מאין עובר׃
Eze 33:29  וידעו כי־אני יהוה בתתי את־הארץ שׁממה ומשׁמה על כל־תועבתם אשׁר עשׂו׃
Eze 33:30  ואתה בן־אדם בני עמך הנדברים בך אצל הקירות ובפתחי הבתים ודבר־חד את־אחד אישׁ את־אחיו לאמר באו־נא ושׁמעו מה הדבר היוצא מאת יהוה׃
Eze 33:31  ויבואו אליך כמבוא־עם וישׁבו לפניך עמי ושׁמעו את־דבריך ואותם לא יעשׂו כי־עגבים בפיהם המה עשׂים אחרי בצעם לבם הלך׃
Eze 33:32  והנך להם כשׁיר עגבים יפה קול ומטב נגן ושׁמעו את־דבריך ועשׂים אינם אותם׃
Eze 33:33  ובבאה הנה באה וידעו כי נביא היה בתוכם׃
Eze 34:1  ויהי דבר־יהוה אלי לאמר׃
Eze 34:2  בן־אדם הנבא על־רועי ישׂראל הנבא ואמרת אליהם לרעים כה אמר אדני יהוה הוי רעי־ישׂראל אשׁר היו רעים אותם הלוא הצאן ירעו הרעים׃
Eze 34:3  את־החלב תאכלו ואת־הצמר תלבשׁו הבריאה תזבחו הצאן לא תרעו׃
Eze 34:4  את־הנחלות לא חזקתם ואת־החולה לא־רפאתם ולנשׁברת לא חבשׁתם ואת־הנדחת לא השׁבתם ואת־האבדת לא בקשׁתם ובחזקה רדיתם אתם ובפרך׃
Eze 34:5  ותפוצינה מבלי רעה ותהיינה לאכלה לכל־חית השׂדה ותפוצינה׃
Eze 34:6  ישׁגו צאני בכל־ההרים ועל כל־גבעה רמה ועל כל־פני הארץ נפצו צאני ואין דורשׁ ואין מבקשׁ׃
Eze 34:7  לכן רעים שׁמעו את־דבר יהוה׃
Eze 34:8  חי־אני נאם אדני יהוה אם־לא יען היות־צאני לבז ותהיינה צאני לאכלה לכל־חית השׂדה מאין רעה ולא־דרשׁו רעי את־צאני וירעו הרעים אותם ואת־צאני לא רעו׃
Eze 34:9  לכן הרעים שׁמעו דבר־יהוה׃
Eze 34:10  כה־אמר אדני יהוה הנני אל־הרעים ודרשׁתי את־צאני מידם והשׁבתים מרעות צאן ולא־ירעו עוד הרעים אותם והצלתי צאני מפיהם ולא־תהיין להם לאכלה׃
Eze 34:11  כי כה אמר אדני יהוה הנני־אני ודרשׁתי את־צאני ובקרתים׃
Eze 34:12  כבקרת רעה עדרו ביום־היותו בתוך־צאנו נפרשׁות כן אבקר את־צאני והצלתי אתהם מכל־המקומת אשׁר נפצו שׁם ביום ענן וערפל׃
Eze 34:13  והוצאתים מן־העמים וקבצתים מן־הארצות והביאתים אל־אדמתם ורעיתים אל־הרי ישׂראל באפיקים ובכל מושׁבי הארץ׃
Eze 34:14  במרעה־טוב ארעה אתם ובהרי מרום־ישׂראל יהיה נוהם שׁם תרבצנה בנוה טוב ומרעה שׁמן תרעינה אל־הרי ישׂראל׃
Eze 34:15  אני ארעה צאני ואני ארביצם נאם אדני יהוה׃
Eze 34:16  את־האבדת אבקשׁ ואת־הנדחת אשׁיב ולנשׁברת אחבשׁ ואת־החולה אחזק ואת־השׁמנה ואת־החזקה אשׁמיד ארענה במשׁפט׃
Eze 34:17  ואתנה צאני כה אמר אדני יהוה הנני שׁפט בין־שׂה לשׂה לאילים ולעתודים׃
Eze 34:18  המעט מכם המרעה הטוב תרעו ויתר מרעיכם תרמסו ברגליכם ומשׁקע־מים תשׁתו ואת הנותרים ברגליכם תרפשׂון׃
Eze 34:19  וצאני מרמס רגליכם תרעינה ומרפשׂ רגליכם תשׁתינה׃
Eze 34:20  לכן כה אמר אדני יהוה אליהם הנני־אני ושׁפטתי בין־שׂה בריה ובין שׂה רזה׃
Eze 34:21  יען בצד ובכתף תהדפו ובקרניכם תנגחו כל־הנחלות עד אשׁר הפיצותם אותנה אל־החוצה׃
Eze 34:22  והושׁעתי לצאני ולא־תהיינה עוד לבז ושׁפטתי בין שׂה לשׂה׃
Eze 34:23  והקמתי עליהם רעה אחד ורעה אתהן את עבדי דויד הוא ירעה אתם והוא־יהיה להן לרעה׃
Eze 34:24  ואני יהוה אהיה להם לאלהים ועבדי דוד נשׂיא בתוכם אני יהוה דברתי׃
Eze 34:25  וכרתי להם ברית שׁלום והשׁבתי חיה־רעה מן־הארץ וישׁבו במדבר לבטח וישׁנו ביערים׃
Eze 34:26  ונתתי אותם וסביבות גבעתי ברכה והורדתי הגשׁם בעתו גשׁמי ברכה יהיו׃
Eze 34:27  ונתן עץ השׂדה את־פריו והארץ תתן יבולה והיו על־אדמתם לבטח וידעו כי־אני יהוה בשׁברי את־מטות עלם והצלתים מיד העבדים בהם׃
Eze 34:28  ולא־יהיו עוד בז לגוים וחית הארץ לא תאכלם וישׁבו לבטח ואין מחריד׃
Eze 34:29  והקמתי להם מטע לשׁם ולא־יהיו עוד אספי רעב בארץ ולא־ישׂאו עוד כלמת הגוים׃
Eze 34:30  וידעו כי אני יהוה אלהיהם אתם והמה עמי בית ישׂראל נאם אדני יהוה׃
Eze 34:31  ואתן צאני צאן מרעיתי אדם אתם אני אלהיכם נאם אדני יהוה׃
Eze 35:1  ויהי דבר־יהוה אלי לאמר׃
Eze 35:2  בן־אדם שׂים פניך על־הר שׂעיר והנבא עליו׃
Eze 35:3  ואמרת לו כה אמר אדני יהוה הנני אליך הר־שׂעיר ונטיתי ידי עליך ונתתיך שׁממה ומשׁמה׃
Eze 35:4  עריך חרבה אשׂים ואתה שׁממה תהיה וידעת כי־אני יהוה׃
Eze 35:5  יען היות לך איבת עולם ותגר את־בני־ישׂראל על־ידי־חרב בעת אידם בעת עון קץ׃
Eze 35:6  לכן חי־אני נאם אדני יהוה כי־לדם אעשׂך ודם ירדפך אם־לא דם שׂנאת ודם ירדפך׃
Eze 35:7  ונתתי את־הר שׂעיר לשׁממה ושׁממה והכרתי ממנו עבר ושׁב׃
Eze 35:8  ומלאתי את־הריו חלליו גבעותיך וגאותיך וכל־אפיקיך חללי־חרב יפלו בהם׃
Eze 35:9  שׁממות עולם אתנך ועריך לא תישׁבנה וידעתם כי־אני יהוה׃
Eze 35:10  יען אמרך את־שׁני הגוים ואת־שׁתי הארצות לי תהיינה וירשׁנוה ויהוה שׁם היה׃
Eze 35:11  לכן חי־אני נאם אדני יהוה ועשׂיתי כאפך וכקנאתך אשׁר עשׂיתה משׂנאתיך בם ונודעתי בם כאשׁר אשׁפטך׃
Eze 35:12  וידעת כי־אני יהוה שׁמעתי את־כל־נאצותיך אשׁר אמרת על־הרי ישׂראל לאמר שׁממה לנו נתנו לאכלה׃
Eze 35:13  ותגדילו עלי בפיכם והעתרתם עלי דבריכם אני שׁמעתי׃
Eze 35:14  כה אמר אדני יהוה כשׂמח כל־הארץ שׁממה אעשׂה־לך׃
Eze 35:15  כשׂמחתך לנחלת בית־ישׂראל על אשׁר־שׁממה כן אעשׂה־לך שׁממה תהיה הר־שׂעיר וכל־אדום כלה וידעו כי־אני יהוה׃
Eze 36:1  ואתה בן־אדם הנבא אל־הרי ישׂראל ואמרת הרי ישׂראל שׁמעו דבר־יהוה׃
Eze 36:2  כה אמר אדני יהוה יען אמר האויב עליכם האח ובמות עולם למורשׁה היתה לנו׃
Eze 36:3  לכן הנבא ואמרת כה אמר אדני יהוה יען ביען שׁמות ושׁאף אתכם מסביב להיותכם מורשׁה לשׁארית הגוים ותעלו על־שׂפת לשׁון ודבת־עם׃
Eze 36:4  לכן הרי ישׂראל שׁמעו דבר־אדני יהוה כה־אמר אדני יהוה להרים ולגבעות לאפיקים ולגאיות ולחרבות השׁממות ולערים הנעזבות אשׁר היו לבז וללעג לשׁארית הגוים אשׁר מסביב׃
Eze 36:5  לכן כה־אמר אדני יהוה אם־לא באשׁ קנאתי דברתי על־שׁארית הגוים ועל־אדום כלא אשׁר נתנו־את־ארצי להם למורשׁה בשׂמחת כל־לבב בשׁאט נפשׁ למען מגרשׁה לבז׃
Eze 36:6  לכן הנבא על־אדמת ישׂראל ואמרת להרים ולגבעות לאפיקים ולגאיות כה־אמר אדני יהוה הנני בקנאתי ובחמתי דברתי יען כלמת גוים נשׂאתם׃
Eze 36:7  לכן כה אמר אדני יהוה אני נשׂאתי את־ידי אם־לא הגוים אשׁר לכם מסביב המה כלמתם ישׂאו׃
Eze 36:8  ואתם הרי ישׂראל ענפכם תתנו ופריכם תשׂאו לעמי ישׂראל כי קרבו לבוא׃
Eze 36:9  כי הנני אליכם ופניתי אליכם ונעבדתם ונזרעתם׃
Eze 36:10  והרביתי עליכם אדם כל־בית ישׂראל כלה ונשׁבו הערים והחרבות תבנינה׃
Eze 36:11  והרביתי עליכם אדם ובהמה ורבו ופרו והושׁבתי אתכם כקדמותיכם והטבתי מראשׁתיכם וידעתם כי־אני יהוה׃
Eze 36:12  והולכתי עליכם אדם את־עמי ישׂראל וירשׁוך והיית להם לנחלה ולא־תוסף עוד לשׁכלם׃
Eze 36:13  כה אמר אדני יהוה יען אמרים לכם אכלת אדם אתי ומשׁכלת גויך היית׃
Eze 36:14  לכן אדם לא־תאכלי עוד וגויך לא תכשׁלי־עוד נאם אדני יהוה׃
Eze 36:15  ולא־אשׁמיע אליך עוד כלמת הגוים וחרפת עמים לא תשׂאי־עוד וגויך לא־תכשׁלי עוד נאם אדני יהוה׃
Eze 36:16  ויהי דבר־יהוה אלי לאמר׃
Eze 36:17  בן־אדם בית ישׂראל ישׁבים על־אדמתם ויטמאו אותה בדרכם ובעלילותם כטמאת הנדה היתה דרכם לפני׃
Eze 36:18  ואשׁפך חמתי עליהם על־הדם אשׁר־שׁפכו על־הארץ ובגלוליהם טמאוה׃
Eze 36:19  ואפיץ אתם בגוים ויזרו בארצות כדרכם וכעלילותם שׁפטתים׃
Eze 36:20  ויבוא אל־הגוים אשׁר־באו שׁם ויחללו את־שׁם קדשׁי באמר להם עם־יהוה אלה ומארצו יצאו׃
Eze 36:21  ואחמל על־שׁם קדשׁי אשׁר חללוהו בית ישׂראל בגוים אשׁר־באו שׁמה׃
Eze 36:22  לכן אמר לבית־ישׂראל כה אמר אדני יהוה לא למענכם אני עשׂה בית ישׂראל כי אם־לשׁם־קדשׁי אשׁר חללתם בגוים אשׁר־באתם שׁם׃
Eze 36:23  וקדשׁתי את־שׁמי הגדול המחלל בגוים אשׁר חללתם בתוכם וידעו הגוים כי־אני יהוה נאם אדני יהוה בהקדשׁי בכם לעיניהם׃
Eze 36:24  ולקחתי אתכם מן־הגוים וקבצתי אתכם מכל־הארצות והבאתי אתכם אל־אדמתכם׃
Eze 36:25  וזרקתי עליכם מים טהורים וטהרתם מכל טמאותיכם ומכל־גלוליכם אטהר אתכם׃
Eze 36:26  ונתתי לכם לב חדשׁ ורוח חדשׁה אתן בקרבכם והסרתי את־לב האבן מבשׂרכם ונתתי לכם לב בשׂר׃
Eze 36:27  ואת־רוחי אתן בקרבכם ועשׂיתי את אשׁר־בחקי תלכו ומשׁפטי תשׁמרו ועשׂיתם׃
Eze 36:28  וישׁבתם בארץ אשׁר נתתי לאבתיכם והייתם לי לעם ואנכי אהיה לכם לאלהים׃
Eze 36:29  והושׁעתי אתכם מכל טמאותיכם וקראתי אל־הדגן והרביתי אתו ולא־אתן עליכם רעב׃
Eze 36:30  והרביתי את־פרי העץ ותנובת השׂדה למען אשׁר לא תקחו עוד חרפת רעב בגוים׃
Eze 36:31  וזכרתם את־דרכיכם הרעים ומעלליכם אשׁר לא־טובים ונקטתם בפניכם על עונתיכם ועל תועבותיכם׃
Eze 36:32  לא למענכם אני־עשׂה נאם אדני יהוה יודע לכם בושׁו והכלמו מדרכיכם בית ישׂראל׃
Eze 36:33  כה אמר אדני יהוה ביום טהרי אתכם מכל עונותיכם והושׁבתי את־הערים ונבנו החרבות׃
Eze 36:34  והארץ הנשׁמה תעבד תחת אשׁר היתה שׁממה לעיני כל־עובר׃
Eze 36:35  ואמרו הארץ הלזו הנשׁמה היתה כגן־עדן והערים החרבות והנשׁמות והנהרסות בצורות ישׁבו׃
Eze 36:36  וידעו הגוים אשׁר ישׁארו סביבותיכם כי אני יהוה בניתי הנהרסות נטעתי הנשׁמה אני יהוה דברתי ועשׂיתי׃
Eze 36:37  כה אמר אדני יהוה עוד זאת אדרשׁ לבית־ישׂראל לעשׂות להם ארבה אתם כצאן אדם׃
Eze 36:38  כצאן קדשׁים כצאן ירושׁלם במועדיה כן תהיינה הערים החרבות מלאות צאן אדם וידעו כי־אני יהוה׃
Eze 37:1  היתה עלי יד־יהוה ויוצאני ברוח יהוה ויניחני בתוך הבקעה והיא מלאה עצמות׃
Eze 37:2  והעבירני עליהם סביב סביב והנה רבות מאד על־פני הבקעה והנה יבשׁות מאד׃
Eze 37:3  ויאמר אלי בן־אדם התחיינה העצמות האלה ואמר אדני יהוה אתה ידעת׃
Eze 37:4  ויאמר אלי הנבא על־העצמות האלה ואמרת אליהם העצמות היבשׁות שׁמעו דבר־יהוה׃
Eze 37:5  כה אמר אדני יהוה לעצמות האלה הנה אני מביא בכם רוח וחייתם׃
Eze 37:6  ונתתי עליכם גדים והעלתי עליכם בשׂר וקרמתי עליכם עור ונתתי בכם רוח וחייתם וידעתם כי־אני יהוה׃
Eze 37:7  ונבאתי כאשׁר צויתי ויהי־קול כהנבאי והנה־רעשׁ ותקרבו עצמות עצם אל־עצמו׃
Eze 37:8  וראיתי והנה־עליהם גדים ובשׂר עלה ויקרם עליהם עור מלמעלה ורוח אין בהם׃
Eze 37:9  ויאמר אלי הנבא אל־הרוח הנבא בן־אדם ואמרת אל־הרוח כה־אמר אדני יהוה מארבע רוחות באי הרוח ופחי בהרוגים האלה ויחיו׃
Eze 37:10  והנבאתי כאשׁר צוני ותבוא בהם הרוח ויחיו ויעמדו על־רגליהם חיל גדול מאד־מאד׃
Eze 37:11  ויאמר אלי בן־אדם העצמות האלה כל־בית ישׂראל המה הנה אמרים יבשׁו עצמותינו ואבדה תקותנו נגזרנו לנו׃
Eze 37:12  לכן הנבא ואמרת אליהם כה־אמר אדני יהוה הנה אני פתח את־קברותיכם והעליתי אתכם מקברותיכם עמי והבאתי אתכם אל־אדמת ישׂראל׃
Eze 37:13  וידעתם כי־אני יהוה בפתחי את־קברותיכם ובהעלותי אתכם מקברותיכם עמי׃
Eze 37:14  ונתתי רוחי בכם וחייתם והנחתי אתכם על־אדמתכם וידעתם כי־אני יהוה דברתי ועשׂיתי נאם־יהוה׃
Eze 37:15  ויהי דבר־יהוה אלי לאמר׃
Eze 37:16  ואתה בן־אדם קח־לך עץ אחד וכתב עליו ליהודה ולבני ישׂראל חברו ולקח עץ אחד וכתוב עליו ליוסף עץ אפרים וכל־בית ישׂראל חברו׃
Eze 37:17  וקרב אתם אחד אל־אחד לך לעץ אחד והיו לאחדים בידך׃
Eze 37:18  וכאשׁר יאמרו אליך בני עמך לאמר הלוא־תגיד לנו מה־אלה לך׃
Eze 37:19  דבר אלהם כה־אמר אדני יהוה הנה אני לקח את־עץ יוסף אשׁר ביד־אפרים ושׁבטי ישׂראל חברו ונתתי אותם עליו את־עץ יהודה ועשׂיתם לעץ אחד והיו אחד בידי׃
Eze 37:20  והיו העצים אשׁר־תכתב עליהם בידך לעיניהם׃
Eze 37:21  ודבר אליהם כה־אמר אדני יהוה הנה אני לקח את־בני ישׂראל מבין הגוים אשׁר הלכו־שׁם וקבצתי אתם מסביב והבאתי אותם אל־אדמתם׃
Eze 37:22  ועשׂיתי אתם לגוי אחד בארץ בהרי ישׂראל ומלך אחד יהיה לכלם למלך ולא יהיה־עוד לשׁני גוים ולא יחצו עוד לשׁתי ממלכות עוד׃
Eze 37:23  ולא יטמאו עוד בגלוליהם ובשׁקוציהם ובכל פשׁעיהם והושׁעתי אתם מכל מושׁבתיהם אשׁר חטאו בהם וטהרתי אותם והיו־לי לעם ואני אהיה להם לאלהים׃
Eze 37:24  ועבדי דוד מלך עליהם ורועה אחד יהיה לכלם ובמשׁפטי ילכו וחקתי ישׁמרו ועשׂו אותם׃
Eze 37:25  וישׁבו על־הארץ אשׁר נתתי לעבדי ליעקב אשׁר ישׁבו־בה אבותיכם וישׁבו עליה המה ובניהם ובני בניהם עד־עולם ודוד עבדי נשׂיא להם לעולם׃
Eze 37:26  וכרתי להם ברית שׁלום ברית עולם יהיה אותם ונתתים והרביתי אותם ונתתי את־מקדשׁי בתוכם לעולם׃
Eze 37:27  והיה משׁכני עליהם והייתי להם לאלהים והמה יהיו־לי לעם׃
Eze 37:28  וידעו הגוים כי אני יהוה מקדשׁ את־ישׂראל בהיות מקדשׁי בתוכם לעולם׃
Eze 38:1  ויהי דבר־יהוה אלי לאמר׃
Eze 38:2  בן־אדם שׂים פניך אל־גוג ארץ המגוג נשׂיא ראשׁ משׁך ותבל והנבא עליו׃
Eze 38:3  ואמרת כה אמר אדני יהוה הנני אליך גוג נשׂיא ראשׁ משׁך ותבל׃
Eze 38:4  ושׁובבתיך ונתתי חחים בלחייך והוצאתי אותך ואת־כל־חילך סוסים ופרשׁים לבשׁי מכלול כלם קהל רב צנה ומגן תפשׂי חרבות כלם׃
Eze 38:5  פרס כושׁ ופוט אתם כלם מגן וכובע׃
Eze 38:6  גמר וכל־אגפיה בית תוגרמה ירכתי צפון ואת־כל־אגפיו עמים רבים אתך׃
Eze 38:7  הכן והכן לך אתה וכל־קהלך הנקהלים עליך והיית להם למשׁמר׃
Eze 38:8  מימים רבים תפקד באחרית השׁנים תבוא אל־ארץ משׁובבת מחרב מקבצת מעמים רבים על הרי ישׂראל אשׁר־היו לחרבה תמיד והיא מעמים הוצאה וישׁבו לבטח כלם׃
Eze 38:9  ועלית כשׁאה תבוא כענן לכסות הארץ תהיה אתה וכל־אגפיך ועמים רבים אותך׃
Eze 38:10  כה אמר אדני יהוה והיה ביום ההוא יעלו דברים על־לבבך וחשׁבת מחשׁבת רעה׃
Eze 38:11  ואמרת אעלה על־ארץ פרזות אבוא השׁקטים ישׁבי לבטח כלם ישׁבים באין חומה ובריח ודלתים אין להם׃
Eze 38:12  לשׁלל שׁלל ולבז בז להשׁיב ידך על־חרבות נושׁבת ואל־עם מאסף מגוים עשׂה מקנה וקנין ישׁבי על־טבור הארץ׃
Eze 38:13  שׁבא ודדן וסחרי תרשׁישׁ וכל־כפריה יאמרו לך הלשׁלל שׁלל אתה בא הלבז בז הקהלת קהלך לשׂאת כסף וזהב לקחת מקנה וקנין לשׁלל שׁלל גדול׃
Eze 38:14  לכן הנבא בן־אדם ואמרת לגוג כה אמר אדני יהוה הלוא ביום ההוא בשׁבת עמי ישׂראל לבטח תדע׃
Eze 38:15  ובאת ממקומך מירכתי צפון אתה ועמים רבים אתך רכבי סוסים כלם קהל גדול וחיל רב׃
Eze 38:16  ועלית על־עמי ישׂראל כענן לכסות הארץ באחרית הימים תהיה והבאותיך על־ארצי למען דעת הגוים אתי בהקדשׁי בך לעיניהם גוג׃
Eze 38:17  כה־אמר אדני יהוה האתה־הוא אשׁר־דברתי בימים קדמונים ביד עבדי נביאי ישׂראל הנבאים בימים ההם שׁנים להביא אתך עליהם׃
Eze 38:18  והיה ביום ההוא ביום בוא גוג על־אדמת ישׂראל נאם אדני יהוה תעלה חמתי באפי׃
Eze 38:19  ובקנאתי באשׁ־עברתי דברתי אם־לא ביום ההוא יהיה רעשׁ גדול על אדמת ישׂראל׃
Eze 38:20  ורעשׁו מפני דגי הים ועוף השׁמים וחית השׂדה וכל־הרמשׂ הרמשׂ על־האדמה וכל האדם אשׁר על־פני האדמה ונהרסו ההרים ונפלו המדרגות וכל־חומה לארץ תפול׃
Eze 38:21  וקראתי עליו לכל־הרי חרב נאם אדני יהוה חרב אישׁ באחיו תהיה׃
Eze 38:22  ונשׁפטתי אתו בדבר ובדם וגשׁם שׁוטף ואבני אלגבישׁ אשׁ וגפרית אמטיר עליו ועל־אגפיו ועל־עמים רבים אשׁר אתו׃
Eze 38:23  והתגדלתי והתקדשׁתי ונודעתי לעיני גוים רבים וידעו כי־אני יהוה׃
Eze 39:1  ואתה בן־אדם הנבא על־גוג ואמרת כה אמר אדני יהוה הנני אליך גוג נשׂיא ראשׁ משׁך ותבל׃
Eze 39:2  ושׁבבתיך ושׁשׁאתיך והעליתיך מירכתי צפון והבאותך על־הרי ישׂראל׃
Eze 39:3  והכיתי קשׁתך מיד שׂמאולך וחציך מיד ימינך אפיל׃
Eze 39:4  על־הרי ישׂראל תפול אתה וכל־אגפיך ועמים אשׁר אתך לעיט צפור כל־כנף וחית השׂדה נתתיך לאכלה׃
Eze 39:5  על־פני השׂדה תפול כי אני דברתי נאם אדני יהוה׃
Eze 39:6  ושׁלחתי־אשׁ במגוג ובישׁבי האיים לבטח וידעו כי־אני יהוה׃
Eze 39:7  ואת־שׁם קדשׁי אודיע בתוך עמי ישׂראל ולא־אחל את־שׁם־קדשׁי עוד וידעו הגוים כי־אני יהוה קדושׁ בישׂראל׃
Eze 39:8  הנה באה ונהיתה נאם אדני יהוה הוא היום אשׁר דברתי׃
Eze 39:9  ויצאו ישׁבי ערי ישׂראל ובערו והשׂיקו בנשׁק ומגן וצנה בקשׁת ובחצים ובמקל יד וברמח ובערו בהם אשׁ שׁבע שׁנים׃
Eze 39:10  ולא־ישׂאו עצים מן־השׂדה ולא יחטבו מן־היערים כי בנשׁק יבערו־אשׁ ושׁללו את־שׁלליהם ובזזו את־בזזיהם נאם אדני יהוה׃
Eze 39:11  והיה ביום ההוא אתן לגוג מקום־שׁם קבר בישׂראל גי העברים קדמת הים וחסמת היא את־העברים וקברו שׁם את־גוג ואת־כל־המונה וקראו גיא המון גוג׃
Eze 39:12  וקברום בית ישׂראל למען טהר את־הארץ שׁבעה חדשׁים׃
Eze 39:13  וקברו כל־עם הארץ והיה להם לשׁם יום הכבדי נאם אדני יהוה׃
Eze 39:14  ואנשׁי תמיד יבדילו עברים בארץ מקברים את־העברים את־הנותרים על־פני הארץ לטהרה מקצה שׁבעה־חדשׁים יחקרו׃
Eze 39:15  ועברו העברים בארץ וראה עצם אדם ובנה אצלו ציון עד קברו אתו המקברים אל־גיא המון גוג׃
Eze 39:16  וגם שׁם־עיר המונה וטהרו הארץ׃
Eze 39:17  ואתה בן־אדם כה־אמר אדני יהוה אמר לצפור כל־כנף ולכל חית השׂדה הקבצו ובאו האספו מסביב על־זבחי אשׁר אני זבח לכם זבח גדול על הרי ישׂראל ואכלתם בשׂר ושׁתיתם דם׃
Eze 39:18  בשׂר גבורים תאכלו ודם־נשׂיאי הארץ תשׁתו אילים כרים ועתודים פרים מריאי בשׁן כלם׃
Eze 39:19  ואכלתם־חלב לשׂבעה ושׁתיתם דם לשׁכרון מזבחי אשׁר־זבחתי לכם׃
Eze 39:20  ושׂבעתם על־שׁלחני סוס ורכב גבור וכל־אישׁ מלחמה נאם אדני יהוה׃
Eze 39:21  ונתתי את־כבודי בגוים וראו כל־הגוים את־משׁפטי אשׁר עשׂיתי ואת־ידי אשׁר־שׂמתי בהם׃
Eze 39:22  וידעו בית ישׂראל כי אני יהוה אלהיהם מן־היום ההוא והלאה׃
Eze 39:23  וידעו הגוים כי בעונם גלו בית־ישׂראל על אשׁר מעלו־בי ואסתר פני מהם ואתנם ביד צריהם ויפלו בחרב כלם׃
Eze 39:24  כטמאתם וכפשׁעיהם עשׂיתי אתם ואסתר פני מהם׃
Eze 39:25  לכן כה אמר אדני יהוה עתה אשׁיב את־שׁבית יעקב ורחמתי כל־בית ישׂראל וקנאתי לשׁם קדשׁי׃
Eze 39:26  ונשׂו את־כלמתם ואת־כל־מעלם אשׁר מעלו־בי בשׁבתם על־אדמתם לבטח ואין מחריד׃
Eze 39:27  בשׁובבי אותם מן־העמים וקבצתי אתם מארצות איביהם ונקדשׁתי בם לעיני הגוים רבים׃
Eze 39:28  וידעו כי אני יהוה אלהיהם בהגלותי אתם אל־הגוים וכנסתים על־אדמתם ולא־אותיר עוד מהם שׁם׃
Eze 39:29  ולא־אסתיר עוד פני מהם אשׁר שׁפכתי את־רוחי על־בית ישׂראל נאם אדני יהוה׃
Eze 40:1  בעשׂרים וחמשׁ שׁנה לגלותנו בראשׁ השׁנה בעשׂור לחדשׁ בארבע עשׂרה שׁנה אחר אשׁר הכתה העיר בעצם היום הזה היתה עלי יד־יהוה ויבא אתי שׁמה׃
Eze 40:2  במראות אלהים הביאני אל־ארץ ישׂראל ויניחני אל־הר גבה מאד ועליו כמבנה־עיר מנגב׃
Eze 40:3  ויביא אותי שׁמה והנה־אישׁ מראהו כמראה נחשׁת ופתיל־פשׁתים בידו וקנה המדה והוא עמד בשׁער׃
Eze 40:4  וידבר אלי האישׁ בן־אדם ראה בעיניך ובאזניך שׁמע ושׂים לבך לכל אשׁר־אני מראה אותך כי למען הראותכה הבאתה הנה הגד את־כל־אשׁר־אתה ראה לבית ישׂראל׃
Eze 40:5  והנה חומה מחוץ לבית סביב סביב וביד האישׁ קנה המדה שׁשׁ־אמות באמה וטפח וימד את־רחב הבנין קנה אחד וקומה קנה אחד׃
Eze 40:6  ויבוא אל־שׁער אשׁר פניו דרך הקדימה ויעל במעלותו וימד את־סף השׁער קנה אחד רחב ואת סף אחד קנה אחד רחב׃
Eze 40:7  והתא קנה אחד ארך וקנה אחד רחב ובין התאים חמשׁ אמות וסף השׁער מאצל אולם השׁער מהבית קנה אחד׃
Eze 40:8  וימד את־אלם השׁער מהבית קנה אחד׃
Eze 40:9  וימד את־אלם השׁער שׁמנה אמות ואילו שׁתים אמות ואלם השׁער מהבית׃
Eze 40:10  ותאי השׁער דרך הקדים שׁלשׁה מפה ושׁלשׁה מפה מדה אחת לשׁלשׁתם ומדה אחת לאילם מפה ומפו׃
Eze 40:11  וימד את־רחב פתח־השׁער עשׂר אמות ארך השׁער שׁלושׁ עשׂרה אמות׃
Eze 40:12  וגבול לפני התאות אמה אחת ואמה־אחת גבול מפה והתא שׁשׁ־אמות מפו ושׁשׁ אמות מפו׃
Eze 40:13  וימד את־השׁער מגג התא לגגו רחב עשׂרים וחמשׁ אמות פתח נגד פתח׃
Eze 40:14  ויעשׂ את־אילים שׁשׁים אמה ואל־איל החצר השׁער סביב סביב׃
Eze 40:15  ועל פני השׁער היאתון על־לפני אלם השׁער הפנימי חמשׁים אמה׃
Eze 40:16  וחלנות אטמות אל־התאים ואל אליהמה לפנימה לשׁער סביב סביב וכן לאלמות וחלונות סביב סביב לפנימה ואל־איל תמרים׃
Eze 40:17  ויביאני אל־החצר החיצונה והנה לשׁכות ורצפה עשׂוי לחצר סביב סביב שׁלשׁים לשׁכות אל־הרצפה׃
Eze 40:18  והרצפה אל־כתף השׁערים לעמת ארך השׁערים הרצפה התחתונה׃
Eze 40:19  וימד רחב מלפני השׁער התחתונה לפני החצר הפנימי מחוץ מאה אמה הקדים והצפון׃
Eze 40:20  והשׁער אשׁרפניו דרך הצפון לחצר החיצונה מדד ארכו ורחבו׃
Eze 40:21  ותאו שׁלושׁה מפו ושׁלשׁה מפו ואילו ואלמו היה כמדת השׁער הראשׁון חמשׁים אמה ארכו ורחב חמשׁ ועשׂרים באמה׃
Eze 40:22  וחלונו ואלמו ותמרו כמדת השׁער אשׁר פניו דרך הקדים ובמעלות שׁבע יעלו־בו ואילמו לפניהם׃
Eze 40:23  ושׁער לחצר הפנימי נגד השׁער לצפון ולקדים וימד משׁער אל־שׁער מאה אמה׃
Eze 40:24  ויולכני דרך הדרום והנה־שׁער דרך הדרום ומדד אילו ואילמו כמדות האלה׃
Eze 40:25  וחלונים לו ולאילמו סביב סביב כהחלנות האלה חמשׁים אמה ארך ורחב חמשׁ ועשׂרים אמה׃
Eze 40:26  ומעלות שׁבעה עלותו ואלמו לפניהם ותמרים לו אחד מפו ואחד מפו אל־אילו׃
Eze 40:27  ושׁער לחצר הפנימי דרך הדרום וימד משׁער אל־השׁער דרך הדרום מאה אמות׃
Eze 40:28  ויביאני אל־חצר הפנימי בשׁער הדרום וימד את־השׁער הדרום כמדות האלה׃
Eze 40:29  ותאו ואילו ואלמו כמדות האלה וחלונות לו ולאלמו סביב סביב חמשׁים אמה ארך ורחב עשׂרים וחמשׁ אמות׃
Eze 40:30  ואלמות סביב סביב ארך חמשׁ ועשׂרים אמה ורחב חמשׁ אמות׃
Eze 40:31  ואלמו אל־חצר החצונה ותמרים אל־אילו ומעלות שׁמונה מעלו׃
Eze 40:32  ויביאני אל־החצר הפנימי דרך הקדים וימד את־השׁער כמדות האלה׃
Eze 40:33  ותאו ואלו ואלמו כמדות האלה וחלונות לו ולאלמו סביב סביב ארך חמשׁים אמה ורחב חמשׁ ועשׂרים אמה׃
Eze 40:34  ואלמו לחצר החיצונה ותמרים אל־אלו מפו ומפו ושׁמנה מעלות מעלו׃
Eze 40:35  ויביאני אל־שׁער הצפון ומדד כמדות האלה׃
Eze 40:36  תאו אלו ואלמו וחלונות לו סביב סביב ארך חמשׁים אמה ורחב חמשׁ ועשׂרים אמה׃
Eze 40:37  ואילו לחצר החיצונה ותמרים אל־אילו מפו ומפו ושׁמנה מעלות מעלו׃
Eze 40:38  ולשׁכה ופתחה באילים השׁערים שׁם ידיחו את־העלה׃
Eze 40:39  ובאלם השׁער שׁנים שׁלחנות מפו ושׁנים שׁלחנות מפה לשׁחוט אליהם העולה והחטאת והאשׁם׃
Eze 40:40  ואל־הכתף מחוצה לעולה לפתח השׁער הצפונה שׁנים שׁלחנות ואל־הכתף האחרת אשׁר לאלם השׁער שׁנים שׁלחנות׃
Eze 40:41  ארבעה שׁלחנות מפה וארבעה שׁלחנות מפה לכתף השׁער שׁמונה שׁלחנות אליהם ישׁחטו׃
Eze 40:42  וארבעה שׁלחנות לעולה אבני גזית ארך אמה אחת וחצי ורחב אמה אחת וחצי וגבה אמה אחת אליהם ויניחו את־הכלים אשׁר ישׁחטו את־העולה בם והזבח׃
Eze 40:43  והשׁפתים טפח אחד מוכנים בבית סביב סביב ואל־השׁלחנות בשׂר הקרבן׃
Eze 40:44  ומחוצה לשׁער הפנימי לשׁכות שׁרים בחצר הפנימי אשׁר אל־כתף שׁער הצפון ופניהם דרך הדרום אחד אל־כתף שׁער הקדים פני דרך הצפן׃
Eze 40:45  וידבר אלי זה הלשׁכה אשׁר פניה דרך הדרום לכהנים שׁמרי משׁמרת הבית׃
Eze 40:46  והלשׁכה אשׁר פניה דרך הצפון לכהנים שׁמרי משׁמרת המזבח המה בני־צדוק הקרבים מבני־לוי אל־יהוה לשׁרתו׃
Eze 40:47  וימד את־החצר ארך מאה אמה ורחב מאה אמה מרבעת והמזבח לפני הבית׃
Eze 40:48  ויבאני אל־אלם הבית וימד אל אלם חמשׁ אמות מפה וחמשׁ אמות מפה ורחב השׁער שׁלשׁ אמות מפו ושׁלשׁ אמות מפו׃
Eze 40:49  ארך האלם עשׂרים אמה ורחב עשׁתי עשׂרה אמה ובמעלות אשׁר יעלו אליו ועמדים אל־האילים אחד מפה ואחד מפה׃
Eze 41:1  ויביאני אל־ההיכל וימד את־האילים שׁשׁ־אמות רחב־מפו ושׁשׁ־אמות־רחב מפו רחב האהל׃
Eze 41:2  ורחב הפתח עשׂר אמות וכתפות הפתח חמשׁ אמות מפו וחמשׁ אמות מפו וימד ארכו ארבעים אמה ורחב עשׂרים אמה׃
Eze 41:3  ובא לפנימה וימד איל־הפתח שׁתים אמות והפתח שׁשׁ אמות ורחב הפתח שׁבע אמות׃
Eze 41:4  וימד את־ארכו עשׂרים אמה ורחב עשׂרים אמה אל־פני ההיכל ויאמר אלי זה קדשׁ הקדשׁים׃
Eze 41:5  וימד קיר־הבית שׁשׁ אמות ורחב הצלע ארבע אמות סביב סביב לבית סביב׃
Eze 41:6  והצלעות צלע אל־צלע שׁלושׁ ושׁלשׁים פעמים ובאות בקיר אשׁר־לבית לצלעות סביב סביב להיות אחוזים ולא־יהיו אחוזים בקיר הבית׃
Eze 41:7  ורחבה ונסבה למעלה למעלה לצלעות כי מוסב־הבית למעלה למעלה סביב סביב לבית על־כן רחב־לבית למעלה וכן התחתונה יעלה על־העליונה לתיכונה׃
Eze 41:8  וראיתי לבית גבה סביב סביב מיסדות הצלעות מלו הקנה שׁשׁ אמות אצילה׃
Eze 41:9  רחב הקיר אשׁר־לצלע אל־החוץ חמשׁ אמות ואשׁר מנח בית צלעות אשׁר לבית׃
Eze 41:10  ובין הלשׁכות רחב עשׂרים אמה סביב לבית סביב סביב׃
Eze 41:11  ופתח הצלע למנח פתח אחד דרך הצפון ופתח אחד לדרום ורחב מקום המנח חמשׁ אמות סביב סביב׃
Eze 41:12  והבנין אשׁר אל־פני הגזרה פאת דרך־הים רחב שׁבעים אמה וקיר הבנין חמשׁ־אמות רחב סביב סביב וארכו תשׁעים אמה׃
Eze 41:13  ומדד את־הבית ארך מאה אמה והגזרה והבניה וקירותיה ארך מאה אמה׃
Eze 41:14  ורחב פני הבית והגזרה לקדים מאה אמה׃
Eze 41:15  ומדד ארך־הבנין אל־פני הגזרה אשׁר על־אחריה ואתוקיהא מפו ומפו מאה אמה וההיכל הפנימי ואלמי החצר׃
Eze 41:16  הספים והחלונים האטמות והאתיקים סביב לשׁלשׁתם נגד הסף שׂחיף עץ סביב סביב והארץ עד־החלנות והחלנות מכסות׃
Eze 41:17  על־מעל הפתח ועד־הבית הפנימי ולחוץ ואל־כל־הקיר סביב סביב בפנימי ובחיצון מדות׃
Eze 41:18  ועשׂוי כרובים ותמרים ותמרה בין־כרוב לכרוב ושׁנים פנים לכרוב׃
Eze 41:19  ופני אדם אל־התמרה מפו ופני־כפיר אל־התמרה מפו עשׂוי אל־כל־הבית סביב סביב׃
Eze 41:20  מהארץ עד־מעל הפתח הכרובים והתמרים עשׂוים וקיר ההיכל׃
Eze 41:21  ההיכל מזוזת רבעה ופני הקדשׁ המראה כמראה׃
Eze 41:22  המזבח עץ שׁלושׁ אמות גבה וארכו שׁתים־אמות ומקצעותיו לו וארכו וקירתיו עץ וידבר אלי זה השׁלחן אשׁר לפני יהוה׃
Eze 41:23  ושׁתים דלתות להיכל ולקדשׁ׃
Eze 41:24  ושׁתים דלתות לדלתות שׁתים מוסבות דלתות שׁתים לדלת אחת ושׁתי דלתות לאחרת׃
Eze 41:25  ועשׂויה אליהן אל־דלתות ההיכל כרובים ותמרים כאשׁר עשׂוים לקירות ועב עץ אל־פני האולם מהחוץ׃
Eze 41:26  וחלונים אטמות ותמרים מפו ומפו אל־כתפות האולם וצלעות הבית והעבים׃
Eze 42:1  ויוצאני אל־החצר החיצונה הדרך דרך הצפון ויבאני אל־הלשׁכה אשׁר נגד הגזרה ואשׁר־נגד הבנין אל־הצפון׃
Eze 42:2  אל־פני־ארך אמות המאה פתח הצפון והרחב חמשׁים אמות׃
Eze 42:3  נגד העשׂרים אשׁר לחצר הפנימי ונגד רצפה אשׁר לחצר החיצונה אתיק אל־פני־אתיק בשׁלשׁים׃
Eze 42:4  ולפני הלשׁכות מהלך עשׂר אמות רחב אל־הפנימית דרך אמה אחת ופתחיהם לצפון׃
Eze 42:5  והלשׁכות העליונת קצרות כי־יוכלו אתיקים מהנה מהתחתנות ומהתכנות בנין׃
Eze 42:6  כי משׁלשׁות הנה ואין להן עמודים כעמודי החצרות על־כן נאצל מהתחתונות ומהתיכנות מהארץ׃
Eze 42:7  וגדר אשׁר־לחוץ לעמת הלשׁכות דרך החצר החצונה אל־פני הלשׁכות ארכו חמשׁים אמה׃
Eze 42:8  כי־ארך הלשׁכות אשׁר לחצר החצונה חמשׁים אמה והנה על־פני ההיכל מאה אמה׃
Eze 42:9  ומתחתה לשׁכות האלה המבוא מהקדים בבאו להנה מהחצר החצנה׃
Eze 42:10  ברחב גדר החצר דרך הקדים אל־פני הגזרה ואל־פני הבנין לשׁכות׃
Eze 42:11  ודרך לפניהם כמראה הלשׁכות אשׁר דרך הצפון כארכן כן רחבן וכל מוצאיהן וכמשׁפטיהן וכפתחיהן׃
Eze 42:12  וכפתחי הלשׁכות אשׁר דרך הדרום פתח בראשׁ דרך דרך בפני הגדרת הגינה דרך הקדים בבואן׃
Eze 42:13  ויאמר אלי לשׁכות הצפון לשׁכות הדרום אשׁר אל־פני הגזרה הנה לשׁכות הקדשׁ אשׁר יאכלו־שׁם הכהנים אשׁר־קרובים ליהוה קדשׁי הקדשׁים שׁם יניחו קדשׁי הקדשׁים והמנחה והחטאת והאשׁם כי המקום קדשׁ׃
Eze 42:14  בבאם הכהנים ולא־יצאו מהקדשׁ אל־החצר החיצונה ושׁם יניחו בגדיהם אשׁר־ישׁרתו בהן כי־קדשׁ הנה ילבשׁו בגדים אחרים וקרבו אל־אשׁר לעם׃
Eze 42:15  וכלה את־מדות הבית הפנימי והוציאני דרך השׁער אשׁר פניו דרך הקדים ומדדו סביב סביב׃
Eze 42:16  מדד רוח הקדים בקנה המדה חמשׁ־אמות קנים בקנה המדה סביב׃
Eze 42:17  מדד רוח הצפון חמשׁ־מאות קנים בקנה המדה סביב׃
Eze 42:18  את רוח הדרום מדד חמשׁ־מאות קנים בקנה המדה׃
Eze 42:19  סבב אל־רוח הים מדד חמשׁ־מאות קנים בקנה המדה׃
Eze 42:20  לארבע רוחות מדדו חומה לו סביב סביב ארך חמשׁ מאות ורחב חמשׁ מאות להבדיל בין הקדשׁ לחל׃
Eze 43:1  ויולכני אל־השׁער שׁער אשׁר פנה דרך הקדים׃
Eze 43:2  והנה כבוד אלהי ישׂראל בא מדרך הקדים וקולו כקול מים רבים והארץ האירה מכבדו׃
Eze 43:3  וכמראה המראה אשׁר ראיתי כמראה אשׁר־ראיתי בבאי לשׁחת את־העיר ומראות כמראה אשׁר ראיתי אל־נהר־כבר ואפל אל־פני׃
Eze 43:4  וכבוד יהוה בא אל־הבית דרך שׁער אשׁר פניו דרך הקדים׃
Eze 43:5  ותשׂאני רוח ותביאני אל־החצר הפנימי והנה מלא כבוד־יהוה הבית׃
Eze 43:6  ואשׁמע מדבר אלי מהבית ואישׁ היה עמד אצלי׃
Eze 43:7  ויאמר אלי בן־אדם את־מקום כסאי ואת־מקום כפות רגלי אשׁר אשׁכן־שׁם בתוך בני־ישׂראל לעולם ולא יטמאו עוד בית־ישׂראל שׁם קדשׁי המה ומלכיהם בזנותם ובפגרי מלכיהם במותם׃
Eze 43:8  בתתם ספם את־ספי ומזוזתם אצל מזוזתי והקיר ביני וביניהם וטמאו את־שׁם קדשׁי בתועבותם אשׁר עשׂו ואכל אתם באפי׃
Eze 43:9  עתה ירחקו את־זנותם ופגרי מלכיהם ממני ושׁכנתי בתוכם לעולם׃
Eze 43:10  אתה בן־אדם הגד את־בית־ישׂראל את־הבית ויכלמו מעונותיהם ומדדו את־תכנית׃
Eze 43:11  ואם־נכלמו מכל אשׁר־עשׂו צורת הבית ותכונתו ומוצאיו ומובאיו וכל־צורתו ואת כל־חקתיו וכל־צורתו וכל־תורתו הודע אותם וכתב לעיניהם וישׁמרו את־כל־צורתו ואת־כל־חקתיו ועשׂו אותם׃
Eze 43:12  זאת תורת הבית על־ראשׁ ההר כל־גבלו סביב סביב קדשׁ קדשׁים הנה־זאת תורת הבית׃
Eze 43:13  ואלה מדות המזבח באמות אמה אמה וטפח וחיק האמה ואמה־רחב וגבולה אל־שׂפתה סביב זרת האחד וזה גב המזבח׃
Eze 43:14  ומחיק הארץ עד־העזרה התחתונה שׁתים אמות ורחב אמה אחת ומהעזרה הקטנה עד־העזרה הגדולה ארבע אמות ורחב האמה׃
Eze 43:15  וההראל ארבע אמות ומהאראיל ולמעלה הקרנות ארבע׃
Eze 43:16  והאראיל שׁתים עשׂרה ארך בשׁתים עשׂרה רחב רבוע אל ארבעת רבעיו׃
Eze 43:17  והעזרה ארבע עשׂרה ארך בארבע עשׂרה רחב אל ארבעת רבעיה והגבול סביב אותה חצי האמה והחיק־לה אמה סביב ומעלתהו פנות קדים׃
Eze 43:18  ויאמר אלי בן־אדם כה אמר אדני יהוה אלה חקות המזבח ביום העשׂותו להעלות עליו עולה ולזרק עליו דם׃
Eze 43:19  ונתתה אל־הכהנים הלוים אשׁר הם מזרע צדוק הקרבים אלי נאם אדני יהוה לשׁרתני פר בן־בקר לחטאת׃
Eze 43:20  ולקחת מדמו ונתתה על־ארבע קרנתיו ואל־ארבע פנות העזרה ואל־הגבול סביב וחטאת אותו וכפרתהו׃
Eze 43:21  ולקחת את הפר החטאת ושׂרפו במפקד הבית מחוץ למקדשׁ׃
Eze 43:22  וביום השׁני תקריב שׂעיר־עזים תמים לחטאת וחטאו את־המזבח כאשׁר חטאו בפר׃
Eze 43:23  בכלותך מחטא תקריב פר בן־בקר תמים ואיל מן־הצאן תמים׃
Eze 43:24  והקרבתם לפני יהוה והשׁליכו הכהנים עליהם מלח והעלו אותם עלה ליהוה׃
Eze 43:25  שׁבעת ימים תעשׂה שׂעיר־חטאת ליום ופר בן־בקר ואיל מן־הצאן תמימים יעשׂו׃
Eze 43:26  שׁבעת ימים יכפרו את־המזבח וטהרו אתו ומלאו ידו׃
Eze 43:27  ויכלו את־הימים והיה ביום השׁמיני והלאה יעשׂו הכהנים על־המזבח את־עולותיכם ואת־שׁלמיכם ורצאתי אתכם נאם אדני יהוה׃
Eze 44:1  וישׁב אתי דרך שׁער המקדשׁ החיצון הפנה קדים והוא סגור׃
Eze 44:2  ויאמר אלי יהוה השׁער הזה סגור יהיה לא יפתח ואישׁ לא־יבא בו כי יהוה אלהי־ישׂראל בא בו והיה סגור׃
Eze 44:3  את־הנשׂיא נשׂיא הוא ישׁב־בו לאכול־לחם לפני יהוה מדרך אלם השׁער יבוא ומדרכו יצא׃
Eze 44:4  ויביאני דרך־שׁער הצפון אל־פני הבית וארא והנה מלא כבוד־יהוה את־בית יהוה ואפל אל־פני׃
Eze 44:5  ויאמר אלי יהוה בן־אדם שׂים לבך וראה בעיניך ובאזניך שׁמע את כל־אשׁר אני מדבר אתך לכל־חקות בית־יהוה ולכל־תורתו ושׂמת לבך למבוא הבית בכל מוצאי המקדשׁ׃
Eze 44:6  ואמרת אל־מרי אל־בית ישׂראל כה אמר אדני יהוה רב־לכם מכל־תועבותיכם בית ישׂראל׃
Eze 44:7  בהביאכם בני־נכר ערלי־לב וערלי בשׂר להיות במקדשׁי לחללו את־ביתי בהקריבכם את־לחמי חלב ודם ויפרו את־בריתי אל כל־תועבותיכם׃
Eze 44:8  ולא שׁמרתם משׁמרת קדשׁי ותשׂימון לשׁמרי משׁמרתי במקדשׁי לכם׃
Eze 44:9  כה־אמר אדני יהוה כל־בן־נכר ערל לב וערל בשׂר לא יבוא אל־מקדשׁי לכל־בן־נכר אשׁר בתוך בני ישׂראל׃
Eze 44:10  כי אם־הלוים אשׁר רחקו מעלי בתעות ישׂראל אשׁר תעו מעלי אחרי גלוליהם ונשׂאו עונם׃
Eze 44:11  והיו במקדשׁי משׁרתים פקדות אל־שׁערי הבית ומשׁרתים את־הבית המה ישׁחטו את־העלה ואת־הזבח לעם והמה יעמדו לפניהם לשׁרתם׃
Eze 44:12  יען אשׁר ישׁרתו אותם לפני גלוליהם והיו לבית־ישׂראל למכשׁול עון על־כן נשׂאתי ידי עליהם נאם אדני יהוה ונשׂאו עונם׃
Eze 44:13  ולא־יגשׁו אלי לכהן לי ולגשׁת על־כל־קדשׁי אל־קדשׁי הקדשׁים ונשׂאו כלמתם ותועבותם אשׁר עשׂו׃
Eze 44:14  ונתתי אותם שׁמרי משׁמרת הבית לכל עבדתו ולכל אשׁר יעשׂה בו׃
Eze 44:15  והכהנים הלוים בני צדוק אשׁר שׁמרו את־משׁמרת מקדשׁי בתעות בני־ישׂראל מעלי המה יקרבו אלי לשׁרתני ועמדו לפני להקריב לי חלב ודם נאם אדני יהוה׃
Eze 44:16  המה יבאו אל־מקדשׁי והמה יקרבו אל־שׁלחני לשׁרתני ושׁמרו את־משׁמרתי׃
Eze 44:17  והיה בבואם אל־שׁערי החצר הפנימית בגדי פשׁתים ילבשׁו ולא־יעלה עליהם צמר בשׁרתם בשׁערי החצר הפנימית וביתה׃
Eze 44:18  פארי פשׁתים יהיו על־ראשׁם ומכנסי פשׁתים יהיו על־מתניהם לא יחגרו ביזע׃
Eze 44:19  ובצאתם אל־החצר החיצונה אל־החצר החיצונה אל־העם יפשׁטו את־בגדיהם אשׁר־המה משׁרתם בם והניחו אותם בלשׁכת הקדשׁ ולבשׁו בגדים אחרים ולא־יקדשׁו את־העם בבגדיהם׃
Eze 44:20  וראשׁם לא יגלחו ופרע לא ישׁלחו כסום יכסמו את־ראשׁיהם׃
Eze 44:21  ויין לא־ישׁתו כל־כהן בבואם אל־החצר הפנימית׃
Eze 44:22  ואלמנה וגרושׁה לא־יקחו להם לנשׁים כי אם־בתולת מזרע בית ישׂראל והאלמנה אשׁר תהיה אלמנה מכהן יקחו׃
Eze 44:23  ואת־עמי יורו בין קדשׁ לחל ובין־טמא לטהור יודעם׃
Eze 44:24  ועל־ריב המה יעמדו לשׁפט במשׁפטי ושׁפטהו ואת־תורתי ואת־חקתי בכל־מועדי ישׁמרו ואת־שׁבתותי יקדשׁו׃
Eze 44:25  ואל־מת אדם לא יבוא לטמאה כי אם־לאב ולאם ולבן ולבת לאח ולאחות אשׁר־לא־היתה לאישׁ יטמאו׃
Eze 44:26  ואחרי טהרתו שׁבעת ימים יספרו־לו׃
Eze 44:27  וביום באו אל־הקדשׁ אל־החצר הפנימית לשׁרת בקדשׁ יקריב חטאתו נאם אדני יהוה׃
Eze 44:28  והיתה להם לנחלה אני נחלתם ואחזה לא־תתנו להם בישׂראל אני אחזתם׃
Eze 44:29  המנחה והחטאת והאשׁם המה יאכלום וכל־חרם בישׂראל להם יהיה׃
Eze 44:30  וראשׁית כל־בכורי כל וכל־תרומת כל מכל תרומותיכם לכהנים יהיה וראשׁית ערסותיכם תתנו לכהן להניח ברכה אל־ביתך׃
Eze 44:31  כל־נבלה וטרפה מן־העוף ומן־הבהמה לא יאכלו הכהנים׃
Eze 45:1  ובהפילכם את־הארץ בנחלה תרימו תרומה ליהוה קדשׁ מן־הארץ ארך חמשׁה ועשׂרים אלף ארך ורחב עשׂרה אלף קדשׁ־הוא בכל־גבולה סביב׃
Eze 45:2  יהיה מזה אל־הקדשׁ חמשׁ מאות בחמשׁ מאות מרבע סביב וחמשׁים אמה מגרשׁ לו סביב׃
Eze 45:3  ומן־המדה הזאת תמוד ארך חמשׁ ועשׂרים אלף ורחב עשׂרת אלפים ובו־יהיה המקדשׁ קדשׁ קדשׁים׃
Eze 45:4  קדשׁ מן־הארץ הוא לכהנים משׁרתי המקדשׁ יהיה הקרבים לשׁרת את־יהוה והיה להם מקום לבתים ומקדשׁ למקדשׁ׃
Eze 45:5  וחמשׁה ועשׂרים אלף ארך ועשׂרת אלפים רחב יהיה ללוים משׁרתי הבית להם לאחזה עשׂרים לשׁכת׃
Eze 45:6  ואחזת העיר תתנו חמשׁת אלפים רחב וארך חמשׁה ועשׂרים אלף לעמת תרומת הקדשׁ לכל־בית ישׂראל יהיה׃
Eze 45:7  ולנשׂיא מזה ומזה לתרומת הקדשׁ ולאחזת העיר אל־פני תרומת־הקדשׁ ואל־פני אחזת העיר מפאת־ים ימה ומפאת־קדמה קדימה וארך לעמות אחד החלקים מגבול ים אל־גבול קדימה׃
Eze 45:8  לארץ יהיה־לו לאחזה בישׂראל ולא־יונו עוד נשׂיאי את־עמי והארץ יתנו לבית־ישׂראל לשׁבטיהם׃
Eze 45:9  כה־אמר אדני יהוה רב־לכם נשׂיאי ישׂראל חמס ושׁד הסירו ומשׁפט וצדקה עשׂו הרימו גרשׁתיכם מעל עמי נאם אדני יהוה׃
Eze 45:10  מאזני־צדק ואיפת־צדק ובת־צדק יהי לכם׃
Eze 45:11  האיפה והבת תכן אחד יהיה לשׂאת מעשׂר החמר הבת ועשׂירת החמר האיפה אל־החמר יהיה מתכנתו׃
Eze 45:12  והשׁקל עשׂרים גרה עשׂרים שׁקלים חמשׁה ועשׂרים שׁקלים עשׂרה וחמשׁה שׁקל המנה יהיה לכם׃
Eze 45:13  זאת התרומה אשׁר תרימו שׁשׁית האיפה מחמר החטים ושׁשׁיתם האיפה מחמר השׂערים׃
Eze 45:14  וחק השׁמן הבת השׁמן מעשׂר הבת מן־הכר עשׂרת הבתים חמר כי־עשׂרת הבתים חמר׃
Eze 45:15  ושׂה־אחת מן־הצאן מן־המאתים ממשׁקה ישׂראל למנחה ולעולה ולשׁלמים לכפר עליהם נאם אדני יהוה׃
Eze 45:16  כל העם הארץ יהיו אל־התרומה הזאת לנשׂיא בישׂראל׃
Eze 45:17  ועל־הנשׂיא יהיה העולות והמנחה והנסך בחגים ובחדשׁים ובשׁבתות בכל־מועדי בית ישׂראל הוא־יעשׂה את־החטאת ואת־המנחה ואת־העולה ואת־השׁלמים לכפר בעד בית־ישׂראל׃
Eze 45:18  כה־אמר אדני יהוה בראשׁון באחד לחדשׁ תקח פר־בן־בקר תמים וחטאת את־המקדשׁ׃
Eze 45:19  ולקח הכהן מדם החטאת ונתן אל־מזוזת הבית ואל־ארבע פנות העזרה למזבח ועל־מזוזת שׁער החצר הפנימית׃
Eze 45:20  וכן תעשׂה בשׁבעה בחדשׁ מאישׁ שׁגה ומפתי וכפרתם את־הבית׃
Eze 45:21  בראשׁון בארבעה עשׂר יום לחדשׁ יהיה לכם הפסח חג שׁבעות ימים מצות יאכל׃
Eze 45:22  ועשׂה הנשׂיא ביום ההוא בעדו ובעד כל־עם הארץ פר חטאת׃
Eze 45:23  ושׁבעת ימי־החג יעשׂה עולה ליהוה שׁבעת פרים ושׁבעת אילים תמימם ליום שׁבעת הימים וחטאת שׂעיר עזים ליום׃
Eze 45:24  ומנחה איפה לפר ואיפה לאיל יעשׂה ושׁמן הין לאיפה׃
Eze 45:25  בשׁביעי בחמשׁה עשׂר יום לחדשׁ בחג יעשׂה כאלה שׁבעת הימים כחטאת כעלה וכמנחה וכשׁמן׃
Eze 46:1  כה־אמר אדני יהוה שׁער החצר הפנימית הפנה קדים יהיה סגור שׁשׁת ימי המעשׂה וביום השׁבת יפתח וביום החדשׁ יפתח׃
Eze 46:2  ובא הנשׂיא דרך אולם השׁער מחוץ ועמד על־מזוזת השׁער ועשׂו הכהנים את־עולתו ואת־שׁלמיו והשׁתחוה על־מפתן השׁער ויצא והשׁער לא־יסגר עד־הערב׃
Eze 46:3  והשׁתחוו עם־הארץ פתח השׁער ההוא בשׁבתות ובחדשׁים לפני יהוה׃
Eze 46:4  והעלה אשׁר־יקרב הנשׂיא ליהוה ביום השׁבת שׁשׁה כבשׂים תמימם ואיל תמים׃
Eze 46:5  ומנחה איפה לאיל ולכבשׂים מנחה מתת ידו ושׁמן הין לאיפה׃
Eze 46:6  וביום החדשׁ פר בן־בקר תמימם ושׁשׁת כבשׂם ואיל תמימם יהיו׃
Eze 46:7  ואיפה לפר ואיפה לאיל יעשׂה מנחה ולכבשׂים כאשׁר תשׂיג ידו ושׁמן הין לאיפה׃
Eze 46:8  ובבוא הנשׂיא דרך אולם השׁער יבוא ובדרכו יצא׃
Eze 46:9  ובבוא עם־הארץ לפני יהוה במועדים הבא דרך־שׁער צפון להשׁתחות יצא דרך־שׁער נגב והבא דרך־שׁער נגב יצא דרך־שׁער צפונה לא ישׁוב דרך השׁער אשׁר־בא בו כי נכחו יצאו׃
Eze 46:10  והנשׂיא בתוכם בבואם יבוא ובצאתם יצאו׃
Eze 46:11  ובחגים ובמועדים תהיה המנחה איפה לפר ואיפה לאיל ולכבשׂים מתת ידו ושׁמן הין לאיפה׃
Eze 46:12  וכי־יעשׂה הנשׂיא נדבה עולה או־שׁלמים נדבה ליהוה ופתח לו את השׁער הפנה קדים ועשׂה את־עלתו ואת־שׁלמיו כאשׁר יעשׂה ביום השׁבת ויצא וסגר את־השׁער אחרי צאתו׃
Eze 46:13  וכבשׂ בן־שׁנתו תמים תעשׂה עולה ליום ליהוה בבקר בבקר תעשׂה אתו׃
Eze 46:14  ומנחה תעשׂה עליו בבקר בבקר שׁשׁית האיפה ושׁמן שׁלישׁית ההין לרס את־הסלת מנחה ליהוה חקות עולם תמיד׃
Eze 46:15  ועשׂו את־הכבשׂ ואת־המנחה ואת־השׁמן בבקר בבקר עולת תמיד׃
Eze 46:16  כה־אמר אדני יהוה כי־יתן הנשׂיא מתנה לאישׁ מבניו נחלתו היא לבניו תהיה אחזתם היא בנחלה׃
Eze 46:17  וכי־יתן מתנה מנחלתו לאחד מעבדיו והיתה לו עד־שׁנת הדרור ושׁבת לנשׂיא אך נחלתו בניו להם תהיה׃
Eze 46:18  ולא־יקח הנשׂיא מנחלת העם להונתם מאחזתם מאחזתו ינחל את־בניו למען אשׁר לא־יפצו עמי אישׁ מאחזתו׃
Eze 46:19  ויביאני במבוא אשׁר על־כתף השׁער אל־הלשׁכות הקדשׁ אל־הכהנים הפנות צפונה והנה־שׁם מקום בירכתם ימה׃
Eze 46:20  ויאמר אלי זה המקום אשׁר יבשׁלו־שׁם הכהנים את־האשׁם ואת־החטאת אשׁר יאפו את־המנחה לבלתי הוציא אל־החצר החיצונה לקדשׁ את־העם׃
Eze 46:21  ויוציאני אל־החצר החיצנה ויעבירני אל־ארבעת מקצועי החצר והנה חצר במקצע החצר חצר במקצע החצר׃
Eze 46:22  בארבעת מקצעות החצר חצרות קטרות ארבעים ארך ושׁלשׁים רחב מדה אחת לארבעתם מהקצעות׃
Eze 46:23  וטור סביב בהם סביב לארבעתם ומבשׁלות עשׂוי מתחת הטירות סביב׃
Eze 46:24  ויאמר אלי אלה בית המבשׁלים אשׁר יבשׁלו־שׁם משׁרתי הבית את־זבח העם׃
Eze 47:1  וישׁבני אל־פתח הבית והנה־מים יצאים מתחת מפתן הבית קדימה כי־פני הבית קדים והמים ירדים מתחת מכתף הבית הימנית מנגב למזבח׃
Eze 47:2  ויוצאני דרך־שׁער צפונה ויסבני דרך חוץ אל־שׁער החוץ דרך הפונה קדים והנה־מים מפכים מן־הכתף הימנית׃
Eze 47:3  בצאת־האישׁ קדים וקו בידו וימד אלף באמה ויעברני במים מי אפסים׃
Eze 47:4  וימד אלף ויעברני במים מים ברכים וימד אלף ויעברני מי מתנים׃
Eze 47:5  וימד אלף נחל אשׁר לא־אוכל לעבר כי־גאו המים מי שׂחו נחל אשׁר לא־יעבר׃
Eze 47:6  ויאמר אלי הראית בן־אדם ויולכני וישׁבני שׂפת הנחל׃
Eze 47:7  בשׁובני והנה אל־שׂפת הנחל עץ רב מאד מזה ומזה׃
Eze 47:8  ויאמר אלי המים האלה יוצאים אל־הגלילה הקדמונה וירדו על־הערבה ובאו הימה אל־הימה המוצאים ונרפאו המים׃
Eze 47:9  והיה כל־נפשׁ חיה אשׁר־ישׁרץ אל כל־אשׁר יבוא שׁם נחלים יחיה והיה הדגה רבה מאד כי באו שׁמה המים האלה וירפאו וחי כל אשׁר־יבוא שׁמה הנחל׃
Eze 47:10  והיה יעמדו עליו דוגים מעין גדי ועד־עין עגלים משׁטוח לחרמים יהיו למינה תהיה דגתם כדגת הים הגדול רבה מאד׃
Eze 47:11  בצאתו וגבאיו ולא ירפאו למלח נתנו׃
Eze 47:12  ועל־הנחל יעלה על־שׂפתו מזה ומזה כל־עץ־מאכל לא־יבול עלהו ולא־יתם פריו לחדשׁיו יבכר כי מימיו מן־המקדשׁ המה יוצאים והיו פריו למאכל ועלהו לתרופה׃
Eze 47:13  כה אמר אדני יהוה גה גבול אשׁר תתנחלו את־הארץ לשׁני עשׂר שׁבטי ישׂראל יוסף חבלים׃
Eze 47:14  ונחלתם אותה אישׁ כאחיו אשׁר נשׂאתי את־ידי לתתה לאבתיכם ונפלה הארץ הזאת לכם בנחלה׃
Eze 47:15  וזה גבול הארץ לפאת צפונה מן־הים הגדול הדרך חתלן לבוא צדדה׃
Eze 47:16  חמת ברותה סברים אשׁר בין־גבול דמשׂק ובין גבול חמת חצר התיכון אשׁר אל־גבול חורן׃
Eze 47:17  והיה גבול מן־הים חצר עינון גבול דמשׂק וצפון צפונה וגבול חמת ואת פאת צפון׃
Eze 47:18  ופאת קדים מבין חורן ומבין־דמשׂק ומבין הגלעד ומבין ארץ ישׂראל הירדן מגבול על־הים הקדמוני תמדו ואת פאת קדימה׃
Eze 47:19  ופאת נגב תימנה מתמר עד־מי מריבות קדשׁ נחלה אל־הים הגדול ואת פאת־תימנה נגבה׃
Eze 47:20  ופאת־ים הים הגדול מגבול עד־נכח לבוא חמת זאת פאת־ים׃
Eze 47:21  וחלקתם את־הארץ הזאת לכם לשׁבטי ישׂראל׃
Eze 47:22  והיה תפלו אותה בנחלה לכם ולהגרים הגרים בתוככם אשׁר־הולדו בנים בתוככם והיו לכם כאזרח בבני ישׂראל אתכם יפלו בנחלה בתוך שׁבטי ישׂראל׃
Eze 47:23  והיה בשׁבט אשׁר־גר הגר אתו שׁם תתנו נחלתו נאם אדני יהוה׃
Eze 48:1  ואלה שׁמות השׁבטים מקצה צפונה אל־יד דרך־חתלן לבוא־חמת חצר עינן גבול דמשׂק צפונה אל־יד חמת והיו־לו פאת־קדים הים דן אחד׃
Eze 48:2  ועל גבול דן מפאת קדים עד־פאת־ימה אשׁר אחד׃
Eze 48:3  ועל גבול אשׁר מפאת קדימה ועד־פאת־ימה נפתלי אחד׃
Eze 48:4  ועל גבול נפתלי מפאת קדמה עד־פאת־ימה מנשׁה אחד׃
Eze 48:5  ועל גבול מנשׁה מפאת קדמה עד־פאת־ימה אפרים אחד׃
Eze 48:6  ועל גבול אפרים מפאת קדים ועד־פאת־ימה ראובן אחד׃
Eze 48:7  ועל גבול ראובן מפאת קדים עד־פאת־ימה יהודה אחד׃
Eze 48:8  ועל גבול יהודה מפאת קדים עד־פאת־ימה תהיה התרומה אשׁר־תרימו חמשׁה ועשׂרים אלף רחב וארך כאחד החלקים מפאת קדימה עד־פאת־ימה והיה המקדשׁ בתוכו׃
Eze 48:9  התרומה אשׁר תרימו ליהוה ארך חמשׁה ועשׂרים אלף ורחב עשׂרת אלפים׃
Eze 48:10  ולאלה תהיה תרומת־הקדשׁ לכהנים צפונה חמשׁה ועשׂרים אלף וימה רחב עשׂרת אלפים וקדימה רחב עשׂרת אלפים ונגבה ארך חמשׁה ועשׂרים אלף והיה מקדשׁ־יהוה בתוכו׃
Eze 48:11  לכהנים המקדשׁ מבני צדוק אשׁר שׁמרו משׁמרתי אשׁר לא־תעו בתעות בני ישׂראל כאשׁר תעו הלוים׃
Eze 48:12  והיתה להם תרומיה מתרומת הארץ קדשׁ קדשׁים אל־גבול הלוים׃
Eze 48:13  והלוים לעמת גבול הכהנים חמשׁה ועשׂרים אלף ארך ורחב עשׂרת אלפים כל־ארך חמשׁה ועשׂרים אלף ורחב עשׂרת אלפים׃
Eze 48:14  ולא־ימכרו ממנו ולא ימר ולא יעבור ראשׁית הארץ כי־קדשׁ ליהוה׃
Eze 48:15  וחמשׁת אלפים הנותר ברחב על־פני חמשׁה ועשׂרים אלף חל־הוא לעיר למושׁב ולמגרשׁ והיתה העיר בתוכה׃
Eze 48:16  ואלה מדותיה פאת צפון חמשׁ מאות וארבעת אלפים ופאת־נגב חמשׁ חמשׁ מאות וארבעת אלפים ומפאת קדים חמשׁ מאות וארבעת אלפים ופאת־ימה חמשׁ מאות וארבעת אלפים׃
Eze 48:17  והיה מגרשׁ לעיר צפונה חמשׁים ומאתים ונגבה חמשׁים ומאתים וקדימה חמשׁים ומאתים וימה חמשׁים ומאתים׃
Eze 48:18  והנותר בארך לעמת תרומת הקדשׁ עשׂרת אלפים קדימה ועשׂרת אלפים ימה והיה לעמת תרומת הקדשׁ והיתה תבואתה ללחם לעבדי העיר׃
Eze 48:19  והעבד העיר יעבדוהו מכל שׁבטי ישׂראל׃
Eze 48:20  כל־התרומה חמשׁה ועשׂרים אלף בחמשׁה ועשׂרים אלף רביעית תרימו את־תרומת הקדשׁ אל־אחזת העיר׃
Eze 48:21  והנותר לנשׂיא מזה ומזה לתרומת־הקדשׁ ולאחזת העיר אל־פני חמשׁה ועשׂרים אלף תרומה עד־גבול קדימה וימה על־פני חמשׁה ועשׂרים אלף על־גבול ימה לעמת חלקים לנשׂיא והיתה תרומת הקדשׁ ומקדשׁ הבית בתוכה׃
Eze 48:22  ומאחזת הלוים ומאחזת העיר בתוך אשׁר לנשׂיא יהיה בין גבול יהודה ובין גבול בנימן לנשׂיא יהיה׃
Eze 48:23  ויתר השׁבטים מפאת קדימה עד־פאת־ימה בנימן אחד׃
Eze 48:24  ועל גבול בנימן מפאת קדימה עד־פאת־ימה שׁמעון אחד׃
Eze 48:25  ועל גבול שׁמעון מפאת קדימה עד־פאת־ימה ישׂשכר אחד׃
Eze 48:26  ועל גבול ישׂשכר מפאת קדימה עד־פאת־ימה זבולן אחד׃
Eze 48:27  ועל גבול זבולן מפאת קדמה עד־פאת־ימה גד אחד׃
Eze 48:28  ועל גבול גד אל־פאת נגב תימנה והיה גבול מתמר מי מריבת קדשׁ נחלה על־הים הגדול׃
Eze 48:29  זאת הארץ אשׁר־תפילו מנחלה לשׁבטי ישׂראל ואלה מחלקותם נאם אדני יהוה׃
Eze 48:30  ואלה תוצאת העיר מפאת צפון חמשׁ מאות וארבעת אלפים מדה׃
Eze 48:31  ושׁערי העיר על־שׁמות שׁבטי ישׂראל שׁערים שׁלושׁה צפונה שׁער ראובן אחד שׁער יהודה אחד שׁער לוי אחד׃
Eze 48:32  ואל־פאת קדימה חמשׁ מאות וארבעת אלפים ושׁערים שׁלשׁה ושׁער יוסף אחד שׁער בנימן אחד שׁער דן אחד׃
Eze 48:33  ופאת־נגבה חמשׁ מאות וארבעת אלפים מדה ושׁערים שׁלשׁה שׁער שׁמעון אחד שׁער ישׂשכר אחד שׁער זבולן אחד׃
Eze 48:34  פאת־ימה חמשׁ מאות וארבעת אלפים שׁעריהם שׁלשׁה שׁער גד אחד שׁער אשׁר אחד שׁער נפתלי אחד׃
Eze 48:35  סביב שׁמנה עשׂר אלף ושׁם־העיר מיום יהוה שׁמה׃


\end{document}