\begin{document}

\title{יחזקאל}


\chapter{1}

\par 1 ויהי בשׁלשׁים שׁנה ברביעי בחמשׁה לחדשׁ ואני בתוך־הגולה על־נהר־כבר נפתחו השׁמים ואראה מראות אלהים׃
\par 2 בחמשׁה לחדשׁ היא השׁנה החמישׁית לגלות המלך יויכין׃
\par 3 היה היה דבר־יהוה אל־יחזקאל בן־בוזי הכהן בארץ כשׂדים על־נהר־כבר ותהי עליו שׁם יד־יהוה׃
\par 4 וארא והנה רוח סערה באה מן־הצפון ענן גדול ואשׁ מתלקחת ונגה לו סביב ומתוכה כעין החשׁמל מתוך האשׁ׃
\par 5 ומתוכה דמות ארבע חיות וזה מראיהן דמות אדם להנה׃
\par 6 וארבעה פנים לאחת וארבע כנפים לאחת להם׃
\par 7 ורגליהם רגל ישׁרה וכף רגליהם ככף רגל עגל ונצצים כעין נחשׁת קלל׃
\par 8 וידו אדם מתחת כנפיהם על ארבעת רבעיהם ופניהם וכנפיהם לארבעתם׃
\par 9 חברת אשׁה אל־אחותה כנפיהם לא־יסבו בלכתן אישׁ אל־עבר פניו ילכו׃
\par 10 ודמות פניהם פני אדם ופני אריה אל־הימין לארבעתם ופני־שׁור מהשׂמאול לארבעתן ופני־נשׁר לארבעתן׃
\par 11 ופניהם וכנפיהם פרדות מלמעלה לאישׁ שׁתים חברות אישׁ ושׁתים מכסות את גויתיהנה׃
\par 12 ואישׁ אל־עבר פניו ילכו אל אשׁר יהיה־שׁמה הרוח ללכת ילכו לא יסבו בלכתן׃
\par 13 ודמות החיות מראיהם כגחלי־אשׁ בערות כמראה הלפדים היא מתהלכת בין החיות ונגה לאשׁ ומן־האשׁ יוצא ברק׃
\par 14 והחיות רצוא ושׁוב כמראה הבזק׃
\par 15 וארא החיות והנה אופן אחד בארץ אצל החיות לארבעת פניו׃
\par 16 מראה האופנים ומעשׂיהם כעין תרשׁישׁ ודמות אחד לארבעתן ומראיהם ומעשׂיהם כאשׁר יהיה האופן בתוך האופן׃
\par 17 על־ארבעת רבעיהן בלכתם ילכו לא יסבו בלכתן׃
\par 18 וגביהן וגבה להם ויראה להם וגבתם מלאת עינים סביב לארבעתן׃
\par 19 ובלכת החיות ילכו האופנים אצלם ובהנשׂא החיות מעל הארץ ינשׂאו האופנים׃
\par 20 על אשׁר יהיה־שׁם הרוח ללכת ילכו שׁמה הרוח ללכת והאופנים ינשׂאו לעמתם כי רוח החיה באופנים׃
\par 21 בלכתם ילכו ובעמדם יעמדו ובהנשׂאם מעל הארץ ינשׂאו האופנים לעמתם כי רוח החיה באופנים׃
\par 22 ודמות על־ראשׁי החיה רקיע כעין הקרח הנורא נטוי על־ראשׁיהם מלמעלה׃
\par 23 ותחת הרקיע כנפיהם ישׁרות אשׁה אל־אחותה לאישׁ שׁתים מכסות להנה ולאישׁ שׁתים מכסות להנה את גויתיהם׃
\par 24 ואשׁמע את־קול כנפיהם כקול מים רבים כקול־שׁדי בלכתם קול המלה כקול מחנה בעמדם תרפינה כנפיהן׃
\par 25 ויהי־קול מעל לרקיע אשׁר על־ראשׁם בעמדם תרפינה כנפיהן׃
\par 26 וממעל לרקיע אשׁר על־ראשׁם כמראה אבן־ספיר דמות כסא ועל דמות הכסא דמות כמראה אדם עליו מלמעלה׃
\par 27 וארא כעין חשׁמל כמראה־אשׁ בית־לה סביב ממראה מתניו ולמעלה וממראה מתניו ולמטה ראיתי כמראה־אשׁ ונגה לו סביב׃
\par 28 כמראה הקשׁת אשׁר יהיה בענן ביום הגשׁם כן מראה הנגה סביב הוא מראה דמות כבוד־יהוה ואראה ואפל על־פני ואשׁמע קול מדבר׃

\chapter{2}

\par 1 ויאמר אלי בן־אדם עמד על־רגליך ואדבר אתך׃
\par 2 ותבא בי רוח כאשׁר דבר אלי ותעמדני על־רגלי ואשׁמע את מדבר אלי׃
\par 3 ויאמר אלי בן־אדם שׁולח אני אותך אל־בני ישׂראל אל־גוים המורדים אשׁר מרדו־בי המה ואבותם פשׁעו בי עד־עצם היום הזה׃
\par 4 והבנים קשׁי פנים וחזקי־לב אני שׁולח אותך אליהם ואמרת אליהם כה אמר אדני יהוה׃
\par 5 והמה אם־ישׁמעו ואם־יחדלו כי בית מרי המה וידעו כי נביא היה בתוכם׃
\par 6 ואתה בן־אדם אל־תירא מהם ומדבריהם אל־תירא כי סרבים וסלונים אותך ואל־עקרבים אתה יושׁב מדבריהם אל־תירא ומפניהם אל־תחת כי בית מרי המה׃
\par 7 ודברת את־דברי אליהם אם־ישׁמעו ואם־יחדלו כי מרי המה׃
\par 8 ואתה בן־אדם שׁמע את אשׁר־אני מדבר אליך אל־תהי־מרי כבית המרי פצה פיך ואכל את אשׁר־אני נתן אליך׃
\par 9 ואראה והנה־יד שׁלוחה אלי והנה־בו מגלת־ספר׃
\par 10 ויפרשׂ אותה לפני והיא כתובה פנים ואחור וכתוב אליה קנים והגה והי׃

\chapter{3}

\par 1 ויאמר אלי בן־אדם את אשׁר־תמצא אכול אכול את־המגלה הזאת ולך דבר אל־בית ישׂראל׃
\par 2 ואפתח את־פי ויאכלני את המגלה הזאת׃
\par 3 ויאמר אלי בן־אדם בטנך תאכל ומעיך תמלא את המגלה הזאת אשׁר אני נתן אליך ואכלה ותהי בפי כדבשׁ למתוק׃
\par 4 ויאמר אלי בן־אדם לך־בא אל־בית ישׂראל ודברת בדברי אליהם׃
\par 5 כי לא אל־עם עמקי שׂפה וכבדי לשׁון אתה שׁלוח אל־בית ישׂראל׃
\par 6 לא אל־עמים רבים עמקי שׂפה וכבדי לשׁון אשׁר לא־תשׁמע דבריהם אם־לא אליהם שׁלחתיך המה ישׁמעו אליך׃
\par 7 ובית ישׂראל לא יאבו לשׁמע אליך כי־אינם אבים לשׁמע אלי כי כל־בית ישׂראל חזקי־מצח וקשׁי־לב המה׃
\par 8 הנה נתתי את־פניך חזקים לעמת פניהם ואת־מצחך חזק לעמת מצחם׃
\par 9 כשׁמיר חזק מצר נתתי מצחך לא־תירא אותם ולא־תחת מפניהם כי בית־מרי המה׃
\par 10 ויאמר אלי בן־אדם את־כל־דברי אשׁר אדבר אליך קח בלבבך ובאזניך שׁמע׃
\par 11 ולך בא אל־הגולה אל־בני עמך ודברת אליהם ואמרת אליהם כה אמר אדני יהוה אם־ישׁמעו ואם־יחדלו׃
\par 12 ותשׂאני רוח ואשׁמע אחרי קול רעשׁ גדול ברוך כבוד־יהוה ממקומו׃
\par 13 וקול כנפי החיות משׁיקות אשׁה אל־אחותה וקול האופנים לעמתם וקול רעשׁ גדול׃
\par 14 ורוח נשׂאתני ותקחני ואלך מר בחמת רוחי ויד־יהוה עלי חזקה׃
\par 15 ואבוא אל־הגולה תל אביב הישׁבים אל־נהר־כבר ואשׁר המה יושׁבים שׁם ואשׁב שׁם שׁבעת ימים משׁמים בתוכם׃
\par 16 ויהי מקצה שׁבעת ימים ויהי דבר־יהוה אלי לאמר׃
\par 17 בן־אדם צפה נתתיך לבית ישׂראל ושׁמעת מפי דבר והזהרת אותם ממני׃
\par 18 באמרי לרשׁע מות תמות ולא הזהרתו ולא דברת להזהיר רשׁע מדרכו הרשׁעה לחיתו הוא רשׁע בעונו ימות ודמו מידך אבקשׁ׃
\par 19 ואתה כי־הזהרת רשׁע ולא־שׁב מרשׁעו ומדרכו הרשׁעה הוא בעונו ימות ואתה את־נפשׁך הצלת׃
\par 20 ובשׁוב צדיק מצדקו ועשׂה עול ונתתי מכשׁול לפניו הוא ימות כי לא הזהרתו בחטאתו ימות ולא תזכרן צדקתו אשׁר עשׂה ודמו מידך אבקשׁ׃
\par 21 ואתה כי הזהרתו צדיק לבלתי חטא צדיק והוא לא־חטא חיו יחיה כי נזהר ואתה את־נפשׁך הצלת׃
\par 22 ותהי עלי שׁם יד־יהוה ויאמר אלי קום צא אל־הבקעה ושׁם אדבר אותך׃
\par 23 ואקום ואצא אל־הבקעה והנה־שׁם כבוד־יהוה עמד ככבוד אשׁר ראיתי על־נהר־כבר ואפל על־פני׃
\par 24 ותבא־בי רוח ותעמדני על־רגלי וידבר אתי ויאמר אלי בא הסגר בתוך ביתך׃
\par 25 ואתה בן־אדם הנה נתנו עליך עבותים ואסרוך בהם ולא תצא בתוכם׃
\par 26 ולשׁונך אדביק אל־חכך ונאלמת ולא־תהיה להם לאישׁ מוכיח כי בית מרי המה׃
\par 27 ובדברי אותך אפתח את־פיך ואמרת אליהם כה אמר אדני יהוה השׁמע ישׁמע והחדל יחדל כי בית מרי המה׃

\chapter{4}

\par 1 ואתה בן־אדם קח־לך לבנה ונתתה אותה לפניך וחקות עליה עיר את־ירושׁלם׃
\par 2 ונתתה עליה מצור ובנית עליה דיק ושׁפכת עליה סללה ונתתה עליה מחנות ושׂים־עליה כרים סביב׃
\par 3 ואתה קח־לך מחבת ברזל ונתתה אותה קיר ברזל בינך ובין העיר והכינתה את־פניך אליה והיתה במצור וצרת עליה אות היא לבית ישׂראל׃
\par 4 ואתה שׁכב על־צדך השׂמאלי ושׂמת את־עון בית־ישׂראל עליו מספר הימים אשׁר תשׁכב עליו תשׂא את־עונם׃
\par 5 ואני נתתי לך את־שׁני עונם למספר ימים שׁלשׁ־מאות ותשׁעים יום ונשׂאת עון בית־ישׂראל׃
\par 6 וכלית את־אלה ושׁכבת על־צדך הימוני שׁנית ונשׂאת את־עון בית־יהודה ארבעים יום יום לשׁנה יום לשׁנה נתתיו לך׃
\par 7 ואל־מצור ירושׁלם תכין פניך וזרעך חשׂופה ונבאת עליה׃
\par 8 והנה נתתי עליך עבותים ולא־תהפך מצדך אל־צדך עד־כלותך ימי מצורך׃
\par 9 ואתה קח־לך חטין ושׂערים ופול ועדשׁים ודחן וכסמים ונתתה אותם בכלי אחד ועשׂית אותם לך ללחם מספר הימים אשׁר־אתה שׁוכב על־צדך שׁלשׁ־מאות ותשׁעים יום תאכלנו׃
\par 10 ומאכלך אשׁר תאכלנו במשׁקול עשׂרים שׁקל ליום מעת עד־עת תאכלנו׃
\par 11 ומים במשׂורה תשׁתה שׁשׁית ההין מעת עד־עת תשׁתה׃
\par 12 ועגת שׂערים תאכלנה והיא בגללי צאת האדם תעגנה לעיניהם׃
\par 13 ויאמר יהוה ככה יאכלו בני־ישׂראל את־לחמם טמא בגוים אשׁר אדיחם שׁם׃
\par 14 ואמר אהה אדני יהוה הנה נפשׁי לא מטמאה ונבלה וטרפה לא־אכלתי מנעורי ועד־עתה ולא־בא בפי בשׂר פגול׃
\par 15 ויאמר אלי ראה נתתי לך את־צפועי הבקר תחת גללי האדם ועשׂית את־לחמך עליהם׃
\par 16 ויאמר אלי בן־אדם הנני שׁבר מטה־לחם בירושׁלם ואכלו־לחם במשׁקל ובדאגה ומים במשׂורה ובשׁממון ישׁתו׃
\par 17 למען יחסרו לחם ומים ונשׁמו אישׁ ואחיו ונמקו בעונם׃

\chapter{5}

\par 1 ואתה בן־אדם קח־לך חרב חדה תער הגלבים תקחנה לך והעברת על־ראשׁך ועל־זקנך ולקחת לך מאזני משׁקל וחלקתם׃
\par 2 שׁלשׁית באור תבעיר בתוך העיר כמלאת ימי המצור ולקחת את־השׁלשׁית תכה בחרב סביבותיה והשׁלשׁית תזרה לרוח וחרב אריק אחריהם׃
\par 3 ולקחת משׁם מעט במספר וצרת אותם בכנפיך׃
\par 4 ומהם עוד תקח והשׁלכת אותם אל־תוך האשׁ ושׂרפת אתם באשׁ ממנו תצא־אשׁ אל־כל־בית ישׂראל׃
\par 5 כה אמר אדני יהוה זאת ירושׁלם בתוך הגוים שׂמתיה וסביבותיה ארצות׃
\par 6 ותמר את־משׁפטי לרשׁעה מן־הגוים ואת־חקותי מן־הארצות אשׁר סביבותיה כי במשׁפטי מאסו וחקותי לא־הלכו בהם׃
\par 7 לכן כה־אמר אדני יהוה יען המנכם מן־הגוים אשׁר סביבותיכם בחקותי לא הלכתם ואת־משׁפטי לא עשׂיתם וכמשׁפטי הגוים אשׁר סביבותיכם לא עשׂיתם׃
\par 8 לכן כה אמר אדני יהוה הנני עליך גם־אני ועשׂיתי בתוכך משׁפטים לעיני הגוים׃
\par 9 ועשׂיתי בך את אשׁר לא־עשׂיתי ואת אשׁר־לא־אעשׂה כמהו עוד יען כל־תועבתיך׃
\par 10 לכן אבות יאכלו בנים בתוכך ובנים יאכלו אבותם ועשׂיתי בך שׁפטים וזריתי את־כל־שׁאריתך לכל־רוח׃
\par 11 לכן חי־אני נאם אדני יהוה אם־לא יען את־מקדשׁי טמאת בכל־שׁקוציך ובכל־תועבתיך וגם־אני אגרע ולא־תחוס עיני וגם־אני לא אחמול׃
\par 12 שׁלשׁתיך בדבר ימותו וברעב יכלו בתוכך והשׁלשׁית בחרב יפלו סביבותיך והשׁלישׁית לכל־רוח אזרה וחרב אריק אחריהם׃
\par 13 וכלה אפי והנחותי חמתי בם והנחמתי וידעו כי־אני יהוה דברתי בקנאתי בכלותי חמתי בם׃
\par 14 ואתנך לחרבה ולחרפה בגוים אשׁר סביבותיך לעיני כל־עובר׃
\par 15 והיתה חרפה וגדופה מוסר ומשׁמה לגוים אשׁר סביבותיך בעשׂותי בך שׁפטים באף ובחמה ובתכחות חמה אני יהוה דברתי׃
\par 16 בשׁלחי את־חצי הרעב הרעים בהם אשׁר היו למשׁחית אשׁר־אשׁלח אותם לשׁחתכם ורעב אסף עליכם ושׁברתי לכם מטה־לחם׃
\par 17 ושׁלחתי עליכם רעב וחיה רעה ושׁכלך ודבר ודם יעבר־בך וחרב אביא עליך אני יהוה דברתי׃

\chapter{6}

\par 1 ויהי דבר־יהוה אלי לאמר׃
\par 2 בן־אדם שׂים פניך אל־הרי ישׂראל והנבא אליהם׃
\par 3 ואמרת הרי ישׂראל שׁמעו דבר־אדני יהוה כה־אמר אדני יהוה להרים ולגבעות לאפיקים ולגאית הנני אני מביא עליכם חרב ואבדתי במותיכם׃
\par 4 ונשׁמו מזבחותיכם ונשׁברו חמניכם והפלתי חלליכם לפני גלוליכם׃
\par 5 ונתתי את־פגרי בני ישׂראל לפני גלוליהם וזריתי את־עצמותיכם סביבות מזבחותיכם׃
\par 6 בכל מושׁבותיכם הערים תחרבנה והבמות תישׁמנה למען יחרבו ויאשׁמו מזבחותיכם ונשׁברו ונשׁבתו גלוליכם ונגדעו חמניכם ונמחו מעשׂיכם׃
\par 7 ונפל חלל בתוככם וידעתם כי־אני יהוה׃
\par 8 והותרתי בהיות לכם פליטי חרב בגוים בהזרותיכם בארצות׃
\par 9 וזכרו פליטיכם אותי בגוים אשׁר נשׁבו־שׁם אשׁר נשׁברתי את־לבם הזונה אשׁר־סר מעלי ואת עיניהם הזנות אחרי גלוליהם ונקטו בפניהם אל־הרעות אשׁר עשׂו לכל תועבתיהם׃
\par 10 וידעו כי־אני יהוה לא אל־חנם דברתי לעשׂות להם הרעה הזאת׃
\par 11 כה־אמר אדני יהוה הכה בכפך ורקע ברגלך ואמר־אח אל כל־תועבות רעות בית ישׂראל אשׁר בחרב ברעב ובדבר יפלו׃
\par 12 הרחוק בדבר ימות והקרוב בחרב יפול והנשׁאר והנצור ברעב ימות וכליתי חמתי בם׃
\par 13 וידעתם כי־אני יהוה בהיות חלליהם בתוך גלוליהם סביבות מזבחותיהם אל כל־גבעה רמה בכל ראשׁי ההרים ותחת כל־עץ רענן ותחת כל־אלה עבתה מקום אשׁר נתנו־שׁם ריח ניחח לכל גלוליהם׃
\par 14 ונטיתי את־ידי עליהם ונתתי את־הארץ שׁממה ומשׁמה ממדבר דבלתה בכל מושׁבותיהם וידעו כי־אני יהוה׃

\chapter{7}

\par 1 ויהי דבר־יהוה אלי לאמר׃
\par 2 ואתה בן־אדם כה־אמר אדני יהוה לאדמת ישׂראל קץ בא הקץ על־ארבעת כנפות הארץ׃
\par 3 עתה הקץ עליך ושׁלחתי אפי בך ושׁפטתיך כדרכיך ונתתי עליך את כל־תועבתיך׃
\par 4 ולא־תחוס עיני עליך ולא אחמול כי דרכיך עליך אתן ותועבותיך בתוכך תהיין וידעתם כי־אני יהוה׃
\par 5 כה אמר אדני יהוה רעה אחת רעה הנה באה׃
\par 6 קץ בא בא הקץ הקיץ אליך הנה באה׃
\par 7 באה הצפירה אליך יושׁב הארץ בא העת קרוב היום מהומה ולא־הד הרים׃
\par 8 עתה מקרוב אשׁפוך חמתי עליך וכליתי אפי בך ושׁפטתיך כדרכיך ונתתי עליך את כל־תועבותיך׃
\par 9 ולא־תחוס עיני ולא אחמול כדרכיך עליך אתן ותועבותיך בתוכך תהיין וידעתם כי אני יהוה מכה׃
\par 10 הנה היום הנה באה יצאה הצפרה צץ המטה פרח הזדון׃
\par 11 החמס קם למטה־רשׁע לא־מהם ולא מהמונם ולא מהמהם ולא־נה בהם׃
\par 12 בא העת הגיע היום הקונה אל־ישׂמח והמוכר אל־יתאבל כי חרון אל־כל־המונה׃
\par 13 כי המוכר אל־הממכר לא ישׁוב ועוד בחיים חיתם כי־חזון אל־כל־המונה לא ישׁוב ואישׁ בעונו חיתו לא יתחזקו׃
\par 14 תקעו בתקוע והכין הכל ואין הלך למלחמה כי חרוני אל־כל־המונה׃
\par 15 החרב בחוץ והדבר והרעב מבית אשׁר בשׂדה בחרב ימות ואשׁר בעיר רעב ודבר יאכלנו׃
\par 16 ופלטו פליטיהם והיו אל־ההרים כיוני הגאיות כלם המות אישׁ בעונו׃
\par 17 כל־הידים תרפינה וכל־ברכים תלכנה מים׃
\par 18 וחגרו שׂקים וכסתה אותם פלצות ואל כל־פנים בושׁה ובכל־ראשׁיהם קרחה׃
\par 19 כספם בחוצות ישׁליכו וזהבם לנדה יהיה כספם וזהבם לא־יוכל להצילם ביום עברת יהוה נפשׁם לא ישׂבעו ומעיהם לא ימלאו כי־מכשׁול עונם היה׃
\par 20 וצבי עדיו לגאון שׂמהו וצלמי תועבתם שׁקוציהם עשׂו בו על־כן נתתיו להם לנדה׃
\par 21 ונתתיו ביד־הזרים לבז ולרשׁעי הארץ לשׁלל וחללה׃
\par 22 והסבותי פני מהם וחללו את־צפוני ובאו־בה פריצים וחללוה׃
\par 23 עשׂה הרתוק כי הארץ מלאה משׁפט דמים והעיר מלאה חמס׃
\par 24 והבאתי רעי גוים וירשׁו את־בתיהם והשׁבתי גאון עזים ונחלו מקדשׁיהם׃
\par 25 קפדה־בא ובקשׁו שׁלום ואין׃
\par 26 הוה על־הוה תבוא ושׁמעה אל־שׁמועה תהיה ובקשׁו חזון מנביא ותורה תאבד מכהן ועצה מזקנים׃
\par 27 המלך יתאבל ונשׂיא ילבשׁ שׁממה וידי עם־הארץ תבהלנה מדרכם אעשׂה אותם ובמשׁפטיהם אשׁפטם וידעו כי־אני יהוה׃

\chapter{8}

\par 1 ויהי בשׁנה השׁשׁית בשׁשׁי בחמשׁה לחדשׁ אני יושׁב בביתי וזקני יהודה יושׁבים לפני ותפל עלי שׁם יד אדני יהוה׃
\par 2 ואראה והנה דמות כמראה־אשׁ ממראה מתניו ולמטה אשׁ וממתניו ולמעלה כמראה־זהר כעין החשׁמלה׃
\par 3 וישׁלח תבנית יד ויקחני בציצת ראשׁי ותשׂא אתי רוח בין־הארץ ובין השׁמים ותבא אתי ירושׁלמה במראות אלהים אל־פתח שׁער הפנימית הפונה צפונה אשׁר־שׁם מושׁב סמל הקנאה המקנה׃
\par 4 והנה־שׁם כבוד אלהי ישׂראל כמראה אשׁר ראיתי בבקעה׃
\par 5 ויאמר אלי בן־אדם שׂא־נא עיניך דרך צפונה ואשׂא עיני דרך צפונה והנה מצפון לשׁער המזבח סמל הקנאה הזה בבאה׃
\par 6 ויאמר אלי בן־אדם הראה אתה מהם עשׂים תועבות גדלות אשׁר בית־ישׂראל עשׂים פה לרחקה מעל מקדשׁי ועוד תשׁוב תראה תועבות גדלות׃
\par 7 ויבא אתי אל־פתח החצר ואראה והנה חר־אחד בקיר׃
\par 8 ויאמר אלי בן־אדם חתר־נא בקיר ואחתר בקיר והנה פתח אחד׃
\par 9 ויאמר אלי בא וראה את־התועבות הרעות אשׁר הם עשׂים פה׃
\par 10 ואבוא ואראה והנה כל־תבנית רמשׂ ובהמה שׁקץ וכל־גלולי בית ישׂראל מחקה על־הקיר סביב סביב׃
\par 11 ושׁבעים אישׁ מזקני בית־ישׂראל ויאזניהו בן־שׁפן עמד בתוכם עמדים לפניהם ואישׁ מקטרתו בידו ועתר ענן־הקטרת עלה׃
\par 12 ויאמר אלי הראית בן־אדם אשׁר זקני בית־ישׂראל עשׂים בחשׁך אישׁ בחדרי משׂכיתו כי אמרים אין יהוה ראה אתנו עזב יהוה את־הארץ׃
\par 13 ויאמר אלי עוד תשׁוב תראה תועבות גדלות אשׁר־המה עשׂים׃
\par 14 ויבא אתי אל־פתח שׁער בית־יהוה אשׁר אל־הצפונה והנה־שׁם הנשׁים ישׁבות מבכות את־התמוז׃
\par 15 ויאמר אלי הראית בן־אדם עוד תשׁוב תראה תועבות גדלות מאלה׃
\par 16 ויבא אתי אל־חצר בית־יהוה הפנימית והנה־פתח היכל יהוה בין האולם ובין המזבח כעשׂרים וחמשׁה אישׁ אחריהם אל־היכל יהוה ופניהם קדמה והמה משׁתחויתם קדמה לשׁמשׁ׃
\par 17 ויאמר אלי הראית בן־אדם הנקל לבית יהודה מעשׂות את־התועבות אשׁר עשׂו־פה כי־מלאו את־הארץ חמס וישׁבו להכעיסני והנם שׁלחים את־הזמורה אל־אפם׃
\par 18 וגם־אני אעשׂה בחמה לא־תחוס עיני ולא אחמל וקראו באזני קול גדול ולא אשׁמע אותם׃

\chapter{9}

\par 1 ויקרא באזני קול גדול לאמר קרבו פקדות העיר ואישׁ כלי משׁחתו בידו׃
\par 2 והנה שׁשׁה אנשׁים באים מדרך־שׁער העליון אשׁר מפנה צפונה ואישׁ כלי מפצו בידו ואישׁ־אחד בתוכם לבשׁ בדים וקסת הספר במתניו ויבאו ויעמדו אצל מזבח הנחשׁת׃
\par 3 וכבוד אלהי ישׂראל נעלה מעל הכרוב אשׁר היה עליו אל מפתן הבית ויקרא אל־האישׁ הלבשׁ הבדים אשׁר קסת הספר במתניו׃
\par 4 ויאמר יהוה אלו עבר בתוך העיר בתוך ירושׁלם והתוית תו על־מצחות האנשׁים הנאנחים והנאנקים על כל־התועבות הנעשׂות בתוכה׃
\par 5 ולאלה אמר באזני עברו בעיר אחריו והכו על־תחס עיניכם ואל־תחמלו׃
\par 6 זקן בחור ובתולה וטף ונשׁים תהרגו למשׁחית ועל־כל־אישׁ אשׁר־עליו התו אל־תגשׁו וממקדשׁי תחלו ויחלו באנשׁים הזקנים אשׁר לפני הבית׃
\par 7 ויאמר אליהם טמאו את־הבית ומלאו את־החצרות חללים צאו ויצאו והכו בעיר׃
\par 8 ויהי כהכותם ונאשׁאר אני ואפלה על־פני ואזעק ואמר אהה אדני יהוה המשׁחית אתה את כל־שׁארית ישׂראל בשׁפכך את־חמתך על־ירושׁלם׃
\par 9 ויאמר אלי עון בית־ישׂראל ויהודה גדול במאד מאד ותמלא הארץ דמים והעיר מלאה מטה כי אמרו עזב יהוה את־הארץ ואין יהוה ראה׃
\par 10 וגם־אני לא־תחוס עיני ולא אחמל דרכם בראשׁם נתתי׃
\par 11 והנה האישׁ לבשׁ הבדים אשׁר הקסת במתניו משׁיב דבר לאמר עשׂיתי כאשׁר צויתני׃

\chapter{10}

\par 1 ואראה והנה אל־הרקיע אשׁר על־ראשׁ הכרבים כאבן ספיר כמראה דמות כסא נראה עליהם׃
\par 2 ויאמר אל־האישׁ לבשׁ הבדים ויאמר בא אל־בינות לגלגל אל־תחת לכרוב ומלא חפניך גחלי־אשׁ מבינות לכרבים וזרק על־העיר ויבא לעיני׃
\par 3 והכרבים עמדים מימין לבית בבאו האישׁ והענן מלא את־החצר הפנימית׃
\par 4 וירם כבוד־יהוה מעל הכרוב על מפתן הבית וימלא הבית את־הענן והחצר מלאה את־נגה כבוד יהוה׃
\par 5 וקול כנפי הכרובים נשׁמע עד־החצר החיצנה כקול אל־שׁדי בדברו׃
\par 6 ויהי בצותו את־האישׁ לבשׁ־הבדים לאמר קח אשׁ מבינות לגלגל מבינות לכרובים ויבא ויעמד אצל האופן׃
\par 7 וישׁלח הכרוב את־ידו מבינות לכרובים אל־האשׁ אשׁר בינות הכרבים וישׂא ויתן אל־חפני לבשׁ הבדים ויקח ויצא׃
\par 8 וירא לכרבים תבנית יד־אדם תחת כנפיהם׃
\par 9 ואראה והנה ארבעה אופנים אצל הכרובים אופן אחד אצל הכרוב אחד ואופן אחד אצל הכרוב אחד ומראה האופנים כעין אבן תרשׁישׁ׃
\par 10 ומראיהם דמות אחד לארבעתם כאשׁר יהיה האופן בתוך האופן׃
\par 11 בלכתם אל־ארבעת רבעיהם ילכו לא יסבו בלכתם כי המקום אשׁר־יפנה הראשׁ אחריו ילכו לא יסבו בלכתם׃
\par 12 וכל־בשׂרם וגבהם וידיהם וכנפיהם והאופנים מלאים עינים סביב לארבעתם אופניהם׃
\par 13 לאופנים להם קורא הגלגל באזני׃
\par 14 וארבעה פנים לאחד פני האחד פני הכרוב ופני השׁני פני אדם והשׁלישׁי פני אריה והרביעי פני־נשׁר׃
\par 15 וירמו הכרובים היא החיה אשׁר ראיתי בנהר־כבר׃
\par 16 ובלכת הכרובים ילכו האופנים אצלם ובשׂאת הכרובים את־כנפיהם לרום מעל הארץ לא־יסבו האופנים גם־הם מאצלם׃
\par 17 בעמדם יעמדו וברומם ירומו אותם כי רוח החיה בהם׃
\par 18 ויצא כבוד יהוה מעל מפתן הבית ויעמד על־הכרובים׃
\par 19 וישׂאו הכרובים את־כנפיהם וירומו מן־הארץ לעיני בצאתם והאופנים לעמתם ויעמד פתח שׁער בית־יהוה הקדמוני וכבוד אלהי־ישׂראל עליהם מלמעלה׃
\par 20 היא החיה אשׁר ראיתי תחת אלהי־ישׂראל בנהר־כבר ואדע כי כרובים המה׃
\par 21 ארבעה ארבעה פנים לאחד וארבע כנפים לאחד ודמות ידי אדם תחת כנפיהם׃
\par 22 ודמות פניהם המה הפנים אשׁר ראיתי על־נהר־כבר מראיהם ואותם אישׁ אל־עבר פניו ילכו׃

\chapter{11}

\par 1 ותשׂא אתי רוח ותבא אתי אל־שׁער בית־יהוה הקדמוני הפונה קדימה והנה בפתח השׁער עשׂרים וחמשׁה אישׁ ואראה בתוכם את־יאזניה בן־עזר ואת־פלטיהו בן־בניהו שׂרי העם׃
\par 2 ויאמר אלי בן־אדם אלה האנשׁים החשׁבים און והיעצים עצת־רע בעיר הזאת׃
\par 3 האמרים לא בקרוב בנות בתים היא הסיר ואנחנו הבשׂר׃
\par 4 לכן הנבא עליהם הנבא בן־אדם׃
\par 5 ותפל עלי רוח יהוה ויאמר אלי אמר כה־אמר יהוה כן אמרתם בית ישׂראל ומעלות רוחכם אני ידעתיה׃
\par 6 הרביתם חלליכם בעיר הזאת ומלאתם חוצתיה חלל׃
\par 7 לכן כה־אמר אדני יהוה חלליכם אשׁר שׂמתם בתוכה המה הבשׂר והיא הסיר ואתכם הוציא מתוכה׃
\par 8 חרב יראתם וחרב אביא עליכם נאם אדני יהוה׃
\par 9 והוצאתי אתכם מתוכה ונתתי אתכם ביד־זרים ועשׂיתי בכם שׁפטים׃
\par 10 בחרב תפלו על־גבול ישׂראל אשׁפוט אתכם וידעתם כי־אני יהוה׃
\par 11 היא לא־תהיה לכם לסיר ואתם תהיו בתוכה לבשׂר אל־גבול ישׂראל אשׁפט אתכם׃
\par 12 וידעתם כי־אני יהוה אשׁר בחקי לא הלכתם ומשׁפטי לא עשׂיתם וכמשׁפטי הגוים אשׁר סביבותיכם עשׂיתם׃
\par 13 ויהי כהנבאי ופלטיהו בן־בניה מת ואפל על־פני ואזעק קול־גדול ואמר אהה אדני יהוה כלה אתה עשׂה את שׁארית ישׂראל׃
\par 14 ויהי דבר־יהוה אלי לאמר׃
\par 15 בן־אדם אחיך אחיך אנשׁי גאלתך וכל־בית ישׂראל כלה אשׁר אמרו להם ישׁבי ירושׁלם רחקו מעל יהוה לנו היא נתנה הארץ למורשׁה׃
\par 16 לכן אמר כה־אמר אדני יהוה כי הרחקתים בגוים וכי הפיצותים בארצות ואהי להם למקדשׁ מעט בארצות אשׁר־באו שׁם׃
\par 17 לכן אמר כה־אמר אדני יהוה וקבצתי אתכם מן־העמים ואספתי אתכם מן־הארצות אשׁר נפצותם בהם ונתתי לכם את־אדמת ישׂראל׃
\par 18 ובאו־שׁמה והסירו את־כל־שׁקוציה ואת־כל־תועבותיה ממנה׃
\par 19 ונתתי להם לב אחד ורוח חדשׁה אתן בקרבכם והסרתי לב האבן מבשׂרם ונתתי להם לב בשׂר׃
\par 20 למען בחקתי ילכו ואת־משׁפטי ישׁמרו ועשׂו אתם והיו־לי לעם ואני אהיה להם לאלהים׃
\par 21 ואל־לב שׁקוציהם ותועבותיהם לבם הלך דרכם בראשׁם נתתי נאם אדני יהוה׃
\par 22 וישׂאו הכרובים את־כנפיהם והאופנים לעמתם וכבוד אלהי־ישׂראל עליהם מלמעלה׃
\par 23 ויעל כבוד יהוה מעל תוך העיר ויעמד על־ההר אשׁר מקדם לעיר׃
\par 24 ורוח נשׂאתני ותביאני כשׂדימה אל־הגולה במראה ברוח אלהים ויעל מעלי המראה אשׁר ראיתי׃
\par 25 ואדבר אל־הגולה את כל־דברי יהוה אשׁר הראני׃

\chapter{12}

\par 1 ויהי דבר־יהוה אלי לאמר׃
\par 2 בן־אדם בתוך בית־המרי אתה ישׁב אשׁר עינים להם לראות ולא ראו אזנים להם לשׁמע ולא שׁמעו כי בית מרי הם׃
\par 3 ואתה בן־אדם עשׂה לך כלי גולה וגלה יומם לעיניהם וגלית ממקומך אל־מקום אחר לעיניהם אולי יראו כי בית מרי המה׃
\par 4 והוצאת כליך ככלי גולה יומם לעיניהם ואתה תצא בערב לעיניהם כמוצאי גולה׃
\par 5 לעיניהם חתר־לך בקיר והוצאת בו׃
\par 6 לעיניהם על־כתף תשׂא בעלטה תוציא פניך תכסה ולא תראה את־הארץ כי־מופת נתתיך לבית ישׂראל׃
\par 7 ואעשׂ כן כאשׁר צויתי כלי הוצאתי ככלי גולה יומם ובערב חתרתי־לי בקיר ביד בעלטה הוצאתי על־כתף נשׂאתי לעיניהם׃
\par 8 ויהי דבר־יהוה אלי בבקר לאמר׃
\par 9 בן־אדם הלא אמרו אליך בית ישׂראל בית המרי מה אתה עשׂה׃
\par 10 אמר אליהם כה אמר אדני יהוה הנשׂיא המשׂא הזה בירושׁלם וכל־בית ישׂראל אשׁר־המה בתוכם׃
\par 11 אמר אני מופתכם כאשׁר עשׂיתי כן יעשׂה להם בגולה בשׁבי ילכו׃
\par 12 והנשׂיא אשׁר־בתוכם אל־כתף ישׂא בעלטה ויצא בקיר יחתרו להוציא בו פניו יכסה יען אשׁר לא־יראה לעין הוא את־הארץ׃
\par 13 ופרשׂתי את־רשׁתי עליו ונתפשׂ במצודתי והבאתי אתו בבלה ארץ כשׂדים ואותה לא־יראה ושׁם ימות׃
\par 14 וכל אשׁר סביבתיו עזרה וכל־אגפיו אזרה לכל־רוח וחרב אריק אחריהם׃
\par 15 וידעו כי־אני יהוה בהפיצי אותם בגוים וזריתי אותם בארצות׃
\par 16 והותרתי מהם אנשׁי מספר מחרב מרעב ומדבר למען יספרו את־כל־תועבותיהם בגוים אשׁר־באו שׁם וידעו כי־אני יהוה׃
\par 17 ויהי דבר־יהוה אלי לאמר׃
\par 18 בן־אדם לחמך ברעשׁ תאכל ומימיך ברגזה ובדאגה תשׁתה׃
\par 19 ואמרת אל־עם הארץ כה־אמר אדני יהוה ליושׁבי ירושׁלם אל־אדמת ישׂראל לחמם בדאגה יאכלו ומימיהם בשׁממון ישׁתו למען תשׁם ארצה ממלאה מחמס כל־הישׁבים בה׃
\par 20 והערים הנושׁבות תחרבנה והארץ שׁממה תהיה וידעתם כי־אני יהוה׃
\par 21 ויהי דבר־יהוה אלי לאמר׃
\par 22 בן־אדם מה־המשׁל הזה לכם על־אדמת ישׂראל לאמר יארכו הימים ואבד כל־חזון׃
\par 23 לכן אמר אליהם כה־אמר אדני יהוה השׁבתי את־המשׁל הזה ולא־ימשׁלו אתו עוד בישׂראל כי אם־דבר אליהם קרבו הימים ודבר כל־חזון׃
\par 24 כי לא יהיה עוד כל־חזון שׁוא ומקסם חלק בתוך בית ישׂראל׃
\par 25 כי אני יהוה אדבר את אשׁר אדבר דבר ויעשׂה לא תמשׁך עוד כי בימיכם בית המרי אדבר דבר ועשׂיתיו נאם אדני יהוה׃
\par 26 ויהי דבר־יהוה אלי לאמר׃
\par 27 בן־אדם הנה בית־ישׂראל אמרים החזון אשׁר־הוא חזה לימים רבים ולעתים רחוקות הוא נבא׃
\par 28 לכן אמר אליהם כה אמר אדני יהוה לא־תמשׁך עוד כל־דברי אשׁר אדבר דבר ויעשׂה נאם אדני יהוה׃

\chapter{13}

\par 1 ויהי דבר־יהוה אלי לאמר׃
\par 2 בן־אדם הנבא אל־נביאי ישׂראל הנבאים ואמרת לנביאי מלבם שׁמעו דבר־יהוה׃
\par 3 כה אמר אדני יהוה הוי על־הנביאים הנבלים אשׁר הלכים אחר רוחם ולבלתי ראו׃
\par 4 כשׁעלים בחרבות נביאיך ישׂראל היו׃
\par 5 לא עליתם בפרצות ותגדרו גדר על־בית ישׂראל לעמד במלחמה ביום יהוה׃
\par 6 חזו שׁוא וקסם כזב האמרים נאם־יהוה ויהוה לא שׁלחם ויחלו לקים דבר׃
\par 7 הלוא מחזה־שׁוא חזיתם ומקסם כזב אמרתם ואמרים נאם־יהוה ואני לא דברתי׃
\par 8 לכן כה אמר אדני יהוה יען דברכם שׁוא וחזיתם כזב לכן הנני אליכם נאם אדני יהוה׃
\par 9 והיתה ידי אל־הנביאים החזים שׁוא והקסמים כזב בסוד עמי לא־יהיו ובכתב בית־ישׂראל לא יכתבו ואל־אדמת ישׂראל לא יבאו וידעתם כי אני אדני יהוה׃
\par 10 יען וביען הטעו את־עמי לאמר שׁלום ואין שׁלום והוא בנה חיץ והנם טחים אתו תפל׃
\par 11 אמר אל־טחי תפל ויפל היה גשׁם שׁוטף ואתנה אבני אלגבישׁ תפלנה ורוח סערות תבקע׃
\par 12 והנה נפל הקיר הלוא יאמר אליכם איה הטיח אשׁר טחתם׃
\par 13 לכן כה אמר אדני יהוה ובקעתי רוח־סערות בחמתי וגשׁם שׁטף באפי יהיה ואבני אלגבישׁ בחמה לכלה׃
\par 14 והרסתי את־הקיר אשׁר־טחתם תפל והגעתיהו אל־הארץ ונגלה יסדו ונפלה וכליתם בתוכה וידעתם כי־אני יהוה׃
\par 15 וכליתי את־חמתי בקיר ובטחים אתו תפל ואמר לכם אין הקיר ואין הטחים אתו׃
\par 16 נביאי ישׂראל הנבאים אל־ירושׁלם והחזים לה חזון שׁלם ואין שׁלם נאם אדני יהוה׃
\par 17 ואתה בן־אדם שׂים פניך אל־בנות עמך המתנבאות מלבהן והנבא עליהן׃
\par 18 ואמרת כה־אמר אדני יהוה הוי למתפרות כסתות על כל־אצילי ידי ועשׂות המספחות על־ראשׁ כל־קומה לצודד נפשׁות הנפשׁות תצודדנה לעמי ונפשׁות לכנה תחיינה׃
\par 19 ותחללנה אתי אל־עמי בשׁעלי שׂערים ובפתותי לחם להמית נפשׁות אשׁר לא־תמותנה ולחיות נפשׁות אשׁר לא־תחיינה בכזבכם לעמי שׁמעי כזב׃
\par 20 לכן כה־אמר אדני יהוה הנני אל־כסתותיכנה אשׁר אתנה מצדדות שׁם את־הנפשׁות לפרחות וקרעתי אתם מעל זרועתיכם ושׁלחתי את־הנפשׁות אשׁר אתם מצדדות את־נפשׁים לפרחת׃
\par 21 וקרעתי את־מספחתיכם והצלתי את־עמי מידכן ולא־יהיו עוד בידכן למצודה וידעתן כי־אני יהוה׃
\par 22 יען הכאות לב־צדיק שׁקר ואני לא הכאבתיו ולחזק ידי רשׁע לבלתי־שׁוב מדרכו הרע להחיתו׃
\par 23 לכן שׁוא לא תחזינה וקסם לא־תקסמנה עוד והצלתי את־עמי מידכן וידעתן כי־אני יהוה׃

\chapter{14}

\par 1 ויבוא אלי אנשׁים מזקני ישׂראל וישׁבו לפני׃
\par 2 ויהי דבר־יהוה אלי לאמר׃
\par 3 בן־אדם האנשׁים האלה העלו גלוליהם על־לבם ומכשׁול עונם נתנו נכח פניהם האדרשׁ אדרשׁ להם׃
\par 4 לכן דבר־אותם ואמרת אליהם כה־אמר אדני יהוה אישׁ אישׁ מבית ישׂראל אשׁר יעלה את־גלוליו אל־לבו ומכשׁול עונו ישׂים נכח פניו ובא אל־הנביא אני יהוה נעניתי לו בה ברב גלוליו׃
\par 5 למען תפשׂ את־בית־ישׂראל בלבם אשׁר נזרו מעלי בגלוליהם כלם׃
\par 6 לכן אמר אל־בית ישׂראל כה אמר אדני יהוה שׁובו והשׁיבו מעל גלוליכם ומעל כל־תועבתיכם השׁיבו פניכם׃
\par 7 כי אישׁ אישׁ מבית ישׂראל ומהגר אשׁר־יגור בישׂראל וינזר מאחרי ויעל גלוליו אל־לבו ומכשׁול עונו ישׂים נכח פניו ובא אל־הנביא לדרשׁ־לו בי אני יהוה נענה־לו בי׃
\par 8 ונתתי פני באישׁ ההוא והשׂמתיהו לאות ולמשׁלים והכרתיו מתוך עמי וידעתם כי־אני יהוה׃
\par 9 והנביא כי־יפתה ודבר דבר אני יהוה פתיתי את הנביא ההוא ונטיתי את־ידי עליו והשׁמדתיו מתוך עמי ישׂראל׃
\par 10 ונשׂאו עונם כעון הדרשׁ כעון הנביא יהיה׃
\par 11 למען לא־יתעו עוד בית־ישׂראל מאחרי ולא־יטמאו עוד בכל־פשׁעיהם והיו לי לעם ואני אהיה להם לאלהים נאם אדני יהוה׃
\par 12 ויהי דבר־יהוה אלי לאמר׃
\par 13 בן־אדם ארץ כי תחטא־לי למעל־מעל ונטיתי ידי עליה ושׁברתי לה מטה־לחם והשׁלחתי־בה רעב והכרתי ממנה אדם ובהמה׃
\par 14 והיו שׁלשׁת האנשׁים האלה בתוכה נח דנאל ואיוב המה בצדקתם ינצלו נפשׁם נאם אדני יהוה׃
\par 15 לו־חיה רעה אעביר בארץ ושׁכלתה והיתה שׁממה מבלי עובר מפני החיה׃
\par 16 שׁלשׁת האנשׁים האלה בתוכה חי־אני נאם אדני יהוה אם־בנים ואם־בנות יצילו המה לבדם ינצלו והארץ תהיה שׁממה׃
\par 17 או חרב אביא על־הארץ ההיא ואמרתי חרב תעבר בארץ והכרתי ממנה אדם ובהמה׃
\par 18 ושׁלשׁת האנשׁים האלה בתוכה חי־אני נאם אדני יהוה לא יצילו בנים ובנות כי הם לבדם ינצלו׃
\par 19 או דבר אשׁלח אל־הארץ ההיא ושׁפכתי חמתי עליה בדם להכרית ממנה אדם ובהמה׃
\par 20 ונח דנאל ואיוב בתוכה חי־אני נאם אדני יהוה אם־בן אם־בת יצילו המה בצדקתם יצילו נפשׁם׃
\par 21 כי כה אמר אדני יהוה אף כי־ארבעת שׁפטי הרעים חרב ורעב וחיה רעה ודבר שׁלחתי אל־ירושׁלם להכרית ממנה אדם ובהמה׃
\par 22 והנה נותרה־בה פלטה המוצאים בנים ובנות הנם יוצאים אליכם וראיתם את־דרכם ואת־עלילותם ונחמתם על־הרעה אשׁר הבאתי על־ירושׁלם את כל־אשׁר הבאתי עליה׃
\par 23 ונחמו אתכם כי־תראו את־דרכם ואת־עלילותם וידעתם כי לא חנם עשׂיתי את כל־אשׁר־עשׂיתי בה נאם אדני יהוה׃

\chapter{15}

\par 1 ויהי דבר־יהוה אלי לאמר׃
\par 2 בן־אדם מה־יהיה עץ־הגפן מכל־עץ הזמורה אשׁר היה בעצי היער׃
\par 3 היקח ממנו עץ לעשׂות למלאכה אם־יקחו ממנו יתד לתלות עליו כל־כלי׃
\par 4 הנה לאשׁ נתן לאכלה את שׁני קצותיו אכלה האשׁ ותוכו נחר היצלח למלאכה׃
\par 5 הנה בהיותו תמים לא יעשׂה למלאכה אף כי־אשׁ אכלתהו ויחר ונעשׂה עוד למלאכה׃
\par 6 לכן כה אמר אדני יהוה כאשׁר עץ־הגפן בעץ היער אשׁר־נתתיו לאשׁ לאכלה כן נתתי את־ישׁבי ירושׁלם׃
\par 7 ונתתי את־פני בהם מהאשׁ יצאו והאשׁ תאכלם וידעתם כי־אני יהוה בשׂומי את־פני בהם׃
\par 8 ונתתי את־הארץ שׁממה יען מעלו מעל נאם אדני יהוה׃

\chapter{16}

\par 1 ויהי דבר־יהוה אלי לאמר׃
\par 2 בן־אדם הודע את־ירושׁלם את־תועבתיה׃
\par 3 ואמרת כה־אמר אדני יהוה לירושׁלם מכרתיך ומלדתיך מארץ הכנעני אביך האמרי ואמך חתית׃
\par 4 ומולדותיך ביום הולדת אתך לא־כרת שׁרך ובמים לא־רחצת למשׁעי והמלח לא המלחת והחתל לא חתלת׃
\par 5 לא־חסה עליך עין לעשׂות לך אחת מאלה לחמלה עליך ותשׁלכי אל־פני השׂדה בגעל נפשׁך ביום הלדת אתך׃
\par 6 ואעבר עליך ואראך מתבוססת בדמיך ואמר לך בדמיך חיי ואמר לך בדמיך חיי׃
\par 7 רבבה כצמח השׂדה נתתיך ותרבי ותגדלי ותבאי בעדי עדיים שׁדים נכנו ושׂערך צמח ואת ערם ועריה׃
\par 8 ואעבר עליך ואראך והנה עתך עת דדים ואפרשׂ כנפי עליך ואכסה ערותך ואשׁבע לך ואבוא בברית אתך נאם אדני יהוה ותהיי לי׃
\par 9 וארחצך במים ואשׁטף דמיך מעליך ואסכך בשׁמן׃
\par 10 ואלבישׁך רקמה ואנעלך תחשׁ ואחבשׁך בשׁשׁ ואכסך משׁי׃
\par 11 ואעדך עדי ואתנה צמידים על־ידיך ורביד על־גרונך׃
\par 12 ואתן נזם על־אפך ועגילים על־אזניך ועטרת תפארת בראשׁך׃
\par 13 ותעדי זהב וכסף ומלבושׁך שׁשׁי ומשׁי ורקמה סלת ודבשׁ ושׁמן אכלתי ותיפי במאד מאד ותצלחי למלוכה׃
\par 14 ויצא לך שׁם בגוים ביפיך כי כליל הוא בהדרי אשׁר־שׂמתי עליך נאם אדני יהוה׃
\par 15 ותבטחי ביפיך ותזני על־שׁמך ותשׁפכי את־תזנותיך על־כל־עובר לו־יהי׃
\par 16 ותקחי מבגדיך ותעשׂי־לך במות טלאות ותזני עליהם לא באות ולא יהיה׃
\par 17 ותקחי כלי תפארתך מזהבי ומכספי אשׁר נתתי לך ותעשׂי־לך צלמי זכר ותזני־בם׃
\par 18 ותקחי את־בגדי רקמתך ותכסים ושׁמני וקטרתי נתתי לפניהם׃
\par 19 ולחמי אשׁר־נתתי לך סלת ושׁמן ודבשׁ האכלתיך ונתתיהו לפניהם לריח ניחח ויהי נאם אדני יהוה׃
\par 20 ותקחי את־בניך ואת־בנותיך אשׁר ילדת לי ותזבחים להם לאכול המעט מתזנתך׃
\par 21 ותשׁחטי את־בני ותתנים בהעביר אותם להם׃
\par 22 ואת כל־תועבתיך ותזנתיך לא זכרתי את־ימי נעוריך בהיותך ערם ועריה מתבוססת בדמך היית׃
\par 23 ויהי אחרי כל־רעתך אוי אוי לך נאם אדני יהוה׃
\par 24 ותבני־לך גב ותעשׂי־לך רמה בכל־רחוב׃
\par 25 אל־כל־ראשׁ דרך בנית רמתך ותתעבי את־יפיך ותפשׂקי את־רגליך לכל־עובר ותרבי את־תזנתך׃
\par 26 ותזני אל־בני־מצרים שׁכניך גדלי בשׂר ותרבי את־תזנתך להכעיסני׃
\par 27 והנה נטיתי ידי עליך ואגרע חקך ואתנך בנפשׁ שׂנאותיך בנות פלשׁתים הנכלמות מדרכך זמה׃
\par 28 ותזני אל־בני אשׁור מבלתי שׂבעתך ותזנים וגם לא שׂבעת׃
\par 29 ותרבי את־תזנותך אל־ארץ כנען כשׂדימה וגם־בזאת לא שׂבעת׃
\par 30 מה אמלה לבתך נאם אדני יהוה בעשׂותך את־כל־אלה מעשׂה אשׁה־זונה שׁלטת׃
\par 31 בבנותיך גבך בראשׁ כל־דרך ורמתך עשׂיתי בכל־רחוב ולא־הייתי כזונה לקלס אתנן׃
\par 32 האשׁה המנאפת תחת אישׁה תקח את־זרים׃
\par 33 לכל־זנות יתנו־נדה ואת נתת את־נדניך לכל־מאהביך ותשׁחדי אותם לבוא אליך מסביב בתזנותיך׃
\par 34 ויהי־בך הפך מן־הנשׁים בתזנותיך ואחריך לא זונה ובתתך אתנן ואתנן לא נתן־לך ותהי להפך׃
\par 35 לכן זונה שׁמעי דבר־יהוה׃
\par 36 כה־אמר אדני יהוה יען השׁפך נחשׁתך ותגלה ערותך בתזנותיך על־מאהביך ועל כל־גלולי תועבותיך וכדמי בניך אשׁר נתת להם׃
\par 37 לכן הנני מקבץ את־כל־מאהביך אשׁר ערבת עליהם ואת כל־אשׁר אהבת על כל־אשׁר שׂנאת וקבצתי אתם עליך מסביב וגליתי ערותך אלהם וראו את־כל־ערותך׃
\par 38 ושׁפטתיך משׁפטי נאפות ושׁפכת דם ונתתיך דם חמה וקנאה׃
\par 39 ונתתי אותך בידם והרסו גבך ונתצו רמתיך והפשׁיטו אותך בגדיך ולקחו כלי תפארתך והניחוך עירם ועריה׃
\par 40 והעלו עליך קהל ורגמו אותך באבן ובתקוך בחרבותם׃
\par 41 ושׂרפו בתיך באשׁ ועשׂו־בך שׁפטים לעיני נשׁים רבות והשׁבתיך מזונה וגם־אתנן לא תתני־עוד׃
\par 42 והנחתי חמתי בך וסרה קנאתי ממך ושׁקטתי ולא אכעס עוד׃
\par 43 יען אשׁר לא־זכרתי את־ימי נעוריך ותרגזי־לי בכל־אלה וגם־אני הא דרכך בראשׁ נתתי נאם אדני יהוה ולא עשׂיתי את־הזמה על כל־תועבתיך׃
\par 44 הנה כל־המשׁל עליך ימשׁל לאמר כאמה בתה׃
\par 45 בת־אמך את געלת אישׁה ובניה ואחות אחותך את אשׁר געלו אנשׁיהן ובניהן אמכן חתית ואביכן אמרי׃
\par 46 ואחותך הגדולה שׁמרון היא ובנותיה היושׁבת על־שׂמאולך ואחותך הקטנה ממך היושׁבת מימינך סדם ובנותיה׃
\par 47 ולא בדרכיהן הלכת ובתועבותיהן עשׂיתי כמעט קט ותשׁחתי מהן בכל־דרכיך׃
\par 48 חי־אני נאם אדני יהוה אם־עשׂתה סדם אחותך היא ובנותיה כאשׁר עשׂית את ובנותיך׃
\par 49 הנה־זה היה עון סדם אחותך גאון שׂבעת־לחם ושׁלות השׁקט היה לה ולבנותיה ויד־עני ואביון לא החזיקה׃
\par 50 ותגבהינה ותעשׂינה תועבה לפני ואסיר אתהן כאשׁר ראיתי׃
\par 51 ושׁמרון כחצי חטאתיך לא חטאה ותרבי את־תועבותיך מהנה ותצדקי את־אחותך בכל־תועבותיך אשׁר עשׂיתי׃
\par 52 גם־את שׂאי כלמתך אשׁר פללת לאחותך בחטאתיך אשׁר־התעבת מהן תצדקנה ממך וגם־את בושׁי ושׂאי כלמתך בצדקתך אחיותך׃
\par 53 ושׁבתי את־שׁביתהן את־שׁבית סדם ובנותיה ואת־שׁבית שׁמרון ובנותיה ושׁבית שׁביתיך בתוכהנה׃
\par 54 למען תשׂאי כלמתך ונכלמת מכל אשׁר עשׂית בנחמך אתן׃
\par 55 ואחותיך סדם ובנותיה תשׁבן לקדמתן ושׁמרון ובנותיה תשׁבן לקדמתן ואת ובנותיך תשׁבינה לקדמתכן׃
\par 56 ולוא היתה סדם אחותך לשׁמועה בפיך ביום גאוניך׃
\par 57 בטרם תגלה רעתך כמו עת חרפת בנות־ארם וכל־סביבותיה בנות פלשׁתים השׁאטות אותך מסביב׃
\par 58 את־זמתך ואת־תועבותיך את נשׂאתים נאם יהוה׃
\par 59 כי כה אמר אדני יהוה ועשׂית אותך כאשׁר עשׂית אשׁר־בזית אלה להפר ברית׃
\par 60 וזכרתי אני את־בריתי אותך בימי נעוריך והקמותי לך ברית עולם׃
\par 61 וזכרת את־דרכיך ונכלמת בקחתך את־אחותיך הגדלות ממך אל־הקטנות ממך ונתתי אתהן לך לבנות ולא מבריתך׃
\par 62 והקימותי אני את־בריתי אתך וידעת כי־אני יהוה׃
\par 63 למען תזכרי ובשׁת ולא יהיה־לך עוד פתחון פה מפני כלמתך בכפרי־לך לכל־אשׁר עשׂית נאם אדני יהוה׃

\chapter{17}

\par 1 ויהי דבר־יהוה אלי לאמר׃
\par 2 בן־אדם חוד חידה ומשׁל משׁל אל־בית ישׂראל׃
\par 3 ואמרת כה־אמר אדני יהוה הנשׁר הגדול גדול הכנפים ארך האבר מלא הנוצה אשׁר־לו הרקמה בא אל־הלבנון ויקח את־צמרת הארז׃
\par 4 את ראשׁ יניקותיו קטף ויביאהו אל־ארץ כנען בעיר רכלים שׂמו׃
\par 5 ויקח מזרע הארץ ויתנהו בשׂדה־זרע קח על־מים רבים צפצפה שׂמו׃
\par 6 ויצמח ויהי לגפן סרחת שׁפלת קומה לפנות דליותיו אליו ושׁרשׁיו תחתיו יהיו ותהי לגפן ותעשׂ בדים ותשׁלח פארות׃
\par 7 ויהי נשׁר־אחד גדול גדול כנפים ורב־נוצה והנה הגפן הזאת כפנה שׁרשׁיה עליו ודליותיו שׁלחה־לו להשׁקות אותה מערגות מטעה׃
\par 8 אל־שׂדה טוב אל־מים רבים היא שׁתולה לעשׂות ענף ולשׂאת פרי להיות לגפן אדרת׃
\par 9 אמר כה אמר אדני יהוה תצלח הלוא את־שׁרשׁיה ינתק ואת־פריה יקוסס ויבשׁ כל־טרפי צמחה תיבשׁ ולא־בזרע גדולה ובעם־רב למשׂאות אותה משׁרשׁיה׃
\par 10 והנה שׁתולה התצלח הלוא כגעת בה רוח הקדים תיבשׁ יבשׁ על־ערגת צמחה תיבשׁ׃
\par 11 ויהי דבר־יהוה אלי לאמר׃
\par 12 אמר־נא לבית המרי הלא ידעתם מה־אלה אמר הנה־בא מלך־בבל ירושׁלם ויקח את־מלכה ואת־שׂריה ויבא אותם אליו בבלה׃
\par 13 ויקח מזרע המלוכה ויכרת אתו ברית ויבא אתו באלה ואת־אילי הארץ לקח׃
\par 14 להיות ממלכה שׁפלה לבלתי התנשׂא לשׁמר את־בריתו לעמדה׃
\par 15 וימרד־בו לשׁלח מלאכיו מצרים לתת־לו סוסים ועם־רב היצלח הימלט העשׂה אלה והפר ברית ונמלט׃
\par 16 חי־אני נאם אדני יהוה אם־לא במקום המלך הממליך אתו אשׁר בזה את־אלתו ואשׁר הפר את־בריתו אתו בתוך־בבל ימות׃
\par 17 ולא בחיל גדול ובקהל רב יעשׂה אותו פרעה במלחמה בשׁפך סללה ובבנות דיק להכרית נפשׁות רבות׃
\par 18 ובזה אלה להפר ברית והנה נתן ידו וכל־אלה עשׂה לא ימלט׃
\par 19 לכן כה־אמר אדני יהוה חי־אני אם־לא אלתי אשׁר בזה ובריתי אשׁר הפיר ונתתיו בראשׁו׃
\par 20 ופרשׂתי עליו רשׁתי ונתפשׂ במצודתי והביאותיהו בבלה ונשׁפטתי אתו שׁם מעלו אשׁר מעל־בי׃
\par 21 ואת כל־מברחו בכל־אגפיו בחרב יפלו והנשׁארים לכל־רוח יפרשׂו וידעתם כי אני יהוה דברתי׃
\par 22 כה אמר אדני יהוה ולקחתי אני מצמרת הארז הרמה ונתתי מראשׁ ינקותיו רך אקטף ושׁתלתי אני על הר־גבה ותלול׃
\par 23 בהר מרום ישׂראל אשׁתלנו ונשׂא ענף ועשׂה פרי והיה לארז אדיר ושׁכנו תחתיו כל צפור כל־כנף בצל דליותיו תשׁכנה׃
\par 24 וידעו כל־עצי השׂדה כי אני יהוה השׁפלתי עץ גבה הגבהתי עץ שׁפל הובשׁתי עץ לח והפרחתי עץ יבשׁ אני יהוה דברתי ועשׂיתי׃

\chapter{18}

\par 1 ויהי דבר־יהוה אלי לאמר׃
\par 2 מה־לכם אתם משׁלים את־המשׁל הזה על־אדמת ישׂראל לאמר אבות יאכלו בסר ושׁני הבנים תקהינה׃
\par 3 חי־אני נאם אדני יהוה אם־יהיה לכם עוד משׁל המשׁל הזה בישׂראל׃
\par 4 הן כל־הנפשׁות לי הנה כנפשׁ האב וכנפשׁ הבן לי־הנה הנפשׁ החטאת היא תמות׃
\par 5 ואישׁ כי־יהיה צדיק ועשׂה משׁפט וצדקה׃
\par 6 אל־ההרים לא אכל ועיניו לא נשׂא אל־גלולי בית ישׂראל ואת־אשׁת רעהו לא טמא ואל־אשׁה נדה לא יקרב׃
\par 7 ואישׁ לא יונה חבלתו חוב ישׁיב גזלה לא יגזל לחמו לרעב יתן ועירם יכסה־בגד׃
\par 8 בנשׁך לא־יתן ותרבית לא יקח מעול ישׁיב ידו משׁפט אמת יעשׂה בין אישׁ לאישׁ׃
\par 9 בחקותי יהלך ומשׁפטי שׁמר לעשׂות אמת צדיק הוא חיה יחיה נאם אדני יהוה׃
\par 10 והוליד בן־פריץ שׁפך דם ועשׂה אח מאחד מאלה׃
\par 11 והוא את־כל־אלה לא עשׂה כי גם אל־ההרים אכל ואת־אשׁת רעהו טמא׃
\par 12 עני ואביון הונה גזלות גזל חבל לא ישׁיב ואל־הגלולים נשׂא עיניו תועבה עשׂה׃
\par 13 בנשׁך נתן ותרבית לקח וחי לא יחיה את כל־התועבות האלה עשׂה מות יומת דמיו בו יהיה׃
\par 14 והנה הוליד בן וירא את־כל־חטאת אביו אשׁר עשׂה ויראה ולא יעשׂה כהן׃
\par 15 על־ההרים לא אכל ועיניו לא נשׂא אל־גלולי בית ישׂראל את־אשׁת רעהו לא טמא׃
\par 16 ואישׁ לא הונה חבל לא חבל וגזלה לא גזל לחמו לרעב נתן וערום כסה־בגד׃
\par 17 מעני השׁיב ידו נשׁך ותרבית לא לקח משׁפטי עשׂה בחקותי הלך הוא לא ימות בעון אביו חיה יחיה׃
\par 18 אביו כי־עשׁק עשׁק גזל גזל אח ואשׁר לא־טוב עשׂה בתוך עמיו והנה־מת בעונו׃
\par 19 ואמרתם מדע לא־נשׂא הבן בעון האב והבן משׁפט וצדקה עשׂה את כל־חקותי שׁמר ויעשׂה אתם חיה יחיה׃
\par 20 הנפשׁ החטאת היא תמות בן לא־ישׂא בעון האב ואב לא ישׂא בעון הבן צדקת הצדיק עליו תהיה ורשׁעת רשׁע עליו תהיה׃
\par 21 והרשׁע כי ישׁוב מכל־חטאתו אשׁר עשׂה ושׁמר את־כל־חקותי ועשׂה משׁפט וצדקה חיה יחיה לא ימות׃
\par 22 כל־פשׁעיו אשׁר עשׂה לא יזכרו לו בצדקתו אשׁר־עשׂה יחיה׃
\par 23 החפץ אחפץ מות רשׁע נאם אדני יהוה הלוא בשׁובו מדרכיו וחיה׃
\par 24 ובשׁוב צדיק מצדקתו ועשׂה עול ככל התועבות אשׁר־עשׂה הרשׁע יעשׂה וחי כל־צדקתו אשׁר־עשׂה לא תזכרנה במעלו אשׁר־מעל ובחטאתו אשׁר־חטא בם ימות׃
\par 25 ואמרתם לא יתכן דרך אדני שׁמעו־נא בית ישׂראל הדרכי לא יתכן הלא דרכיכם לא יתכנו׃
\par 26 בשׁוב־צדיק מצדקתו ועשׂה עול ומת עליהם בעולו אשׁר־עשׂה ימות׃
\par 27 ובשׁוב רשׁע מרשׁעתו אשׁר עשׂה ויעשׂ משׁפט וצדקה הוא את־נפשׁו יחיה׃
\par 28 ויראה וישׁוב מכל־פשׁעיו אשׁר עשׂה חיו יחיה לא ימות׃
\par 29 ואמרו בית ישׂראל לא יתכן דרך אדני הדרכי לא יתכנו בית ישׂראל הלא דרכיכם לא יתכן׃
\par 30 לכן אישׁ כדרכיו אשׁפט אתכם בית ישׂראל נאם אדני יהוה שׁובו והשׁיבו מכל־פשׁעיכם ולא־יהיה לכם למכשׁול עון׃
\par 31 השׁליכו מעליכם את־כל־פשׁעיכם אשׁר פשׁעתם בם ועשׂו לכם לב חדשׁ ורוח חדשׁה ולמה תמתו בית ישׂראל׃
\par 32 כי לא אחפץ במות המת נאם אדני יהוה והשׁיבו וחיו׃

\chapter{19}

\par 1 ואתה שׂא קינה אל־נשׂיאי ישׂראל׃
\par 2 ואמרת מה אמך לביא בין אריות רבצה בתוך כפרים רבתה גוריה׃
\par 3 ותעל אחד מגריה כפיר היה וילמד לטרף־טרף אדם אכל׃
\par 4 וישׁמעו אליו גוים בשׁחתם נתפשׂ ויבאהו בחחים אל־ארץ מצרים׃
\par 5 ותרא כי נוחלה אבדה תקותה ותקח אחד מגריה כפיר שׂמתהו׃
\par 6 ויתהלך בתוך־אריות כפיר היה וילמד לטרף־טרף אדם אכל׃
\par 7 וידע אלמנותיו ועריהם החריב ותשׁם ארץ ומלאה מקול שׁאגתו׃
\par 8 ויתנו עליו גוים סביב ממדינות ויפרשׂו עליו רשׁתם בשׁחתם נתפשׂ׃
\par 9 ויתנהו בסוגר בחחים ויבאהו אל־מלך בבל יבאהו במצדות למען לא־ישׁמע קולו עוד אל־הרי ישׂראל׃
\par 10 אמך כגפן בדמך על־מים שׁתולה פריה וענפה היתה ממים רבים׃
\par 11 ויהיו־לה מטות עז אל־שׁבטי משׁלים ותגבה קומתו על־בין עבתים וירא בגבהו ברב דליתיו׃
\par 12 ותתשׁ בחמה לארץ השׁלכה ורוח הקדים הובישׁ פריה התפרקו ויבשׁו מטה עזה אשׁ אכלתהו׃
\par 13 ועתה שׁתולה במדבר בארץ ציה וצמא׃
\par 14 ותצא אשׁ ממטה בדיה פריה אכלה ולא־היה בה מטה־עז שׁבט למשׁול קינה היא ותהי לקינה׃

\chapter{20}

\par 1 ויהי בשׁנה השׁביעית בחמשׁי בעשׂור לחדשׁ באו אנשׁים מזקני ישׂראל לדרשׁ את־יהוה וישׁבו לפני׃
\par 2 ויהי דבר־יהוה אלי לאמר׃
\par 3 בן־אדם דבר את־זקני ישׂראל ואמרת אלהם כה אמר אדני יהוה הלדרשׁ אתי אתם באים חי־אני אם־אדרשׁ לכם נאם אדני יהוה׃
\par 4 התשׁפט אתם התשׁפוט בן־אדם את־תועבת אבותם הודיעם׃
\par 5 ואמרת אליהם כה־אמר אדני יהוה ביום בחרי בישׂראל ואשׂא ידי לזרע בית יעקב ואודע להם בארץ מצרים ואשׂא ידי להם לאמר אני יהוה אלהיכם׃
\par 6 ביום ההוא נשׂאתי ידי להם להוציאם מארץ מצרים אל־ארץ אשׁר־תרתי להם זבת חלב ודבשׁ צבי היא לכל־הארצות׃
\par 7 ואמר אלהם אישׁ שׁקוצי עיניו השׁליכו ובגלולי מצרים אל־תטמאו אני יהוה אלהיכם׃
\par 8 וימרו־בי ולא אבו לשׁמע אלי אישׁ את־שׁקוצי עיניהם לא השׁליכו ואת־גלולי מצרים לא עזבו ואמר לשׁפך חמתי עליהם לכלות אפי בהם בתוך ארץ מצרים׃
\par 9 ואעשׂ למען שׁמי לבלתי החל לעיני הגוים אשׁר־המה בתוכם אשׁר נודעתי אליהם לעיניהם להוציאם מארץ מצרים׃
\par 10 ואוציאם מארץ מצרים ואבאם אל־המדבר׃
\par 11 ואתן להם את־חקותי ואת־משׁפטי הודעתי אותם אשׁר יעשׂה אותם האדם וחי בהם׃
\par 12 וגם את־שׁבתותי נתתי להם להיות לאות ביני וביניהם לדעת כי אני יהוה מקדשׁם׃
\par 13 וימרו־בי בית־ישׂראל במדבר בחקותי לא־הלכו ואת־משׁפטי מאסו אשׁר יעשׂה אתם האדם וחי בהם ואת־שׁבתתי חללו מאד ואמר לשׁפך חמתי עליהם במדבר לכלותם׃
\par 14 ואעשׂה למען שׁמי לבלתי החל לעיני הגוים אשׁר הוצאתים לעיניהם׃
\par 15 וגם־אני נשׂאתי ידי להם במדבר לבלתי הביא אותם אל־הארץ אשׁר־נתתי זבת חלב ודבשׁ צבי היא לכל־הארצות׃
\par 16 יען במשׁפטי מאסו ואת־חקותי לא־הלכו בהם ואת־שׁבתותי חללו כי אחרי גלוליהם לבם הלך׃
\par 17 ותחס עיני עליהם משׁחתם ולא־עשׂיתי אותם כלה במדבר׃
\par 18 ואמר אל־בניהם במדבר בחוקי אבותיכם אל־תלכו ואת־משׁפטיהם אל־תשׁמרו ובגלוליהם אל־תטמאו׃
\par 19 אני יהוה אלהיכם בחקותי לכו ואת־משׁפטי שׁמרו ועשׂו אותם׃
\par 20 ואת־שׁבתותי קדשׁו והיו לאות ביני וביניכם לדעת כי אני יהוה אלהיכם׃
\par 21 וימרו־בי הבנים בחקותי לא־הלכו ואת־משׁפטי לא־שׁמרו לעשׂות אותם אשׁר יעשׂה אותם האדם וחי בהם את־שׁבתותי חללו ואמר לשׁפך חמתי עליהם לכלות אפי בם במדבר׃
\par 22 והשׁבתי את־ידי ואעשׂ למען שׁמי לבלתי החל לעיני הגוים אשׁר־הוצאתי אותם לעיניהם׃
\par 23 גם־אני נשׂאתי את־ידי להם במדבר להפיץ אתם בגוים ולזרות אותם בארצות׃
\par 24 יען משׁפטי לא־עשׂו וחקותי מאסו ואת־שׁבתותי חללו ואחרי גלולי אבותם היו עיניהם׃
\par 25 וגם־אני נתתי להם חקים לא טובים ומשׁפטים לא יחיו בהם׃
\par 26 ואטמא אותם במתנותם בהעביר כל־פטר רחם למען אשׁמם למען אשׁר ידעו אשׁר אני יהוה׃
\par 27 לכן דבר אל־בית ישׂראל בן־אדם ואמרת אליהם כה אמר אדני יהוה עוד זאת גדפו אותי אבותיכם במעלם בי מעל׃
\par 28 ואביאם אל־הארץ אשׁר נשׂאתי את־ידי לתת אותה להם ויראו כל־גבעה רמה וכל־עץ עבת ויזבחו־שׁם את־זבחיהם ויתנו־שׁם כעס קרבנם וישׂימו שׁם ריח ניחוחיהם ויסיכו שׁם את־נסכיהם׃
\par 29 ואמר אלהם מה הבמה אשׁר־אתם הבאים שׁםויקרא שׁמה במה עד היום הזה׃
\par 30 לכן אמר אל־בית ישׂראל כה אמר אדני יהוה הבדרך אבותיכם אתם נטמאים ואחרי שׁקוציהם אתם זנים׃
\par 31 ובשׂאת מתנתיכם בהעביר בניכם באשׁ אתם נטמאים לכל־גלוליכם עד־היום ואני אדרשׁ לכם בית ישׂראל חי־אני נאם אדני יהוה אם־אדרשׁ לכם׃
\par 32 והעלה על־רוחכם היו לא תהיה אשׁר אתם אמרים נהיה כגוים כמשׁפחות הארצות לשׁרת עץ ואבן׃
\par 33 חי־אני נאם אדני יהוה אם־לא ביד חזקה ובזרוע נטויה ובחמה שׁפוכה אמלוך עליכם׃
\par 34 והוצאתי אתכם מן־העמים וקבצתי אתכם מן־הארצות אשׁר נפוצתם בם ביד חזקה ובזרוע נטויה ובחמה שׁפוכה׃
\par 35 והבאתי אתכם אל־מדבר העמים ונשׁפטתי אתכם שׁם פנים אל־פנים׃
\par 36 כאשׁר נשׁפטתי את־אבותיכם במדבר ארץ מצרים כן אשׁפט אתכם נאם אדני יהוה׃
\par 37 והעברתי אתכם תחת השׁבט והבאתי אתכם במסרת הברית׃
\par 38 וברותי מכם המרדים והפושׁעים בי מארץ מגוריהם אוציא אותם ואל־אדמת ישׂראל לא יבוא וידעתם כי־אני יהוה׃
\par 39 ואתם בית־ישׂראל כה־אמר אדני יהוה אישׁ גלוליו לכו עבדו ואחר אם־אינכם שׁמעים אלי ואת־שׁם קדשׁי לא תחללו־עוד במתנותיכם ובגלוליכם׃
\par 40 כי בהר־קדשׁי בהר מרום ישׂראל נאם אדני יהוה שׁם יעבדני כל־בית ישׂראל כלה בארץ שׁם ארצם ושׁם אדרושׁ את־תרומתיכם ואת־ראשׁית משׂאותיכם בכל־קדשׁיכם׃
\par 41 בריח ניחח ארצה אתכם בהוציאי אתכם מן־העמים וקבצתי אתכם מן־הארצות אשׁר נפצתם בם ונקדשׁתי בכם לעיני הגוים׃
\par 42 וידעתם כי־אני יהוה בהביאי אתכם אל־אדמת ישׂראל אל־הארץ אשׁר נשׂאתי את־ידי לתת אותה לאבותיכם׃
\par 43 וזכרתם־שׁם את־דרכיכם ואת כל־עלילותיכם אשׁר נטמאתם בם ונקטתם בפניכם בכל־רעותיכם אשׁר עשׂיתם׃
\par 44 וידעתם כי־אני יהוה בעשׂותי אתכם למען שׁמי לא כדרכיכם הרעים וכעלילותיכם הנשׁחתות בית ישׂראל נאם אדני יהוה׃

\chapter{21}

\par 1 ויהי דבר־יהוה אלי לאמר׃
\par 2 בן־אדם שׂים פניך דרך תימנה והטף אל־דרום והנבא אל־יער השׂדה נגב׃
\par 3 ואמרת ליער הנגב שׁמע דבר־יהוה כה־אמר אדני יהוה הנני מצית־בך אשׁ ואכלה בך כל־עץ־לח וכל־עץ יבשׁ לא־תכבה להבת שׁלהבת ונצרבו־בה כל־פנים מנגב צפונה׃
\par 4 וראו כל־בשׂר כי אני יהוה בערתיה לא תכבה׃
\par 5 ואמר אהה אדני יהוה המה אמרים לי הלא ממשׁל משׁלים הוא׃
\par 6 ויהי דבר־יהוה אלי לאמר׃
\par 7 בן־אדם שׂים פניך אל־ירושׁלם והטף אל־מקדשׁים והנבא אל־אדמת ישׂראל׃
\par 8 ואמרת לאדמת ישׂראל כה אמר יהוה הנני אליך והוצאתי חרבי מתערה והכרתי ממך צדיק ורשׁע׃
\par 9 יען אשׁר־הכרתי ממך צדיק ורשׁע לכן תצא חרבי מתערה אל־כל־בשׂר מנגב צפון׃
\par 10 וידעו כל־בשׂר כי אני יהוה הוצאתי חרבי מתערה לא תשׁוב עוד׃
\par 11 ואתה בן־אדם האנח בשׁברון מתנים ובמרירות תאנח לעיניהם׃
\par 12 והיה כי־יאמרו אליך על־מה אתה נאנח ואמרת אל־שׁמועה כי־באה ונמס כל־לב ורפו כל־ידים וכהתה כל־רוח וכל־ברכים תלכנה מים הנה באה ונהיתה נאם אדני יהוה׃
\par 13 ויהי דבר־יהוה אלי לאמר׃
\par 14 בן־אדם הנבא ואמרת כה אמר אדני אמר חרב חרב הוחדה וגם־מרוטה׃
\par 15 למען טבח טבח הוחדה למען־היה־לה ברק מרטה או נשׂישׂ שׁבט בני מאסת כל־עץ׃
\par 16 ויתן אתה למרטה לתפשׂ בכף היא־הוחדה חרב והיא מרטה לתת אותה ביד־הורג׃
\par 17 זעק והילל בן־אדם כי־היא היתה בעמי היא בכל־נשׂיאי ישׂראל מגורי אל־חרב היו את־עמי לכן ספק אל־ירך׃
\par 18 כי בחן ומה אם־גם־שׁבט מאסת לא יהיה נאם אדני יהוה׃
\par 19 ואתה בן־אדם הנבא והך כף אל־כף ותכפל חרב שׁלישׁתה חרב חללים היא חרב חלל הגדול החדרת להם׃
\par 20 למען למוג לב והרבה המכשׁלים על כל־שׁעריהם נתתי אבחת־חרב אח עשׂויה לברק מעטה לטבח׃
\par 21 התאחדי הימני השׂימי השׂמילי אנה פניך מעדות׃
\par 22 וגם־אני אכה כפי אל־כפי והנחתי חמתי אני יהוה דברתי׃
\par 23 ויהי דבר־יהוה אלי לאמר׃
\par 24 ואתה בן־אדם שׂים־לך שׁנים דרכים לבוא חרב מלך־בבל מארץ אחד יצאו שׁניהם ויד ברא בראשׁ דרך־עיר ברא׃
\par 25 דרך תשׂים לבוא חרב את רבת בני־עמון ואת־יהודה בירושׁלם בצורה׃
\par 26 כי־עמד מלך־בבל אל־אם הדרך בראשׁ שׁני הדרכים לקסם־קסם קלקל בחצים שׁאל בתרפים ראה בכבד׃
\par 27 בימינו היה הקסם ירושׁלם לשׂום כרים לפתח פה ברצח להרים קול בתרועה לשׂום כרים על־שׁערים לשׁפך סללה לבנות דיק׃
\par 28 והיה להם כקסום־שׁוא בעיניהם שׁבעי שׁבעות להם והוא־מזכיר עון להתפשׂ׃
\par 29 לכן כה־אמר אדני יהוה יען הזכרכם עונכם בהגלות פשׁעיכם להראות חטאותיכם בכל עלילותיכם יען הזכרכם בכף תתפשׂו׃
\par 30 ואתה חלל רשׁע נשׂיא ישׂראל אשׁר־בא יומו בעת עון קץ׃
\par 31 כה אמר אדני יהוה הסיר המצנפת והרים העטרה זאת לא־זאת השׁפלה הגבה והגבה השׁפיל׃
\par 32 עוה עוה עוה אשׂימנה גם־זאת לא היה עד־בא אשׁר־לו המשׁפט ונתתיו׃
\par 33 ואתה בן־אדם הנבא ואמרת כה אמר אדני יהוה אל־בני עמון ואל־חרפתם ואמרת חרב חרב פתוחה לטבח מרוטה להכיל למען ברק׃
\par 34 בחזות לך שׁוא בקסם־לך כזב לתת אותך אל־צוארי חללי רשׁעים אשׁר־בא יומם בעת עון קץ׃
\par 35 השׁב אל־תערה במקום אשׁר־נבראת בארץ מכרותיך אשׁפט אתך׃
\par 36 ושׁפכתי עליך זעמי באשׁ עברתי אפיח עליך ונתתיך ביד אנשׁים בערים חרשׁי משׁחית׃
\par 37 לאשׁ תהיה לאכלה דמך יהיה בתוך הארץ לא תזכרי כי אני יהוה דברתי׃

\chapter{22}

\par 1 ויהי דבר־יהוה אלי לאמר׃
\par 2 ואתה בן־אדם התשׁפט התשׁפט את־עיר הדמים והודעתה את כל־תועבותיה׃
\par 3 ואמרת כה אמר אדני יהוה עיר שׁפכת דם בתוכה לבוא עתה ועשׂתה גלולים עליה לטמאה׃
\par 4 בדמך אשׁר־שׁפכת אשׁמת ובגלוליך אשׁר־עשׂית טמאת ותקריבי ימיך ותבוא עד־שׁנותיך על־כן נתתיך חרפה לגוים וקלסה לכל־הארצות׃
\par 5 הקרבות והרחקות ממך יתקלסו־בך טמאת השׁם רבת המהומה׃
\par 6 הנה נשׂיאי ישׂראל אישׁ לזרעו היו בך למען שׁפך־דם׃
\par 7 אב ואם הקלו בך לגר עשׂו בעשׁק בתוכך יתום ואלמנה הונו בך׃
\par 8 קדשׁי בזית ואת־שׁבתתי חללת׃
\par 9 אנשׁי רכיל היו בך למען שׁפך־דם ואל־ההרים אכלו בך זמה עשׂו בתוכך׃
\par 10 ערות־אב גלה־בך טמאת הנדה ענו־בך׃
\par 11 ואישׁ את־אשׁת רעהו עשׂה תועבה ואישׁ את־כלתו טמא בזמה ואישׁ את־אחתו בת־אביו ענה־בך׃
\par 12 שׁחד לקחו־בך למען שׁפך־דם נשׁך ותרבית לקחת ותבצעי רעיך בעשׁק ואתי שׁכחת נאם אדני יהוה׃
\par 13 והנה הכיתי כפי אל־בצעך אשׁר עשׂית ועל־דמך אשׁר היו בתוכך׃
\par 14 היעמד לבך אם־תחזקנה ידיך לימים אשׁר אני עשׂה אותך אני יהוה דברתי ועשׂיתי׃
\par 15 והפיצותי אותך בגוים וזריתיך בארצות והתמתי טמאתך ממך׃
\par 16 ונחלת בך לעיני גוים וידעת כי־אני יהוה׃
\par 17 ויהי דבר־יהוה אלי לאמר׃
\par 18 בן־אדם היו־לי בית־ישׂראל לסוג כלם נחשׁת ובדיל וברזל ועופרת בתוך כור סגים כסף היו׃
\par 19 לכן כה אמר אדני יהוה יען היות כלכם לסגים לכן הנני קבץ אתכם אל־תוך ירושׁלם׃
\par 20 קבצת כסף ונחשׁת וברזל ועופרת ובדיל אל־תוך כור לפחת־עליו אשׁ להנתיך כן אקבץ באפי ובחמתי והנחתי והתכתי אתכם׃
\par 21 וכנסתי אתכם ונפחתי עליכם באשׁ עברתי ונתכתם בתוכה׃
\par 22 כהתוך כסף בתוך כור כן תתכו בתוכה וידעתם כי־אני יהוה שׁפכתי חמתי עליכם׃
\par 23 ויהי דבר־יהוה אלי לאמר׃
\par 24 בן־אדם אמר־לה את ארץ לא מטהרה היא לא גשׁמה ביום זעם׃
\par 25 קשׁר נביאיה בתוכה כארי שׁואג טרף טרף נפשׁ אכלו חסן ויקר יקחו אלמנותיה הרבו בתוכה׃
\par 26 כהניה חמסו תורתי ויחללו קדשׁי בין־קדשׁ לחל לא הבדילו ובין־הטמא לטהור לא הודיעו ומשׁבתותי העלימו עיניהם ואחל בתוכם׃
\par 27 שׂריה בקרבה כזאבים טרפי טרף לשׁפך־דם לאבד נפשׁות למען בצע בצע׃
\par 28 ונביאיה טחו להם תפל חזים שׁוא וקסמים להם כזב אמרים כה אמר אדני יהוה ויהוה לא דבר׃
\par 29 עם הארץ עשׁקו עשׁק וגזלו גזל ועני ואביון הונו ואת־הגר עשׁקו בלא משׁפט׃
\par 30 ואבקשׁ מהם אישׁ גדר־גדר ועמד בפרץ לפני בעד הארץ לבלתי שׁחתה ולא מצאתי׃
\par 31 ואשׁפך עליהם זעמי באשׁ עברתי כליתים דרכם בראשׁם נתתי נאם אדני יהוה׃

\chapter{23}

\par 1 ויהי דבר־יהוה אלי לאמר׃
\par 2 בן־אדם שׁתים נשׁים בנות אם־אחת היו׃
\par 3 ותזנינה במצרים בנעוריהן זנו שׁמה מעכו שׁדיהן ושׁם עשׂו דדי בתוליהן׃
\par 4 ושׁמותן אהלה הגדולה ואהליבה אחותה ותהיינה לי ותלדנה בנים ובנות ושׁמותן שׁמרון אהלה וירושׁלם אהליבה׃
\par 5 ותזן אהלה תחתי ותעגב על־מאהביה אל־אשׁור קרובים׃
\par 6 לבשׁי תכלת פחות וסגנים בחורי חמד כלם פרשׁים רכבי סוסים׃
\par 7 ותתן תזנותיה עליהם מבחר בני־אשׁור כלם ובכל אשׁר־עגבה בכל־גלוליהם נטמאה׃
\par 8 ואת־תזנותיה ממצרים לא עזבה כי אותה שׁכבו בנעוריה והמה עשׂו דדי בתוליה וישׁפכו תזנותם עליה׃
\par 9 לכן נתתיה ביד־מאהביה ביד בני אשׁור אשׁר עגבה עליהם׃
\par 10 המה גלו ערותה בניה ובנותיה לקחו ואותה בחרב הרגו ותהי־שׁם לנשׁים ושׁפוטים עשׂו בה׃
\par 11 ותרא אחותה אהליבה ותשׁחת עגבתה ממנה ואת־תזנותיה מזנוני אחותה׃
\par 12 אל־בני אשׁור עגבה פחות וסגנים קרבים לבשׁי מכלול פרשׁים רכבי סוסים בחורי חמד כלם׃
\par 13 וארא כי נטמאה דרך אחד לשׁתיהן׃
\par 14 ותוסף אל־תזנותיה ותרא אנשׁי מחקה על־הקיר צלמי כשׂדיים חקקים בשׁשׁר׃
\par 15 חגורי אזור במתניהם סרוחי טבולים בראשׁיהם מראה שׁלשׁים כלם דמות בני־בבל כשׂדים ארץ מולדתם׃
\par 16 ותעגב עליהם למראה עיניה ותשׁלח מלאכים אליהם כשׂדימה׃
\par 17 ויבאו אליה בני־בבל למשׁכב דדים ויטמאו אותה בתזנותם ותטמא־בם ותקע נפשׁה מהם׃
\par 18 ותגל תזנותיה ותגל את־ערותה ותקע נפשׁי מעליה כאשׁר נקעה נפשׁי מעל אחותה׃
\par 19 ותרבה את־תזנותיה לזכר את־ימי נעוריה אשׁר זנתה בארץ מצרים׃
\par 20 ותעגבה על פלגשׁיהם אשׁר בשׂר־חמורים בשׂרם וזרמת סוסים זרמתם׃
\par 21 ותפקדי את זמת נעוריך בעשׂות ממצרים דדיך למען שׁדי נעוריך׃
\par 22 לכן אהליבה כה־אמר אדני יהוה הנני מעיר את־מאהביך עליך את אשׁר־נקעה נפשׁך מהם והבאתים עליך מסביב׃
\par 23 בני בבל וכל־כשׂדים פקוד ושׁוע וקוע כל־בני אשׁור אותם בחורי חמד פחות וסגנים כלם שׁלשׁים וקרואים רכבי סוסים כלם׃
\par 24 ובאו עליך הצן רכב וגלגל ובקהל עמים צנה ומגן וקובע ישׂימו עליך סביב ונתתי לפניהם משׁפט ושׁפטוך במשׁפטיהם׃
\par 25 ונתתי קנאתי בך ועשׂו אותך בחמה אפך ואזניך יסירו ואחריתך בחרב תפול המה בניך ובנותיך יקחו ואחריתך תאכל באשׁ׃
\par 26 והפשׁיטוך את־בגדיך ולקחו כלי תפארתך׃
\par 27 והשׁבתי זמתך ממך ואת־זנותך מארץ מצרים ולא־תשׂאי עיניך אליהם ומצרים לא תזכרי־עוד׃
\par 28 כי כה אמר אדני יהוה הנני נתנך ביד אשׁר שׂנאת ביד אשׁר־נקעה נפשׁך מהם׃
\par 29 ועשׂו אותך בשׂנאה ולקחו כל־יגיעך ועזבוך עירם ועריה ונגלה ערות זנוניך וזמתך ותזנותיך׃
\par 30 עשׂה אלה לך בזנותך אחרי גוים על אשׁר־נטמאת בגלוליהם׃
\par 31 בדרך אחותך הלכת ונתתי כוסה בידך׃
\par 32 כה אמר אדני יהוה כוס אחותך תשׁתי העמקה והרחבה תהיה לצחק וללעג מרבה להכיל׃
\par 33 שׁכרון ויגון תמלאי כוס שׁמה ושׁממה כוס אחותך שׁמרון׃
\par 34 ושׁתית אותה ומצית ואת־חרשׂיה תגרמי ושׁדיך תנתקי כי אני דברתי נאם אדני יהוה׃
\par 35 לכן כה אמר אדני יהוה יען שׁכחת אותי ותשׁליכי אותי אחרי גוך וגם־את שׂאי זמתך ואת־תזנותיך׃
\par 36 ויאמר יהוה אלי בן־אדם התשׁפוט את־אהלה ואת־אהליבה והגד להן את תועבותיהן׃
\par 37 כי נאפו ודם בידיהן ואת־גלוליהן נאפו וגם את־בניהן אשׁר ילדו־לי העבירו להם לאכלה׃
\par 38 עוד זאת עשׂו לי טמאו את־מקדשׁי ביום ההוא ואת־שׁבתותי חללו׃
\par 39 ובשׁחטם את־בניהם לגלוליהם ויבאו אל־מקדשׁי ביום ההוא לחללו והנה־כה עשׂו בתוך ביתי׃
\par 40 ואף כי תשׁלחנה לאנשׁים באים ממרחק אשׁר מלאך שׁלוח אליהם והנה־באו לאשׁר רחצת כחלת עיניך ועדית עדי׃
\par 41 וישׁבת על־מטה כבודה ושׁלחן ערוך לפניה וקטרתי ושׁמני שׂמת עליה׃
\par 42 וקול המון שׁלו בה ואל־אנשׁים מרב אדם מובאים סובאים ממדבר ויתנו צמידים אל־ידיהן ועטרת תפארת על־ראשׁיהן׃
\par 43 ואמר לבלה נאופים עת יזנה תזנותה והיא׃
\par 44 ויבוא אליה כבוא אל־אשׁה זונה כן באו אל־אהלה ואל־אהליבה אשׁת הזמה׃
\par 45 ואנשׁים צדיקם המה ישׁפטו אותהם משׁפט נאפות ומשׁפט שׁפכות דם כי נאפת הנה ודם בידיהן׃
\par 46 כי כה אמר אדני יהוה העלה עליהם קהל ונתן אתהן לזעוה ולבז׃
\par 47 ורגמו עליהן אבן קהל וברא אותהן בחרבותם בניהם ובנותיהם יהרגו ובתיהן באשׁ ישׂרפו׃
\par 48 והשׁבתי זמה מן־הארץ ונוסרו כל־הנשׁים ולא תעשׂינה כזמתכנה׃
\par 49 ונתנו זמתכנה עליכן וחטאי גלוליכן תשׂאינה וידעתם כי אני אדני יהוה׃

\chapter{24}

\par 1 ויהי דבר־יהוה אלי בשׁנה התשׁיעית בחדשׁ העשׂירי בעשׂור לחדשׁ לאמר׃
\par 2 בן־אדם כתוב־לך את־שׁם היום את־עצם היום הזה סמך מלך־בבל אל־ירושׁלם בעצם היום הזה׃
\par 3 ומשׁל אל־בית־המרי משׁל ואמרת אליהם כה אמר אדני יהוה שׁפת הסיר שׁפת וגם־יצק בו מים׃
\par 4 אסף נתחיה אליה כל־נתח טוב ירך וכתף מבחר עצמים מלא׃
\par 5 מבחר הצאן לקוח וגם דור העצמים תחתיה רתח רתחיה גם־בשׁלו עצמיה בתוכה׃
\par 6 לכן כה־אמר אדני יהוה אוי עיר הדמים סיר אשׁר חלאתה בה וחלאתה לא יצאה ממנה לנתחיה לנתחיה הוציאה לא־נפל עליה גורל׃
\par 7 כי דמה בתוכה היה על־צחיח סלע שׂמתהו לא שׁפכתהו על־הארץ לכסות עליו עפר׃
\par 8 להעלות חמה לנקם נקם נתתי את־דמה על־צחיח סלע לבלתי הכסות׃
\par 9 לכן כה אמר אדני יהוה אוי עיר הדמים גם־אני אגדיל המדורה׃
\par 10 הרבה העצים הדלק האשׁ התם הבשׂר והרקח המרקחה והעצמות יחרו׃
\par 11 והעמידה על־גחליה רקה למען תחם וחרה נחשׁתה ונתכה בתוכה טמאתה תתם חלאתה׃
\par 12 תאנים הלאת ולא־תצא ממנה רבת חלאתה באשׁ חלאתה׃
\par 13 בטמאתך זמה יען טהרתיך ולא טהרת מטמאתך לא תטהרי־עוד עד־הניחי את־חמתי בך׃
\par 14 אני יהוה דברתי באה ועשׂיתי לא־אפרע ולא־אחוס ולא אנחם כדרכיך וכעלילותיך שׁפטוך נאם אדני יהוה׃
\par 15 ויהי דבר־יהוה אלי לאמר׃
\par 16 בן־אדם הנני לקח ממך את־מחמד עיניך במגפה ולא תספד ולא תבכה ולוא תבוא דמעתך׃
\par 17 האנק דם מתים אבל לא־תעשׂה פארך חבושׁ עליך ונעליך תשׂים ברגליך ולא תעטה על־שׂפם ולחם אנשׁים לא תאכל׃
\par 18 ואדבר אל־העם בבקר ותמת אשׁתי בערב ואעשׂ בבקר כאשׁר צויתי׃
\par 19 ויאמרו אלי העם הלא־תגיד לנו מה־אלה לנו כי אתה עשׂה׃
\par 20 ואמר אליהם דבר־יהוה היה אלי לאמר׃
\par 21 אמר לבית ישׂראל כה־אמר אדני יהוה הנני מחלל את־מקדשׁי גאון עזכם מחמד עיניכם ומחמל נפשׁכם ובניכם ובנותיכם אשׁר עזבתם בחרב יפלו׃
\par 22 ועשׂיתם כאשׁר עשׂיתי על־שׂפם לא תעטו ולחם אנשׁים לא תאכלו׃
\par 23 ופארכם על־ראשׁיכם ונעליכם ברגליכם לא תספדו ולא תבכו ונמקתם בעונתיכם ונהמתם אישׁ אל־אחיו׃
\par 24 והיה יחזקאל לכם למופת ככל אשׁר־עשׂה תעשׂו בבאה וידעתם כי אני אדני יהוה׃
\par 25 ואתה בן־אדם הלוא ביום קחתי מהם את־מעוזם משׂושׂ תפארתם את־מחמד עיניהם ואת־משׂא נפשׁם בניהם ובנותיהם׃
\par 26 ביום ההוא יבוא הפליט אליך להשׁמעות אזנים׃
\par 27 ביום ההוא יפתח פיך את־הפליט ותדבר ולא תאלם עוד והיית להם למופת וידעו כי־אני יהוה׃

\chapter{25}

\par 1 ויהי דבר־יהוה אלי לאמר׃
\par 2 בן־אדם שׂים פניך אל־בני עמון והנבא עליהם׃
\par 3 ואמרת לבני עמון שׁמעו דבר־אדני יהוה כה־אמר אדני יהוה יען אמרך האח אל־מקדשׁי כי־נחל ואל־אדמת ישׂראל כי נשׁמה ואל־בית יהודה כי הלכו בגולה׃
\par 4 לכן הנני נתנך לבני־קדם למורשׁה וישׁבו טירותיהם בך ונתנו בך משׁכניהם המה יאכלו פריך והמה ישׁתו חלבך׃
\par 5 ונתתי את־רבה לנוה גמלים ואת־בני עמון למרבץ־צאן וידעתם כי־אני יהוה׃
\par 6 כי כה אמר אדני יהוה יען מחאך יד ורקעך ברגל ותשׂמח בכל־שׁאטך בנפשׁ אל־אדמת ישׂראל׃
\par 7 לכן הנני נטיתי את־ידי עליך ונתתיך־לבג לגוים והכרתיך מן־העמים והאבדתיך מן־הארצות אשׁמידך וידעת כי־אני יהוה׃
\par 8 כה אמר אדני יהוה יען אמר מואב ושׂעיר הנה ככל־הגוים בית יהודה׃
\par 9 לכן הנני פתח את־כתף מואב מהערים מעריו מקצהו צבי ארץ בית הישׁימת בעל מעון וקריתמה׃
\par 10 לבני־קדם על־בני עמון ונתתיה למורשׁה למען לא־תזכר בני־עמון בגוים׃
\par 11 ובמואב אעשׂה שׁפטים וידעו כי־אני יהוה׃
\par 12 כה אמר אדני יהוה יען עשׂות אדום בנקם נקם לבית יהודה ויאשׁמו אשׁום ונקמו בהם׃
\par 13 לכן כה אמר אדני יהוה ונטתי ידי על־אדום והכרתי ממנה אדם ובהמה ונתתיה חרבה מתימן ודדנה בחרב יפלו׃
\par 14 ונתתי את־נקמתי באדום ביד עמי ישׂראל ועשׂו באדום כאפי וכחמתי וידעו את־נקמתי נאם אדני יהוה׃
\par 15 כה אמר אדני יהוה יען עשׂות פלשׁתים בנקמה וינקמו נקם בשׁאט בנפשׁ למשׁחית איבת עולם׃
\par 16 לכן כה אמר אדני יהוה הנני נוטה ידי על־פלשׁתים והכרתי את־כרתים והאבדתי את־שׁארית חוף הים׃
\par 17 ועשׂיתי בם נקמות גדלות בתוכחות חמה וידעו כי־אני יהוה בתתי את־נקמתי בם׃

\chapter{26}

\par 1 ויהי בעשׁתי־עשׂרה שׁנה באחד לחדשׁ היה דבר־יהוה אלי לאמר׃
\par 2 בן־אדם יען אשׁר־אמרה צר על־ירושׁלם האח נשׁברה דלתות העמים נסבה אלי אמלאה החרבה׃
\par 3 לכן כה אמר אדני יהוה הנני עליך צר והעליתי עליך גוים רבים כהעלות הים לגליו׃
\par 4 ושׁחתו חמות צר והרסו מגדליה וסחיתי עפרה ממנה ונתתי אותה לצחיח סלע׃
\par 5 משׁטח חרמים תהיה בתוך הים כי אני דברתי נאם אדני יהוה והיתה לבז לגוים׃
\par 6 ובנותיה אשׁר בשׂדה בחרב תהרגנה וידעו כי־אני יהוה׃
\par 7 כי כה אמר אדני יהוה הנני מביא אל־צר נבוכדראצר מלך־בבל מצפון מלך מלכים בסוס וברכב ובפרשׁים וקהל ועם־רב׃
\par 8 בנותיך בשׂדה בחרב יהרג ונתן עליך דיק ושׁפך עליך סללה והקים עליך צנה׃
\par 9 ומחי קבלו יתן בחמותיך ומגדלתיך יתץ בחרבותיו׃
\par 10 משׁפעת סוסיו יכסך אבקם מקול פרשׁ וגלגל ורכב תרעשׁנה חומותיך בבאו בשׁעריך כמבואי עיר מבקעה׃
\par 11 בפרסות סוסיו ירמס את־כל־חוצותיך עמך בחרב יהרג ומצבות עזך לארץ תרד׃
\par 12 ושׁללו חילך ובזזו רכלתך והרסו חומותיך ובתי חמדתך יתצו ואבניך ועציך ועפרך בתוך מים ישׂימו׃
\par 13 והשׁבתי המון שׁיריך וקול כנוריך לא ישׁמע עוד׃
\par 14 ונתתיך לצחיח סלע משׁטח חרמים תהיה לא תבנה עוד כי אני יהוה דברתי נאם אדני יהוה׃
\par 15 כה אמר אדני יהוה לצור הלא מקול מפלתך באנק חלל בהרג הרג בתוכך ירעשׁו האיים׃
\par 16 וירדו מעל כסאותם כל נשׂיאי הים והסירו את־מעיליהם ואת־בגדי רקמתם יפשׁטו חרדות ילבשׁו על־הארץ ישׁבו וחרדו לרגעים ושׁממו עליך׃
\par 17 ונשׂאו עליך קינה ואמרו לך איך אבדת נושׁבת מימים העיר ההללה אשׁר היתה חזקה בים היא וישׁביה אשׁר־נתנו חתיתם לכל־יושׁביה׃
\par 18 עתה יחרדו האין יום מפלתך ונבהלו האיים אשׁר־בים מצאתך׃
\par 19 כי כה אמר אדני יהוה בתתי אתך עיר נחרבת כערים אשׁר לא־נושׁבו בהעלות עליך את־תהום וכסוך המים הרבים׃
\par 20 והורדתיך את־יורדי בור אל־עם עולם והושׁבתיך בארץ תחתיות כחרבות מעולם את־יורדי בור למען לא תשׁבי ונתתי צבי בארץ חיים׃
\par 21 בלהות אתנך ואינך ותבקשׁי ולא־תמצאי עוד לעולם נאם אדני יהוה׃

\chapter{27}

\par 1 ויהי דבר־יהוה אלי לאמר׃
\par 2 ואתה בן־אדם שׂא על־צר קינה׃
\par 3 ואמרת לצור הישׁבתי על־מבואת ים רכלת העמים אל־איים רבים כה אמר אדני יהוה צור את אמרת אני כלילת יפי׃
\par 4 בלב ימים גבוליך בניך כללו יפיך׃
\par 5 ברושׁים משׂניר בנו לך את כל־לחתים ארז מלבנון לקחו לעשׂות תרן עליך׃
\par 6 אלונים מבשׁן עשׂו משׁוטיך קרשׁך עשׂו־שׁן בת־אשׁרים מאיי כתים׃
\par 7 שׁשׁ־ברקמה ממצרים היה מפרשׂך להיות לך לנס תכלת וארגמן מאיי אלישׁה היה מכסך׃
\par 8 ישׁבי צידון וארוד היו שׁטים לך חכמיך צור היו בך המה חבליך׃
\par 9 זקני גבל וחכמיה היו בך מחזיקי בדקך כל־אניות הים ומלחיהם היו בך לערב מערבך׃
\par 10 פרס ולוד ופוט היו בחילך אנשׁי מלחמתך מגן וכובע תלו־בך המה נתנו הדרך׃
\par 11 בני ארוד וחילך על־חומותיך סביב וגמדים במגדלותיך היו שׁלטיהם תלו על־חומותיך סביב המה כללו יפיך׃
\par 12 תרשׁישׁ סחרתך מרב כל־הון בכסף ברזל בדיל ועופרת נתנו עזבוניך׃
\par 13 יון תבל ומשׁך המה רכליך בנפשׁ אדם וכלי נחשׁת נתנו מערבך׃
\par 14 מבית תוגרמה סוסים ופרשׁים ופרדים נתנו עזבוניך׃
\par 15 בני דדן רכליך איים רבים סחרת ידך קרנות שׁן והובנים השׁיבו אשׁכרך׃
\par 16 ארם סחרתך מרב מעשׂיך בנפך ארגמן ורקמה ובוץ וראמת וכדכד נתנו בעזבוניך׃
\par 17 יהודה וארץ ישׂראל המה רכליך בחטי מנית ופנג ודבשׁ ושׁמן וצרי נתנו מערבך׃
\par 18 דמשׂק סחרתך ברב מעשׂיך מרב כל־הון ביין חלבון וצמר צחר׃
\par 19 ודן ויון מאוזל בעזבוניך נתנו ברזל עשׁות קדה וקנה במערבך היה׃
\par 20 דדן רכלתך בבגדי־חפשׁ לרכבה׃
\par 21 ערב וכל־נשׂיאי קדר המה סחרי ידך בכרים ואילים ועתודים בם סחריך׃
\par 22 רכלי שׁבא ורעמה המה רכליך בראשׁ כל־בשׂם ובכל־אבן יקרה וזהב נתנו עזבוניך׃
\par 23 חרן וכנה ועדן רכלי שׁבא אשׁור כלמד רכלתך׃
\par 24 המה רכליך במכללים בגלומי תכלת ורקמה ובגנזי ברמים בחבלים חבשׁים וארזים במרכלתך׃
\par 25 אניות תרשׁישׁ שׁרותיך מערבך ותמלאי ותכבדי מאד בלב ימים׃
\par 26 במים רבים הביאוך השׁטים אתך רוח הקדים שׁברך בלב ימים׃
\par 27 הונך ועזבוניך מערבך מלחיך וחבליך מחזיקי בדקך וערבי מערבך וכל־אנשׁי מלחמתך אשׁר־בך ובכל־קהלך אשׁר בתוכך יפלו בלב ימים ביום מפלתך׃
\par 28 לקול זעקת חבליך ירעשׁו מגרשׁות׃
\par 29 וירדו מאניותיהם כל תפשׂי משׁוט מלחים כל חבלי הים אל־הארץ יעמדו׃
\par 30 והשׁמיעו עליך בקולם ויזעקו מרה ויעלו עפר על־ראשׁיהם באפר יתפלשׁו׃
\par 31 והקריחו אליך קרחה וחגרו שׂקים ובכו אליך במר־נפשׁ מספד מר׃
\par 32 ונשׂאו אליך בניהם קינה וקוננו עליך מי כצור כדמה בתוך הים׃
\par 33 בצאת עזבוניך מימים השׂבעת עמים רבים ברב הוניך ומערביך העשׁרת מלכי־ארץ׃
\par 34 עת נשׁברת מימים במעמקי־מים מערבך וכל־קהלך בתוכך נפלו׃
\par 35 כל ישׁבי האיים שׁממו עליך ומלכיהם שׂערו שׂער רעמו פנים׃
\par 36 סחרים בעמים שׁרקו עליך בלהות היית ואינך עד־עולם׃

\chapter{28}

\par 1 ויהי דבר־יהוה אלי לאמר׃
\par 2 בן־אדם אמר לנגיד צר כה־אמר אדני יהוה יען גבה לבך ותאמר אל אני מושׁב אלהים ישׁבתי בלב ימים ואתה אדם ולא־אל ותתן לבך כלב אלהים׃
\par 3 הנה חכם אתה מדנאל כל־סתום לא עממוך׃
\par 4 בחכמתך ובתבונתך עשׂית לך חיל ותעשׂ זהב וכסף באוצרותיך׃
\par 5 ברב חכמתך ברכלתך הרבית חילך ויגבה לבבך בחילך׃
\par 6 לכן כה אמר אדני יהוה יען תתך את־לבבך כלב אלהים׃
\par 7 לכן הנני מביא עליך זרים עריצי גוים והריקו חרבותם על־יפי חכמתך וחללו יפעתך׃
\par 8 לשׁחת יורדוך ומתה ממותי חלל בלב ימים׃
\par 9 האמר תאמר אלהים אני לפני הרגך ואתה אדם ולא־אל ביד מחלליך׃
\par 10 מותי ערלים תמות ביד־זרים כי אני דברתי נאם אדני יהוה׃
\par 11 ויהי דבר־יהוה אלי לאמר׃
\par 12 בן־אדם שׂא קינה על־מלך צור ואמרת לו כה אמר אדני יהוה אתה חותם תכנית מלא חכמה וכליל יפי׃
\par 13 בעדן גן־אלהים היית כל־אבן יקרה מסכתך אדם פטדה ויהלם תרשׁישׁ שׁהם וישׁפה ספיר נפך וברקת וזהב מלאכת תפיך ונקביך בך ביום הבראך כוננו׃
\par 14 את־כרוב ממשׁח הסוכך ונתתיך בהר קדשׁ אלהים היית בתוך אבני־אשׁ התהלכת׃
\par 15 תמים אתה בדרכיך מיום הבראך עד־נמצא עולתה בך׃
\par 16 ברב רכלתך מלו תוכך חמס ותחטא ואחללך מהר אלהים ואבדך כרוב הסכך מתוך אבני־אשׁ׃
\par 17 גבה לבך ביפיך שׁחת חכמתך על־יפעתך על־ארץ השׁלכתיך לפני מלכים נתתיך לראוה בך׃
\par 18 מרב עוניך בעול רכלתך חללת מקדשׁיך ואוצא־אשׁ מתוכך היא אכלתך ואתנך לאפר על־הארץ לעיני כל־ראיך׃
\par 19 כל־יודעיך בעמים שׁממו עליך בלהות היית ואינך עד־עולם׃
\par 20 ויהי דבר־יהוה אלי לאמר׃
\par 21 בן־אדם שׂים פניך אל־צידון והנבא עליה׃
\par 22 ואמרת כה אמר אדני יהוה הנני עליך צידון ונכבדתי בתוכך וידעו כי־אני יהוה בעשׂותי בה שׁפטים ונקדשׁתי בה׃
\par 23 ושׁלחתי־בה דבר ודם בחוצותיה ונפלל חלל בתוכה בחרב עליה מסביב וידעו כי־אני יהוה׃
\par 24 ולא־יהיה עוד לבית ישׂראל סלון ממאיר וקוץ מכאב מכל סביבתם השׁאטים אותם וידעו כי אני אדני יהוה׃
\par 25 כה־אמר אדני יהוה בקבצי את־בית ישׂראל מן־העמים אשׁר נפצו בם ונקדשׁתי בם לעיני הגוים וישׁבו על־אדמתם אשׁר נתתי לעבדי ליעקב׃
\par 26 וישׁבו עליה לבטח ובנו בתים ונטעו כרמים וישׁבו לבטח בעשׂותי שׁפטים בכל השׁאטים אתם מסביבותם וידעו כי אני יהוה אלהיהם׃

\chapter{29}

\par 1 בשׁנה העשׂירית בעשׂרי בשׁנים עשׂר לחדשׁ היה דבר־יהוה אלי לאמר׃
\par 2 בן־אדם שׂים פניך על־פרעה מלך מצרים והנבא עליו ועל־מצרים כלה׃
\par 3 דבר ואמרת כה־אמר אדני יהוה הנני עליך פרעה מלך־מצרים התנים הגדול הרבץ בתוך יאריו אשׁר אמר לי יארי ואני עשׂיתני׃
\par 4 ונתתי חחיים בלחייך והדבקתי דגת־יאריך בקשׂקשׂתיך והעליתיך מתוך יאריך ואת כל־דגת יאריך בקשׂקשׂתיך תדבק׃
\par 5 ונטשׁתיך המדברה אותך ואת כל־דגת יאריך על־פני השׂדה תפול לא תאסף ולא תקבץ לחית הארץ ולעוף השׁמים נתתיך לאכלה׃
\par 6 וידעו כל־ישׁבי מצרים כי אני יהוה יען היותם משׁענת קנה לבית ישׂראל׃
\par 7 בתפשׂם בך בכפך תרוץ ובקעת להם כל־כתף ובהשׁענם עליך תשׁבר והעמדת להם כל־מתנים׃
\par 8 לכן כה אמר אדני יהוה הנני מביא עליך חרב והכרתי ממך אדם ובהמה׃
\par 9 והיתה ארץ־מצרים לשׁממה וחרבה וידעו כי־אני יהוה יען אמר יאר לי ואני עשׂיתי׃
\par 10 לכן הנני אליך ואל־יאריך ונתתי את־ארץ מצרים לחרבות חרב שׁממה ממגדל סונה ועד־גבול כושׁ׃
\par 11 לא תעבר־בה רגל אדם ורגל בהמה לא תעבר־בה ולא תשׁב ארבעים שׁנה׃
\par 12 ונתתי את־ארץ מצרים שׁממה בתוך ארצות נשׁמות ועריה בתוך ערים מחרבות תהיין שׁממה ארבעים שׁנה והפצתי את־מצרים בגוים וזריתים בארצות׃
\par 13 כי כה אמר אדני יהוה מקץ ארבעים שׁנה אקבץ את־מצרים מן־העמים אשׁר־נפצו שׁמה׃
\par 14 ושׁבתי את־שׁבות מצרים והשׁבתי אתם ארץ פתרוס על־ארץ מכורתם והיו שׁם ממלכה שׁפלה׃
\par 15 מן־הממלכות תהיה שׁפלה ולא־תתנשׂא עוד על־הגוים והמעטתים לבלתי רדות בגוים׃
\par 16 ולא יהיה־עוד לבית ישׂראל למבטח מזכיר עון בפנותם אחריהם וידעו כי אני אדני יהוה׃
\par 17 ויהי בעשׂרים ושׁבע שׁנה בראשׁון באחד לחדשׁ היה דבר־יהוה אלי לאמר׃
\par 18 בן־אדם נבוכדראצר מלך־בבל העביד את־חילו עבדה גדלה אל־צר כל־ראשׁ מקרח וכל־כתף מרוטה ושׂכר לא־היה לו ולחילו מצר על־העבדה אשׁר־עבד עליה׃
\par 19 לכן כה אמר אדני יהוה הנני נתן לנבוכדראצר מלך־בבל את־ארץ מצרים ונשׂא המנה ושׁלל שׁללה ובזז בזה והיתה שׂכר לחילו׃
\par 20 פעלתו אשׁר־עבד בה נתתי לו את־ארץ מצרים אשׁר עשׂו לי נאם אדני יהוה׃
\par 21 ביום ההוא אצמיח קרן לבית ישׂראל ולך אתן פתחון־פה בתוכם וידעו כי־אני יהוה׃

\chapter{30}

\par 1 ויהי דבר־יהוה אלי לאמר׃
\par 2 בן־אדם הנבא ואמרת כה אמר אדני יהוה הילילו הה ליום׃
\par 3 כי־קרוב יום וקרוב יום ליהוה יום ענן עת גוים יהיה׃
\par 4 ובאה חרב במצרים והיתה חלחלה בכושׁ בנפל חלל במצרים ולקחו המונה ונהרסו יסודתיה׃
\par 5 כושׁ ופוט ולוד וכל־הערב וכוב ובני ארץ הברית אתם בחרב יפלו׃
\par 6 כה אמר יהוה ונפלו סמכי מצרים וירד גאון עזה ממגדל סונה בחרב יפלו־בה נאם אדני יהוה׃
\par 7 ונשׁמו בתוך ארצות נשׁמות ועריו בתוך־ערים נחרבות תהיינה׃
\par 8 וידעו כי־אני יהוה בתתי־אשׁ במצרים ונשׁברו כל־עזריה׃
\par 9 ביום ההוא יצאו מלאכים מלפני בצים להחריד את־כושׁ בטח והיתה חלחלה בהם ביום מצרים כי הנה באה׃
\par 10 כה אמר אדני יהוה והשׁבתי את־המון מצרים ביד נבוכדראצר מלך־בבל׃
\par 11 הוא ועמו אתו עריצי גוים מובאים לשׁחת הארץ והריקו חרבותם על־מצרים ומלאו את־הארץ חלל׃
\par 12 ונתתי יארים חרבה ומכרתי את־הארץ ביד־רעים והשׁמתי ארץ ומלאה ביד־זרים אני יהוה דברתי׃
\par 13 כה־אמר אדני יהוה והאבדתי גלולים והשׁבתי אלילים מנף ונשׂיא מארץ־מצרים לא יהיה־עוד ונתתי יראה בארץ מצרים׃
\par 14 והשׁמתי את־פתרוס ונתתי אשׁ בצען ועשׂיתי שׁפטים בנא׃
\par 15 ושׁפכתי חמתי על־סין מעוז מצרים והכרתי את־המון נא׃
\par 16 ונתתי אשׁ במצרים חול תחיל סין ונא תהיה להבקע ונף צרי יומם׃
\par 17 בחורי און ופי־בסת בחרב יפלו והנה בשׁבי תלכנה׃
\par 18 ובתחפנחס חשׂך היום בשׁברי־שׁם את־מטות מצרים ונשׁבת־בה גאון עזה היא ענן יכסנה ובנותיה בשׁבי תלכנה׃
\par 19 ועשׂיתי שׁפטים במצרים וידעו כי־אני יהוה׃
\par 20 ויהי באחת עשׂרה שׁנה בראשׁון בשׁבעה לחדשׁ היה דבר־יהוה אלי לאמר׃
\par 21 בן־אדם את־זרוע פרעה מלך־מצרים שׁברתי והנה לא־חבשׁה לתת רפאות לשׂום חתול לחבשׁה לחזקה לתפשׂ בחרב׃
\par 22 לכן כה־אמר אדני יהוה הנני אל־פרעה מלך־מצרים ושׁברתי את־זרעתיו את־החזקה ואת־הנשׁברת והפלתי את־החרב מידו׃
\par 23 והפצותי את־מצרים בגוים וזריתם בארצות׃
\par 24 וחזקתי את־זרעות מלך בבל ונתתי את־חרבי בידו ושׁברתי את־זרעות פרעה ונאק נאקות חלל לפניו׃
\par 25 והחזקתי את־זרעות מלך בבל וזרעות פרעה תפלנה וידעו כי־אני יהוה בתתי חרבי ביד מלך־בבל ונטה אותה אל־ארץ מצרים׃
\par 26 והפצותי את־מצרים בגוים וזריתי אותם בארצות וידעו כי־אני יהוה׃

\chapter{31}

\par 1 ויהי באחת עשׂרה שׁנה בשׁלישׁי באחד לחדשׁ היה דבר־יהוה אלי לאמר׃
\par 2 בן־אדם אמר אל־פרעה מלך־מצרים ואל־המונו אל־מי דמית בגדלך׃
\par 3 הנה אשׁור ארז בלבנון יפה ענף וחרשׁ מצל וגבה קומה ובין עבתים היתה צמרתו׃
\par 4 מים גדלוהו תהום רממתהו את־נהרתיה הלך סביבות מטעה ואת־תעלתיה שׁלחה אל כל־עצי השׂדה׃
\par 5 על־כן גבהא קמתו מכל עצי השׂדה ותרבינה סרעפתיו ותארכנה פארתו ממים רבים בשׁלחו׃
\par 6 בסעפתיו קננו כל־עוף השׁמים ותחת פארתיו ילדו כל חית השׂדה ובצלו ישׁבו כל גוים רבים׃
\par 7 וייף בגדלו בארך דליותיו כי־היה שׁרשׁו אל־מים רבים׃
\par 8 ארזים לא־עממהו בגן־אלהים ברושׁים לא דמו אל־סעפתיו וערמנים לא־היו כפארתיו כל־עץ בגן־אלהים לא־דמה אליו ביפיו׃
\par 9 יפה עשׂיתיו ברב דליותיו ויקנאהו כל־עצי־עדן אשׁר בגן האלהים׃
\par 10 לכן כה אמר אדני יהוה יען אשׁר גבהת בקומה ויתן צמרתו אל־בין עבותים ורם לבבו בגבהו׃
\par 11 ואתנהו ביד איל גוים עשׂו יעשׂה לו כרשׁעו גרשׁתהו׃
\par 12 ויכרתהו זרים עריצי גוים ויטשׁהו אל־ההרים ובכל־גאיות נפלו דליותיו ותשׁברנה פארתיו בכל אפיקי הארץ וירדו מצלו כל־עמי הארץ ויטשׁהו׃
\par 13 על־מפלתו ישׁכנו כל־עוף השׁמים ואל־פארתיו היו כל חית השׂדה׃
\par 14 למען אשׁר לא־יגבהו בקומתם כל־עצי־מים ולא־יתנו את־צמרתם אל־בין עבתים ולא־יעמדו אליהם בגבהם כל־שׁתי מים כי־כלם נתנו למות אל־ארץ תחתית בתוך בני אדם אל־יורדי בור׃
\par 15 כה־אמר אדני יהוה ביום רדתו שׁאולה האבלתי כסתי עליו את־תהום ואמנע נהרותיה ויכלאו מים רבים ואקדר עליו לבנון וכל־עצי השׂדה עליו עלפה׃
\par 16 מקול מפלתו הרעשׁתי גוים בהורדי אתו שׁאולה את־יורדי בור וינחמו בארץ תחתית כל־עצי־עדן מבחר וטוב־לבנון כל־שׁתי מים׃
\par 17 גם־הם אתו ירדו שׁאולה אל־חללי־חרב וזרעו ישׁבו בצלו בתוך גוים׃
\par 18 אל־מי דמית ככה בכבוד ובגדל בעצי־עדן והורדת את־עצי־עדן אל־ארץ תחתית בתוך ערלים תשׁכב את־חללי־חרב הוא פרעה וכל־המונה נאם אדני יהוה׃

\chapter{32}

\par 1 ויהי בשׁתי עשׂרה שׁנה בשׁני־עשׂר חדשׁ באחד לחדשׁ היה דבר־יהוה אלי לאמר׃
\par 2 בן־אדם שׂא קינה על־פרעה מלך־מצרים ואמרת אליו כפיר גוים נדמית ואתה כתנים בימים ותגח בנהרותיך ותדלח־מים ברגליך ותרפס נהרותם׃
\par 3 כה אמר אדני יהוה ופרשׂתי עליך את־רשׁתי בקהל עמים רבים והעלוך בחרמי׃
\par 4 ונטשׁתיך בארץ על־פני השׂדה אטילך והשׁכנתי עליך כל־עוף השׁמים והשׂבעתי ממך חית כל־הארץ׃
\par 5 ונתתי את־בשׂרך על־ההרים ומלאתי הגאיות רמותך׃
\par 6 והשׁקיתי ארץ צפתך מדמך אל־ההרים ואפקים ימלאון ממך׃
\par 7 וכסיתי בכבותך שׁמים והקדרתי את־ככביהם שׁמשׁ בענן אכסנו וירח לא־יאיר אורו׃
\par 8 כל־מאורי אור בשׁמים אקדירם עליך ונתתי חשׁך על־ארצך נאם אדני יהוה׃
\par 9 והכעסתי לב עמים רבים בהביאי שׁברך בגוים על־ארצות אשׁר לא־ידעתם׃
\par 10 והשׁמותי עליך עמים רבים ומלכיהם ישׂערו עליך שׂער בעופפי חרבי על־פניהם וחרדו לרגעים אישׁ לנפשׁו ביום מפלתך׃
\par 11 כי כה אמר אדני יהוה חרב מלך־בבל תבואך׃
\par 12 בחרבות גבורים אפיל המונך עריצי גוים כלם ושׁדדו את־גאון מצרים ונשׁמד כל־המונה׃
\par 13 והאבדתי את־כל־בהמתה מעל מים רבים ולא תדלחם רגל־אדם עוד ופרסות בהמה לא תדלחם׃
\par 14 אז אשׁקיע מימיהם ונהרותם כשׁמן אוליך נאם אדני יהוה׃
\par 15 בתתי את־ארץ מצרים שׁממה ונשׁמה ארץ ממלאה בהכותי את־כל־יושׁבי בה וידעו כי־אני יהוה׃
\par 16 קינה היא וקוננוה בנות הגוים תקוננה אותה על־מצרים ועל־כל־המונה תקוננה אותה נאם אדני יהוה׃
\par 17 ויהי בשׁתי עשׂרה שׁנה בחמשׁה עשׂר לחדשׁ היה דבר־יהוה אלי לאמר׃
\par 18 בן־אדם נהה על־המון מצרים והורדהו אותה ובנות גוים אדרם אל־ארץ תחתיות את־יורדי בור׃
\par 19 ממי נעמת רדה והשׁכבה את־ערלים׃
\par 20 בתוך חללי־חרב יפלו חרב נתנה משׁכו אותה וכל־המוניה׃
\par 21 ידברו־לו אלי גבורים מתוך שׁאול את־עזריו ירדו שׁכבו הערלים חללי־חרב׃
\par 22 שׁם אשׁור וכל־קהלה סביבותיו קברתיו כלם חללים הנפלים בחרב׃
\par 23 אשׁר נתנו קברתיה בירכתי־בור ויהי קהלה סביבות קברתה כלם חללים נפלים בחרב אשׁר־נתנו חתית בארץ חיים׃
\par 24 שׁם עילם וכל־המונה סביבות קברתה כלם חללים הנפלים בחרב אשׁר־ירדו ערלים אל־ארץ תחתיות אשׁר נתנו חתיתם בארץ חיים וישׂאו כלמתם את־יורדי בור׃
\par 25 בתוך חללים נתנו משׁכב לה בכל־המונה סביבותיו קברתה כלם ערלים חללי־חרב כי־נתן חתיתם בארץ חיים וישׂאו כלמתם את־יורדי בור בתוך חללים נתן׃
\par 26 שׁם משׁך תבל וכל־המונה סביבותיו קברותיה כלם ערלים מחללי חרב כי־נתנו חתיתם בארץ חיים׃
\par 27 ולא ישׁכבו את־גבורים נפלים מערלים אשׁר ירדו־שׁאול בכלי־מלחמתם ויתנו את־חרבותם תחת ראשׁיהם ותהי עונתם על־עצמותם כי־חתית גבורים בארץ חיים׃
\par 28 ואתה בתוך ערלים תשׁבר ותשׁכב את־חללי־חרב׃
\par 29 שׁמה אדום מלכיה וכל־נשׂיאיה אשׁר־נתנו בגבורתם את־חללי־חרב המה את־ערלים ישׁכבו ואת־ירדי בור׃
\par 30 שׁמה נסיכי צפון כלם וכל־צדני אשׁר־ירדו את־חללים בחתיתם מגבורתם בושׁים וישׁכבו ערלים את־חללי־חרב וישׂאו כלמתם את־יורדי בור׃
\par 31 אותם יראה פרעה ונחם על־כל־המונה חללי־חרב פרעה וכל־חילו נאם אדני יהוה׃
\par 32 כי־נתתי את־חתיתו בארץ חיים והשׁכב בתוך ערלים את־חללי־חרב פרעה וכל־המונה נאם אדני יהוה׃

\chapter{33}

\par 1 ויהי דבר־יהוה אלי לאמר׃
\par 2 בן־אדם דבר אל־בני־עמך ואמרת אליהם ארץ כי־אביא עליה חרב ולקחו עם־הארץ אישׁ אחד מקציהם ונתנו אתו להם לצפה׃
\par 3 וראה את־החרב באה על־הארץ ותקע בשׁופר והזהיר את־העם׃
\par 4 ושׁמע השׁמע את־קול השׁופר ולא נזהר ותבוא חרב ותקחהו דמו בראשׁו יהיה׃
\par 5 את קול השׁופר שׁמע ולא נזהר דמו בו יהיה והוא נזהר נפשׁו מלט׃
\par 6 והצפה כי־יראה את־החרב באה ולא־תקע בשׁופר והעם לא־נזהר ותבוא חרב ותקח מהם נפשׁ הוא בעונו נלקח ודמו מיד־הצפה אדרשׁ׃
\par 7 ואתה בן־אדם צפה נתתיך לבית ישׂראל ושׁמעת מפי דבר והזהרת אתם ממני׃
\par 8 באמרי לרשׁע רשׁע מות תמות ולא דברת להזהיר רשׁע מדרכו הוא רשׁע בעונו ימות ודמו מידך אבקשׁ׃
\par 9 ואתה כי־הזהרת רשׁע מדרכו לשׁוב ממנה ולא־שׁב מדרכו הוא בעונו ימות ואתה נפשׁך הצלת׃
\par 10 ואתה בן־אדם אמר אל־בית ישׂראל כן אמרתם לאמר כי־פשׁעינו וחטאתינו עלינו ובם אנחנו נמקים ואיך נחיה׃
\par 11 אמר אליהם חי־אני נאם אדני יהוה אם־אחפץ במות הרשׁע כי אם־בשׁוב רשׁע מדרכו וחיה שׁובו שׁובו מדרכיכם הרעים ולמה תמותו בית ישׂראל׃
\par 12 ואתה בן־אדם אמר אל־בני־עמך צדקת הצדיק לא תצילנו ביום פשׁעו ורשׁעת הרשׁע לא־יכשׁל בה ביום שׁובו מרשׁעו וצדיק לא יוכל לחיות בה ביום חטאתו׃
\par 13 באמרי לצדיק חיה יחיה והוא־בטח על־צדקתו ועשׂה עול כל־צדקתו לא תזכרנה ובעולו אשׁר־עשׂה בו ימות׃
\par 14 ובאמרי לרשׁע מות תמות ושׁב מחטאתו ועשׂה משׁפט וצדקה׃
\par 15 חבל ישׁיב רשׁע גזלה ישׁלם בחקות החיים הלך לבלתי עשׂות עול חיו יחיה לא ימות׃
\par 16 כל־חטאתו אשׁר חטא לא תזכרנה לו משׁפט וצדקה עשׂה חיו יחיה׃
\par 17 ואמרו בני עמך לא יתכן דרך אדני והמה דרכם לא־יתכן׃
\par 18 בשׁוב־צדיק מצדקתו ועשׂה עול ומת בהם׃
\par 19 ובשׁוב רשׁע מרשׁעתו ועשׂה משׁפט וצדקה עליהם הוא יחיה׃
\par 20 ואמרתם לא יתכן דרך אדני אישׁ כדרכיו אשׁפוט אתכם בית ישׂראל׃
\par 21 ויהי בשׁתי עשׂרה שׁנה בעשׂרי בחמשׁה לחדשׁ לגלותנו בא־אלי הפליט מירושׁלם לאמר הכתה העיר׃
\par 22 ויד־יהוה היתה אלי בערב לפני בוא הפליט ויפתח את־פי עד־בוא אלי בבקר ויפתח פי ולא נאלמתי עוד׃
\par 23 ויהי דבר־יהוה אלי לאמר׃
\par 24 בן־אדם ישׁבי החרבות האלה על־אדמת ישׂראל אמרים לאמר אחד היה אברהם ויירשׁ את־הארץ ואנחנו רבים לנו נתנה הארץ למורשׁה׃
\par 25 לכן אמר אליהם כה־אמר אדני יהוה על־הדם תאכלו ועינכם תשׂאו אל־גלוליכם ודם תשׁפכו והארץ תירשׁו׃
\par 26 עמדתם על־חרבכם עשׂיתן תועבה ואישׁ את־אשׁת רעהו טמאתם והארץ תירשׁו׃
\par 27 כה־תאמר אלהם כה־אמר אדני יהוה חי־אני אם־לא אשׁר בחרבות בחרב יפלו ואשׁר על־פני השׂדה לחיה נתתיו לאכלו ואשׁר במצדות ובמערות בדבר ימותו׃
\par 28 ונתתי את־הארץ שׁממה ומשׁמה ונשׁבת גאון עזה ושׁממו הרי ישׂראל מאין עובר׃
\par 29 וידעו כי־אני יהוה בתתי את־הארץ שׁממה ומשׁמה על כל־תועבתם אשׁר עשׂו׃
\par 30 ואתה בן־אדם בני עמך הנדברים בך אצל הקירות ובפתחי הבתים ודבר־חד את־אחד אישׁ את־אחיו לאמר באו־נא ושׁמעו מה הדבר היוצא מאת יהוה׃
\par 31 ויבואו אליך כמבוא־עם וישׁבו לפניך עמי ושׁמעו את־דבריך ואותם לא יעשׂו כי־עגבים בפיהם המה עשׂים אחרי בצעם לבם הלך׃
\par 32 והנך להם כשׁיר עגבים יפה קול ומטב נגן ושׁמעו את־דבריך ועשׂים אינם אותם׃
\par 33 ובבאה הנה באה וידעו כי נביא היה בתוכם׃

\chapter{34}

\par 1 ויהי דבר־יהוה אלי לאמר׃
\par 2 בן־אדם הנבא על־רועי ישׂראל הנבא ואמרת אליהם לרעים כה אמר אדני יהוה הוי רעי־ישׂראל אשׁר היו רעים אותם הלוא הצאן ירעו הרעים׃
\par 3 את־החלב תאכלו ואת־הצמר תלבשׁו הבריאה תזבחו הצאן לא תרעו׃
\par 4 את־הנחלות לא חזקתם ואת־החולה לא־רפאתם ולנשׁברת לא חבשׁתם ואת־הנדחת לא השׁבתם ואת־האבדת לא בקשׁתם ובחזקה רדיתם אתם ובפרך׃
\par 5 ותפוצינה מבלי רעה ותהיינה לאכלה לכל־חית השׂדה ותפוצינה׃
\par 6 ישׁגו צאני בכל־ההרים ועל כל־גבעה רמה ועל כל־פני הארץ נפצו צאני ואין דורשׁ ואין מבקשׁ׃
\par 7 לכן רעים שׁמעו את־דבר יהוה׃
\par 8 חי־אני נאם אדני יהוה אם־לא יען היות־צאני לבז ותהיינה צאני לאכלה לכל־חית השׂדה מאין רעה ולא־דרשׁו רעי את־צאני וירעו הרעים אותם ואת־צאני לא רעו׃
\par 9 לכן הרעים שׁמעו דבר־יהוה׃
\par 10 כה־אמר אדני יהוה הנני אל־הרעים ודרשׁתי את־צאני מידם והשׁבתים מרעות צאן ולא־ירעו עוד הרעים אותם והצלתי צאני מפיהם ולא־תהיין להם לאכלה׃
\par 11 כי כה אמר אדני יהוה הנני־אני ודרשׁתי את־צאני ובקרתים׃
\par 12 כבקרת רעה עדרו ביום־היותו בתוך־צאנו נפרשׁות כן אבקר את־צאני והצלתי אתהם מכל־המקומת אשׁר נפצו שׁם ביום ענן וערפל׃
\par 13 והוצאתים מן־העמים וקבצתים מן־הארצות והביאתים אל־אדמתם ורעיתים אל־הרי ישׂראל באפיקים ובכל מושׁבי הארץ׃
\par 14 במרעה־טוב ארעה אתם ובהרי מרום־ישׂראל יהיה נוהם שׁם תרבצנה בנוה טוב ומרעה שׁמן תרעינה אל־הרי ישׂראל׃
\par 15 אני ארעה צאני ואני ארביצם נאם אדני יהוה׃
\par 16 את־האבדת אבקשׁ ואת־הנדחת אשׁיב ולנשׁברת אחבשׁ ואת־החולה אחזק ואת־השׁמנה ואת־החזקה אשׁמיד ארענה במשׁפט׃
\par 17 ואתנה צאני כה אמר אדני יהוה הנני שׁפט בין־שׂה לשׂה לאילים ולעתודים׃
\par 18 המעט מכם המרעה הטוב תרעו ויתר מרעיכם תרמסו ברגליכם ומשׁקע־מים תשׁתו ואת הנותרים ברגליכם תרפשׂון׃
\par 19 וצאני מרמס רגליכם תרעינה ומרפשׂ רגליכם תשׁתינה׃
\par 20 לכן כה אמר אדני יהוה אליהם הנני־אני ושׁפטתי בין־שׂה בריה ובין שׂה רזה׃
\par 21 יען בצד ובכתף תהדפו ובקרניכם תנגחו כל־הנחלות עד אשׁר הפיצותם אותנה אל־החוצה׃
\par 22 והושׁעתי לצאני ולא־תהיינה עוד לבז ושׁפטתי בין שׂה לשׂה׃
\par 23 והקמתי עליהם רעה אחד ורעה אתהן את עבדי דויד הוא ירעה אתם והוא־יהיה להן לרעה׃
\par 24 ואני יהוה אהיה להם לאלהים ועבדי דוד נשׂיא בתוכם אני יהוה דברתי׃
\par 25 וכרתי להם ברית שׁלום והשׁבתי חיה־רעה מן־הארץ וישׁבו במדבר לבטח וישׁנו ביערים׃
\par 26 ונתתי אותם וסביבות גבעתי ברכה והורדתי הגשׁם בעתו גשׁמי ברכה יהיו׃
\par 27 ונתן עץ השׂדה את־פריו והארץ תתן יבולה והיו על־אדמתם לבטח וידעו כי־אני יהוה בשׁברי את־מטות עלם והצלתים מיד העבדים בהם׃
\par 28 ולא־יהיו עוד בז לגוים וחית הארץ לא תאכלם וישׁבו לבטח ואין מחריד׃
\par 29 והקמתי להם מטע לשׁם ולא־יהיו עוד אספי רעב בארץ ולא־ישׂאו עוד כלמת הגוים׃
\par 30 וידעו כי אני יהוה אלהיהם אתם והמה עמי בית ישׂראל נאם אדני יהוה׃
\par 31 ואתן צאני צאן מרעיתי אדם אתם אני אלהיכם נאם אדני יהוה׃

\chapter{35}

\par 1 ויהי דבר־יהוה אלי לאמר׃
\par 2 בן־אדם שׂים פניך על־הר שׂעיר והנבא עליו׃
\par 3 ואמרת לו כה אמר אדני יהוה הנני אליך הר־שׂעיר ונטיתי ידי עליך ונתתיך שׁממה ומשׁמה׃
\par 4 עריך חרבה אשׂים ואתה שׁממה תהיה וידעת כי־אני יהוה׃
\par 5 יען היות לך איבת עולם ותגר את־בני־ישׂראל על־ידי־חרב בעת אידם בעת עון קץ׃
\par 6 לכן חי־אני נאם אדני יהוה כי־לדם אעשׂך ודם ירדפך אם־לא דם שׂנאת ודם ירדפך׃
\par 7 ונתתי את־הר שׂעיר לשׁממה ושׁממה והכרתי ממנו עבר ושׁב׃
\par 8 ומלאתי את־הריו חלליו גבעותיך וגאותיך וכל־אפיקיך חללי־חרב יפלו בהם׃
\par 9 שׁממות עולם אתנך ועריך לא תישׁבנה וידעתם כי־אני יהוה׃
\par 10 יען אמרך את־שׁני הגוים ואת־שׁתי הארצות לי תהיינה וירשׁנוה ויהוה שׁם היה׃
\par 11 לכן חי־אני נאם אדני יהוה ועשׂיתי כאפך וכקנאתך אשׁר עשׂיתה משׂנאתיך בם ונודעתי בם כאשׁר אשׁפטך׃
\par 12 וידעת כי־אני יהוה שׁמעתי את־כל־נאצותיך אשׁר אמרת על־הרי ישׂראל לאמר שׁממה לנו נתנו לאכלה׃
\par 13 ותגדילו עלי בפיכם והעתרתם עלי דבריכם אני שׁמעתי׃
\par 14 כה אמר אדני יהוה כשׂמח כל־הארץ שׁממה אעשׂה־לך׃
\par 15 כשׂמחתך לנחלת בית־ישׂראל על אשׁר־שׁממה כן אעשׂה־לך שׁממה תהיה הר־שׂעיר וכל־אדום כלה וידעו כי־אני יהוה׃

\chapter{36}

\par 1 ואתה בן־אדם הנבא אל־הרי ישׂראל ואמרת הרי ישׂראל שׁמעו דבר־יהוה׃
\par 2 כה אמר אדני יהוה יען אמר האויב עליכם האח ובמות עולם למורשׁה היתה לנו׃
\par 3 לכן הנבא ואמרת כה אמר אדני יהוה יען ביען שׁמות ושׁאף אתכם מסביב להיותכם מורשׁה לשׁארית הגוים ותעלו על־שׂפת לשׁון ודבת־עם׃
\par 4 לכן הרי ישׂראל שׁמעו דבר־אדני יהוה כה־אמר אדני יהוה להרים ולגבעות לאפיקים ולגאיות ולחרבות השׁממות ולערים הנעזבות אשׁר היו לבז וללעג לשׁארית הגוים אשׁר מסביב׃
\par 5 לכן כה־אמר אדני יהוה אם־לא באשׁ קנאתי דברתי על־שׁארית הגוים ועל־אדום כלא אשׁר נתנו־את־ארצי להם למורשׁה בשׂמחת כל־לבב בשׁאט נפשׁ למען מגרשׁה לבז׃
\par 6 לכן הנבא על־אדמת ישׂראל ואמרת להרים ולגבעות לאפיקים ולגאיות כה־אמר אדני יהוה הנני בקנאתי ובחמתי דברתי יען כלמת גוים נשׂאתם׃
\par 7 לכן כה אמר אדני יהוה אני נשׂאתי את־ידי אם־לא הגוים אשׁר לכם מסביב המה כלמתם ישׂאו׃
\par 8 ואתם הרי ישׂראל ענפכם תתנו ופריכם תשׂאו לעמי ישׂראל כי קרבו לבוא׃
\par 9 כי הנני אליכם ופניתי אליכם ונעבדתם ונזרעתם׃
\par 10 והרביתי עליכם אדם כל־בית ישׂראל כלה ונשׁבו הערים והחרבות תבנינה׃
\par 11 והרביתי עליכם אדם ובהמה ורבו ופרו והושׁבתי אתכם כקדמותיכם והטבתי מראשׁתיכם וידעתם כי־אני יהוה׃
\par 12 והולכתי עליכם אדם את־עמי ישׂראל וירשׁוך והיית להם לנחלה ולא־תוסף עוד לשׁכלם׃
\par 13 כה אמר אדני יהוה יען אמרים לכם אכלת אדם אתי ומשׁכלת גויך היית׃
\par 14 לכן אדם לא־תאכלי עוד וגויך לא תכשׁלי־עוד נאם אדני יהוה׃
\par 15 ולא־אשׁמיע אליך עוד כלמת הגוים וחרפת עמים לא תשׂאי־עוד וגויך לא־תכשׁלי עוד נאם אדני יהוה׃
\par 16 ויהי דבר־יהוה אלי לאמר׃
\par 17 בן־אדם בית ישׂראל ישׁבים על־אדמתם ויטמאו אותה בדרכם ובעלילותם כטמאת הנדה היתה דרכם לפני׃
\par 18 ואשׁפך חמתי עליהם על־הדם אשׁר־שׁפכו על־הארץ ובגלוליהם טמאוה׃
\par 19 ואפיץ אתם בגוים ויזרו בארצות כדרכם וכעלילותם שׁפטתים׃
\par 20 ויבוא אל־הגוים אשׁר־באו שׁם ויחללו את־שׁם קדשׁי באמר להם עם־יהוה אלה ומארצו יצאו׃
\par 21 ואחמל על־שׁם קדשׁי אשׁר חללוהו בית ישׂראל בגוים אשׁר־באו שׁמה׃
\par 22 לכן אמר לבית־ישׂראל כה אמר אדני יהוה לא למענכם אני עשׂה בית ישׂראל כי אם־לשׁם־קדשׁי אשׁר חללתם בגוים אשׁר־באתם שׁם׃
\par 23 וקדשׁתי את־שׁמי הגדול המחלל בגוים אשׁר חללתם בתוכם וידעו הגוים כי־אני יהוה נאם אדני יהוה בהקדשׁי בכם לעיניהם׃
\par 24 ולקחתי אתכם מן־הגוים וקבצתי אתכם מכל־הארצות והבאתי אתכם אל־אדמתכם׃
\par 25 וזרקתי עליכם מים טהורים וטהרתם מכל טמאותיכם ומכל־גלוליכם אטהר אתכם׃
\par 26 ונתתי לכם לב חדשׁ ורוח חדשׁה אתן בקרבכם והסרתי את־לב האבן מבשׂרכם ונתתי לכם לב בשׂר׃
\par 27 ואת־רוחי אתן בקרבכם ועשׂיתי את אשׁר־בחקי תלכו ומשׁפטי תשׁמרו ועשׂיתם׃
\par 28 וישׁבתם בארץ אשׁר נתתי לאבתיכם והייתם לי לעם ואנכי אהיה לכם לאלהים׃
\par 29 והושׁעתי אתכם מכל טמאותיכם וקראתי אל־הדגן והרביתי אתו ולא־אתן עליכם רעב׃
\par 30 והרביתי את־פרי העץ ותנובת השׂדה למען אשׁר לא תקחו עוד חרפת רעב בגוים׃
\par 31 וזכרתם את־דרכיכם הרעים ומעלליכם אשׁר לא־טובים ונקטתם בפניכם על עונתיכם ועל תועבותיכם׃
\par 32 לא למענכם אני־עשׂה נאם אדני יהוה יודע לכם בושׁו והכלמו מדרכיכם בית ישׂראל׃
\par 33 כה אמר אדני יהוה ביום טהרי אתכם מכל עונותיכם והושׁבתי את־הערים ונבנו החרבות׃
\par 34 והארץ הנשׁמה תעבד תחת אשׁר היתה שׁממה לעיני כל־עובר׃
\par 35 ואמרו הארץ הלזו הנשׁמה היתה כגן־עדן והערים החרבות והנשׁמות והנהרסות בצורות ישׁבו׃
\par 36 וידעו הגוים אשׁר ישׁארו סביבותיכם כי אני יהוה בניתי הנהרסות נטעתי הנשׁמה אני יהוה דברתי ועשׂיתי׃
\par 37 כה אמר אדני יהוה עוד זאת אדרשׁ לבית־ישׂראל לעשׂות להם ארבה אתם כצאן אדם׃
\par 38 כצאן קדשׁים כצאן ירושׁלם במועדיה כן תהיינה הערים החרבות מלאות צאן אדם וידעו כי־אני יהוה׃

\chapter{37}

\par 1 היתה עלי יד־יהוה ויוצאני ברוח יהוה ויניחני בתוך הבקעה והיא מלאה עצמות׃
\par 2 והעבירני עליהם סביב סביב והנה רבות מאד על־פני הבקעה והנה יבשׁות מאד׃
\par 3 ויאמר אלי בן־אדם התחיינה העצמות האלה ואמר אדני יהוה אתה ידעת׃
\par 4 ויאמר אלי הנבא על־העצמות האלה ואמרת אליהם העצמות היבשׁות שׁמעו דבר־יהוה׃
\par 5 כה אמר אדני יהוה לעצמות האלה הנה אני מביא בכם רוח וחייתם׃
\par 6 ונתתי עליכם גדים והעלתי עליכם בשׂר וקרמתי עליכם עור ונתתי בכם רוח וחייתם וידעתם כי־אני יהוה׃
\par 7 ונבאתי כאשׁר צויתי ויהי־קול כהנבאי והנה־רעשׁ ותקרבו עצמות עצם אל־עצמו׃
\par 8 וראיתי והנה־עליהם גדים ובשׂר עלה ויקרם עליהם עור מלמעלה ורוח אין בהם׃
\par 9 ויאמר אלי הנבא אל־הרוח הנבא בן־אדם ואמרת אל־הרוח כה־אמר אדני יהוה מארבע רוחות באי הרוח ופחי בהרוגים האלה ויחיו׃
\par 10 והנבאתי כאשׁר צוני ותבוא בהם הרוח ויחיו ויעמדו על־רגליהם חיל גדול מאד־מאד׃
\par 11 ויאמר אלי בן־אדם העצמות האלה כל־בית ישׂראל המה הנה אמרים יבשׁו עצמותינו ואבדה תקותנו נגזרנו לנו׃
\par 12 לכן הנבא ואמרת אליהם כה־אמר אדני יהוה הנה אני פתח את־קברותיכם והעליתי אתכם מקברותיכם עמי והבאתי אתכם אל־אדמת ישׂראל׃
\par 13 וידעתם כי־אני יהוה בפתחי את־קברותיכם ובהעלותי אתכם מקברותיכם עמי׃
\par 14 ונתתי רוחי בכם וחייתם והנחתי אתכם על־אדמתכם וידעתם כי־אני יהוה דברתי ועשׂיתי נאם־יהוה׃
\par 15 ויהי דבר־יהוה אלי לאמר׃
\par 16 ואתה בן־אדם קח־לך עץ אחד וכתב עליו ליהודה ולבני ישׂראל חברו ולקח עץ אחד וכתוב עליו ליוסף עץ אפרים וכל־בית ישׂראל חברו׃
\par 17 וקרב אתם אחד אל־אחד לך לעץ אחד והיו לאחדים בידך׃
\par 18 וכאשׁר יאמרו אליך בני עמך לאמר הלוא־תגיד לנו מה־אלה לך׃
\par 19 דבר אלהם כה־אמר אדני יהוה הנה אני לקח את־עץ יוסף אשׁר ביד־אפרים ושׁבטי ישׂראל חברו ונתתי אותם עליו את־עץ יהודה ועשׂיתם לעץ אחד והיו אחד בידי׃
\par 20 והיו העצים אשׁר־תכתב עליהם בידך לעיניהם׃
\par 21 ודבר אליהם כה־אמר אדני יהוה הנה אני לקח את־בני ישׂראל מבין הגוים אשׁר הלכו־שׁם וקבצתי אתם מסביב והבאתי אותם אל־אדמתם׃
\par 22 ועשׂיתי אתם לגוי אחד בארץ בהרי ישׂראל ומלך אחד יהיה לכלם למלך ולא יהיה־עוד לשׁני גוים ולא יחצו עוד לשׁתי ממלכות עוד׃
\par 23 ולא יטמאו עוד בגלוליהם ובשׁקוציהם ובכל פשׁעיהם והושׁעתי אתם מכל מושׁבתיהם אשׁר חטאו בהם וטהרתי אותם והיו־לי לעם ואני אהיה להם לאלהים׃
\par 24 ועבדי דוד מלך עליהם ורועה אחד יהיה לכלם ובמשׁפטי ילכו וחקתי ישׁמרו ועשׂו אותם׃
\par 25 וישׁבו על־הארץ אשׁר נתתי לעבדי ליעקב אשׁר ישׁבו־בה אבותיכם וישׁבו עליה המה ובניהם ובני בניהם עד־עולם ודוד עבדי נשׂיא להם לעולם׃
\par 26 וכרתי להם ברית שׁלום ברית עולם יהיה אותם ונתתים והרביתי אותם ונתתי את־מקדשׁי בתוכם לעולם׃
\par 27 והיה משׁכני עליהם והייתי להם לאלהים והמה יהיו־לי לעם׃
\par 28 וידעו הגוים כי אני יהוה מקדשׁ את־ישׂראל בהיות מקדשׁי בתוכם לעולם׃

\chapter{38}

\par 1 ויהי דבר־יהוה אלי לאמר׃
\par 2 בן־אדם שׂים פניך אל־גוג ארץ המגוג נשׂיא ראשׁ משׁך ותבל והנבא עליו׃
\par 3 ואמרת כה אמר אדני יהוה הנני אליך גוג נשׂיא ראשׁ משׁך ותבל׃
\par 4 ושׁובבתיך ונתתי חחים בלחייך והוצאתי אותך ואת־כל־חילך סוסים ופרשׁים לבשׁי מכלול כלם קהל רב צנה ומגן תפשׂי חרבות כלם׃
\par 5 פרס כושׁ ופוט אתם כלם מגן וכובע׃
\par 6 גמר וכל־אגפיה בית תוגרמה ירכתי צפון ואת־כל־אגפיו עמים רבים אתך׃
\par 7 הכן והכן לך אתה וכל־קהלך הנקהלים עליך והיית להם למשׁמר׃
\par 8 מימים רבים תפקד באחרית השׁנים תבוא אל־ארץ משׁובבת מחרב מקבצת מעמים רבים על הרי ישׂראל אשׁר־היו לחרבה תמיד והיא מעמים הוצאה וישׁבו לבטח כלם׃
\par 9 ועלית כשׁאה תבוא כענן לכסות הארץ תהיה אתה וכל־אגפיך ועמים רבים אותך׃
\par 10 כה אמר אדני יהוה והיה ביום ההוא יעלו דברים על־לבבך וחשׁבת מחשׁבת רעה׃
\par 11 ואמרת אעלה על־ארץ פרזות אבוא השׁקטים ישׁבי לבטח כלם ישׁבים באין חומה ובריח ודלתים אין להם׃
\par 12 לשׁלל שׁלל ולבז בז להשׁיב ידך על־חרבות נושׁבת ואל־עם מאסף מגוים עשׂה מקנה וקנין ישׁבי על־טבור הארץ׃
\par 13 שׁבא ודדן וסחרי תרשׁישׁ וכל־כפריה יאמרו לך הלשׁלל שׁלל אתה בא הלבז בז הקהלת קהלך לשׂאת כסף וזהב לקחת מקנה וקנין לשׁלל שׁלל גדול׃
\par 14 לכן הנבא בן־אדם ואמרת לגוג כה אמר אדני יהוה הלוא ביום ההוא בשׁבת עמי ישׂראל לבטח תדע׃
\par 15 ובאת ממקומך מירכתי צפון אתה ועמים רבים אתך רכבי סוסים כלם קהל גדול וחיל רב׃
\par 16 ועלית על־עמי ישׂראל כענן לכסות הארץ באחרית הימים תהיה והבאותיך על־ארצי למען דעת הגוים אתי בהקדשׁי בך לעיניהם גוג׃
\par 17 כה־אמר אדני יהוה האתה־הוא אשׁר־דברתי בימים קדמונים ביד עבדי נביאי ישׂראל הנבאים בימים ההם שׁנים להביא אתך עליהם׃
\par 18 והיה ביום ההוא ביום בוא גוג על־אדמת ישׂראל נאם אדני יהוה תעלה חמתי באפי׃
\par 19 ובקנאתי באשׁ־עברתי דברתי אם־לא ביום ההוא יהיה רעשׁ גדול על אדמת ישׂראל׃
\par 20 ורעשׁו מפני דגי הים ועוף השׁמים וחית השׂדה וכל־הרמשׂ הרמשׂ על־האדמה וכל האדם אשׁר על־פני האדמה ונהרסו ההרים ונפלו המדרגות וכל־חומה לארץ תפול׃
\par 21 וקראתי עליו לכל־הרי חרב נאם אדני יהוה חרב אישׁ באחיו תהיה׃
\par 22 ונשׁפטתי אתו בדבר ובדם וגשׁם שׁוטף ואבני אלגבישׁ אשׁ וגפרית אמטיר עליו ועל־אגפיו ועל־עמים רבים אשׁר אתו׃
\par 23 והתגדלתי והתקדשׁתי ונודעתי לעיני גוים רבים וידעו כי־אני יהוה׃

\chapter{39}

\par 1 ואתה בן־אדם הנבא על־גוג ואמרת כה אמר אדני יהוה הנני אליך גוג נשׂיא ראשׁ משׁך ותבל׃
\par 2 ושׁבבתיך ושׁשׁאתיך והעליתיך מירכתי צפון והבאותך על־הרי ישׂראל׃
\par 3 והכיתי קשׁתך מיד שׂמאולך וחציך מיד ימינך אפיל׃
\par 4 על־הרי ישׂראל תפול אתה וכל־אגפיך ועמים אשׁר אתך לעיט צפור כל־כנף וחית השׂדה נתתיך לאכלה׃
\par 5 על־פני השׂדה תפול כי אני דברתי נאם אדני יהוה׃
\par 6 ושׁלחתי־אשׁ במגוג ובישׁבי האיים לבטח וידעו כי־אני יהוה׃
\par 7 ואת־שׁם קדשׁי אודיע בתוך עמי ישׂראל ולא־אחל את־שׁם־קדשׁי עוד וידעו הגוים כי־אני יהוה קדושׁ בישׂראל׃
\par 8 הנה באה ונהיתה נאם אדני יהוה הוא היום אשׁר דברתי׃
\par 9 ויצאו ישׁבי ערי ישׂראל ובערו והשׂיקו בנשׁק ומגן וצנה בקשׁת ובחצים ובמקל יד וברמח ובערו בהם אשׁ שׁבע שׁנים׃
\par 10 ולא־ישׂאו עצים מן־השׂדה ולא יחטבו מן־היערים כי בנשׁק יבערו־אשׁ ושׁללו את־שׁלליהם ובזזו את־בזזיהם נאם אדני יהוה׃
\par 11 והיה ביום ההוא אתן לגוג מקום־שׁם קבר בישׂראל גי העברים קדמת הים וחסמת היא את־העברים וקברו שׁם את־גוג ואת־כל־המונה וקראו גיא המון גוג׃
\par 12 וקברום בית ישׂראל למען טהר את־הארץ שׁבעה חדשׁים׃
\par 13 וקברו כל־עם הארץ והיה להם לשׁם יום הכבדי נאם אדני יהוה׃
\par 14 ואנשׁי תמיד יבדילו עברים בארץ מקברים את־העברים את־הנותרים על־פני הארץ לטהרה מקצה שׁבעה־חדשׁים יחקרו׃
\par 15 ועברו העברים בארץ וראה עצם אדם ובנה אצלו ציון עד קברו אתו המקברים אל־גיא המון גוג׃
\par 16 וגם שׁם־עיר המונה וטהרו הארץ׃
\par 17 ואתה בן־אדם כה־אמר אדני יהוה אמר לצפור כל־כנף ולכל חית השׂדה הקבצו ובאו האספו מסביב על־זבחי אשׁר אני זבח לכם זבח גדול על הרי ישׂראל ואכלתם בשׂר ושׁתיתם דם׃
\par 18 בשׂר גבורים תאכלו ודם־נשׂיאי הארץ תשׁתו אילים כרים ועתודים פרים מריאי בשׁן כלם׃
\par 19 ואכלתם־חלב לשׂבעה ושׁתיתם דם לשׁכרון מזבחי אשׁר־זבחתי לכם׃
\par 20 ושׂבעתם על־שׁלחני סוס ורכב גבור וכל־אישׁ מלחמה נאם אדני יהוה׃
\par 21 ונתתי את־כבודי בגוים וראו כל־הגוים את־משׁפטי אשׁר עשׂיתי ואת־ידי אשׁר־שׂמתי בהם׃
\par 22 וידעו בית ישׂראל כי אני יהוה אלהיהם מן־היום ההוא והלאה׃
\par 23 וידעו הגוים כי בעונם גלו בית־ישׂראל על אשׁר מעלו־בי ואסתר פני מהם ואתנם ביד צריהם ויפלו בחרב כלם׃
\par 24 כטמאתם וכפשׁעיהם עשׂיתי אתם ואסתר פני מהם׃
\par 25 לכן כה אמר אדני יהוה עתה אשׁיב את־שׁבית יעקב ורחמתי כל־בית ישׂראל וקנאתי לשׁם קדשׁי׃
\par 26 ונשׂו את־כלמתם ואת־כל־מעלם אשׁר מעלו־בי בשׁבתם על־אדמתם לבטח ואין מחריד׃
\par 27 בשׁובבי אותם מן־העמים וקבצתי אתם מארצות איביהם ונקדשׁתי בם לעיני הגוים רבים׃
\par 28 וידעו כי אני יהוה אלהיהם בהגלותי אתם אל־הגוים וכנסתים על־אדמתם ולא־אותיר עוד מהם שׁם׃
\par 29 ולא־אסתיר עוד פני מהם אשׁר שׁפכתי את־רוחי על־בית ישׂראל נאם אדני יהוה׃

\chapter{40}

\par 1 בעשׂרים וחמשׁ שׁנה לגלותנו בראשׁ השׁנה בעשׂור לחדשׁ בארבע עשׂרה שׁנה אחר אשׁר הכתה העיר בעצם היום הזה היתה עלי יד־יהוה ויבא אתי שׁמה׃
\par 2 במראות אלהים הביאני אל־ארץ ישׂראל ויניחני אל־הר גבה מאד ועליו כמבנה־עיר מנגב׃
\par 3 ויביא אותי שׁמה והנה־אישׁ מראהו כמראה נחשׁת ופתיל־פשׁתים בידו וקנה המדה והוא עמד בשׁער׃
\par 4 וידבר אלי האישׁ בן־אדם ראה בעיניך ובאזניך שׁמע ושׂים לבך לכל אשׁר־אני מראה אותך כי למען הראותכה הבאתה הנה הגד את־כל־אשׁר־אתה ראה לבית ישׂראל׃
\par 5 והנה חומה מחוץ לבית סביב סביב וביד האישׁ קנה המדה שׁשׁ־אמות באמה וטפח וימד את־רחב הבנין קנה אחד וקומה קנה אחד׃
\par 6 ויבוא אל־שׁער אשׁר פניו דרך הקדימה ויעל במעלותו וימד את־סף השׁער קנה אחד רחב ואת סף אחד קנה אחד רחב׃
\par 7 והתא קנה אחד ארך וקנה אחד רחב ובין התאים חמשׁ אמות וסף השׁער מאצל אולם השׁער מהבית קנה אחד׃
\par 8 וימד את־אלם השׁער מהבית קנה אחד׃
\par 9 וימד את־אלם השׁער שׁמנה אמות ואילו שׁתים אמות ואלם השׁער מהבית׃
\par 10 ותאי השׁער דרך הקדים שׁלשׁה מפה ושׁלשׁה מפה מדה אחת לשׁלשׁתם ומדה אחת לאילם מפה ומפו׃
\par 11 וימד את־רחב פתח־השׁער עשׂר אמות ארך השׁער שׁלושׁ עשׂרה אמות׃
\par 12 וגבול לפני התאות אמה אחת ואמה־אחת גבול מפה והתא שׁשׁ־אמות מפו ושׁשׁ אמות מפו׃
\par 13 וימד את־השׁער מגג התא לגגו רחב עשׂרים וחמשׁ אמות פתח נגד פתח׃
\par 14 ויעשׂ את־אילים שׁשׁים אמה ואל־איל החצר השׁער סביב סביב׃
\par 15 ועל פני השׁער היאתון על־לפני אלם השׁער הפנימי חמשׁים אמה׃
\par 16 וחלנות אטמות אל־התאים ואל אליהמה לפנימה לשׁער סביב סביב וכן לאלמות וחלונות סביב סביב לפנימה ואל־איל תמרים׃
\par 17 ויביאני אל־החצר החיצונה והנה לשׁכות ורצפה עשׂוי לחצר סביב סביב שׁלשׁים לשׁכות אל־הרצפה׃
\par 18 והרצפה אל־כתף השׁערים לעמת ארך השׁערים הרצפה התחתונה׃
\par 19 וימד רחב מלפני השׁער התחתונה לפני החצר הפנימי מחוץ מאה אמה הקדים והצפון׃
\par 20 והשׁער אשׁרפניו דרך הצפון לחצר החיצונה מדד ארכו ורחבו׃
\par 21 ותאו שׁלושׁה מפו ושׁלשׁה מפו ואילו ואלמו היה כמדת השׁער הראשׁון חמשׁים אמה ארכו ורחב חמשׁ ועשׂרים באמה׃
\par 22 וחלונו ואלמו ותמרו כמדת השׁער אשׁר פניו דרך הקדים ובמעלות שׁבע יעלו־בו ואילמו לפניהם׃
\par 23 ושׁער לחצר הפנימי נגד השׁער לצפון ולקדים וימד משׁער אל־שׁער מאה אמה׃
\par 24 ויולכני דרך הדרום והנה־שׁער דרך הדרום ומדד אילו ואילמו כמדות האלה׃
\par 25 וחלונים לו ולאילמו סביב סביב כהחלנות האלה חמשׁים אמה ארך ורחב חמשׁ ועשׂרים אמה׃
\par 26 ומעלות שׁבעה עלותו ואלמו לפניהם ותמרים לו אחד מפו ואחד מפו אל־אילו׃
\par 27 ושׁער לחצר הפנימי דרך הדרום וימד משׁער אל־השׁער דרך הדרום מאה אמות׃
\par 28 ויביאני אל־חצר הפנימי בשׁער הדרום וימד את־השׁער הדרום כמדות האלה׃
\par 29 ותאו ואילו ואלמו כמדות האלה וחלונות לו ולאלמו סביב סביב חמשׁים אמה ארך ורחב עשׂרים וחמשׁ אמות׃
\par 30 ואלמות סביב סביב ארך חמשׁ ועשׂרים אמה ורחב חמשׁ אמות׃
\par 31 ואלמו אל־חצר החצונה ותמרים אל־אילו ומעלות שׁמונה מעלו׃
\par 32 ויביאני אל־החצר הפנימי דרך הקדים וימד את־השׁער כמדות האלה׃
\par 33 ותאו ואלו ואלמו כמדות האלה וחלונות לו ולאלמו סביב סביב ארך חמשׁים אמה ורחב חמשׁ ועשׂרים אמה׃
\par 34 ואלמו לחצר החיצונה ותמרים אל־אלו מפו ומפו ושׁמנה מעלות מעלו׃
\par 35 ויביאני אל־שׁער הצפון ומדד כמדות האלה׃
\par 36 תאו אלו ואלמו וחלונות לו סביב סביב ארך חמשׁים אמה ורחב חמשׁ ועשׂרים אמה׃
\par 37 ואילו לחצר החיצונה ותמרים אל־אילו מפו ומפו ושׁמנה מעלות מעלו׃
\par 38 ולשׁכה ופתחה באילים השׁערים שׁם ידיחו את־העלה׃
\par 39 ובאלם השׁער שׁנים שׁלחנות מפו ושׁנים שׁלחנות מפה לשׁחוט אליהם העולה והחטאת והאשׁם׃
\par 40 ואל־הכתף מחוצה לעולה לפתח השׁער הצפונה שׁנים שׁלחנות ואל־הכתף האחרת אשׁר לאלם השׁער שׁנים שׁלחנות׃
\par 41 ארבעה שׁלחנות מפה וארבעה שׁלחנות מפה לכתף השׁער שׁמונה שׁלחנות אליהם ישׁחטו׃
\par 42 וארבעה שׁלחנות לעולה אבני גזית ארך אמה אחת וחצי ורחב אמה אחת וחצי וגבה אמה אחת אליהם ויניחו את־הכלים אשׁר ישׁחטו את־העולה בם והזבח׃
\par 43 והשׁפתים טפח אחד מוכנים בבית סביב סביב ואל־השׁלחנות בשׂר הקרבן׃
\par 44 ומחוצה לשׁער הפנימי לשׁכות שׁרים בחצר הפנימי אשׁר אל־כתף שׁער הצפון ופניהם דרך הדרום אחד אל־כתף שׁער הקדים פני דרך הצפן׃
\par 45 וידבר אלי זה הלשׁכה אשׁר פניה דרך הדרום לכהנים שׁמרי משׁמרת הבית׃
\par 46 והלשׁכה אשׁר פניה דרך הצפון לכהנים שׁמרי משׁמרת המזבח המה בני־צדוק הקרבים מבני־לוי אל־יהוה לשׁרתו׃
\par 47 וימד את־החצר ארך מאה אמה ורחב מאה אמה מרבעת והמזבח לפני הבית׃
\par 48 ויבאני אל־אלם הבית וימד אל אלם חמשׁ אמות מפה וחמשׁ אמות מפה ורחב השׁער שׁלשׁ אמות מפו ושׁלשׁ אמות מפו׃
\par 49 ארך האלם עשׂרים אמה ורחב עשׁתי עשׂרה אמה ובמעלות אשׁר יעלו אליו ועמדים אל־האילים אחד מפה ואחד מפה׃

\chapter{41}

\par 1 ויביאני אל־ההיכל וימד את־האילים שׁשׁ־אמות רחב־מפו ושׁשׁ־אמות־רחב מפו רחב האהל׃
\par 2 ורחב הפתח עשׂר אמות וכתפות הפתח חמשׁ אמות מפו וחמשׁ אמות מפו וימד ארכו ארבעים אמה ורחב עשׂרים אמה׃
\par 3 ובא לפנימה וימד איל־הפתח שׁתים אמות והפתח שׁשׁ אמות ורחב הפתח שׁבע אמות׃
\par 4 וימד את־ארכו עשׂרים אמה ורחב עשׂרים אמה אל־פני ההיכל ויאמר אלי זה קדשׁ הקדשׁים׃
\par 5 וימד קיר־הבית שׁשׁ אמות ורחב הצלע ארבע אמות סביב סביב לבית סביב׃
\par 6 והצלעות צלע אל־צלע שׁלושׁ ושׁלשׁים פעמים ובאות בקיר אשׁר־לבית לצלעות סביב סביב להיות אחוזים ולא־יהיו אחוזים בקיר הבית׃
\par 7 ורחבה ונסבה למעלה למעלה לצלעות כי מוסב־הבית למעלה למעלה סביב סביב לבית על־כן רחב־לבית למעלה וכן התחתונה יעלה על־העליונה לתיכונה׃
\par 8 וראיתי לבית גבה סביב סביב מיסדות הצלעות מלו הקנה שׁשׁ אמות אצילה׃
\par 9 רחב הקיר אשׁר־לצלע אל־החוץ חמשׁ אמות ואשׁר מנח בית צלעות אשׁר לבית׃
\par 10 ובין הלשׁכות רחב עשׂרים אמה סביב לבית סביב סביב׃
\par 11 ופתח הצלע למנח פתח אחד דרך הצפון ופתח אחד לדרום ורחב מקום המנח חמשׁ אמות סביב סביב׃
\par 12 והבנין אשׁר אל־פני הגזרה פאת דרך־הים רחב שׁבעים אמה וקיר הבנין חמשׁ־אמות רחב סביב סביב וארכו תשׁעים אמה׃
\par 13 ומדד את־הבית ארך מאה אמה והגזרה והבניה וקירותיה ארך מאה אמה׃
\par 14 ורחב פני הבית והגזרה לקדים מאה אמה׃
\par 15 ומדד ארך־הבנין אל־פני הגזרה אשׁר על־אחריה ואתוקיהא מפו ומפו מאה אמה וההיכל הפנימי ואלמי החצר׃
\par 16 הספים והחלונים האטמות והאתיקים סביב לשׁלשׁתם נגד הסף שׂחיף עץ סביב סביב והארץ עד־החלנות והחלנות מכסות׃
\par 17 על־מעל הפתח ועד־הבית הפנימי ולחוץ ואל־כל־הקיר סביב סביב בפנימי ובחיצון מדות׃
\par 18 ועשׂוי כרובים ותמרים ותמרה בין־כרוב לכרוב ושׁנים פנים לכרוב׃
\par 19 ופני אדם אל־התמרה מפו ופני־כפיר אל־התמרה מפו עשׂוי אל־כל־הבית סביב סביב׃
\par 20 מהארץ עד־מעל הפתח הכרובים והתמרים עשׂוים וקיר ההיכל׃
\par 21 ההיכל מזוזת רבעה ופני הקדשׁ המראה כמראה׃
\par 22 המזבח עץ שׁלושׁ אמות גבה וארכו שׁתים־אמות ומקצעותיו לו וארכו וקירתיו עץ וידבר אלי זה השׁלחן אשׁר לפני יהוה׃
\par 23 ושׁתים דלתות להיכל ולקדשׁ׃
\par 24 ושׁתים דלתות לדלתות שׁתים מוסבות דלתות שׁתים לדלת אחת ושׁתי דלתות לאחרת׃
\par 25 ועשׂויה אליהן אל־דלתות ההיכל כרובים ותמרים כאשׁר עשׂוים לקירות ועב עץ אל־פני האולם מהחוץ׃
\par 26 וחלונים אטמות ותמרים מפו ומפו אל־כתפות האולם וצלעות הבית והעבים׃

\chapter{42}

\par 1 ויוצאני אל־החצר החיצונה הדרך דרך הצפון ויבאני אל־הלשׁכה אשׁר נגד הגזרה ואשׁר־נגד הבנין אל־הצפון׃
\par 2 אל־פני־ארך אמות המאה פתח הצפון והרחב חמשׁים אמות׃
\par 3 נגד העשׂרים אשׁר לחצר הפנימי ונגד רצפה אשׁר לחצר החיצונה אתיק אל־פני־אתיק בשׁלשׁים׃
\par 4 ולפני הלשׁכות מהלך עשׂר אמות רחב אל־הפנימית דרך אמה אחת ופתחיהם לצפון׃
\par 5 והלשׁכות העליונת קצרות כי־יוכלו אתיקים מהנה מהתחתנות ומהתכנות בנין׃
\par 6 כי משׁלשׁות הנה ואין להן עמודים כעמודי החצרות על־כן נאצל מהתחתונות ומהתיכנות מהארץ׃
\par 7 וגדר אשׁר־לחוץ לעמת הלשׁכות דרך החצר החצונה אל־פני הלשׁכות ארכו חמשׁים אמה׃
\par 8 כי־ארך הלשׁכות אשׁר לחצר החצונה חמשׁים אמה והנה על־פני ההיכל מאה אמה׃
\par 9 ומתחתה לשׁכות האלה המבוא מהקדים בבאו להנה מהחצר החצנה׃
\par 10 ברחב גדר החצר דרך הקדים אל־פני הגזרה ואל־פני הבנין לשׁכות׃
\par 11 ודרך לפניהם כמראה הלשׁכות אשׁר דרך הצפון כארכן כן רחבן וכל מוצאיהן וכמשׁפטיהן וכפתחיהן׃
\par 12 וכפתחי הלשׁכות אשׁר דרך הדרום פתח בראשׁ דרך דרך בפני הגדרת הגינה דרך הקדים בבואן׃
\par 13 ויאמר אלי לשׁכות הצפון לשׁכות הדרום אשׁר אל־פני הגזרה הנה לשׁכות הקדשׁ אשׁר יאכלו־שׁם הכהנים אשׁר־קרובים ליהוה קדשׁי הקדשׁים שׁם יניחו קדשׁי הקדשׁים והמנחה והחטאת והאשׁם כי המקום קדשׁ׃
\par 14 בבאם הכהנים ולא־יצאו מהקדשׁ אל־החצר החיצונה ושׁם יניחו בגדיהם אשׁר־ישׁרתו בהן כי־קדשׁ הנה ילבשׁו בגדים אחרים וקרבו אל־אשׁר לעם׃
\par 15 וכלה את־מדות הבית הפנימי והוציאני דרך השׁער אשׁר פניו דרך הקדים ומדדו סביב סביב׃
\par 16 מדד רוח הקדים בקנה המדה חמשׁ־אמות קנים בקנה המדה סביב׃
\par 17 מדד רוח הצפון חמשׁ־מאות קנים בקנה המדה סביב׃
\par 18 את רוח הדרום מדד חמשׁ־מאות קנים בקנה המדה׃
\par 19 סבב אל־רוח הים מדד חמשׁ־מאות קנים בקנה המדה׃
\par 20 לארבע רוחות מדדו חומה לו סביב סביב ארך חמשׁ מאות ורחב חמשׁ מאות להבדיל בין הקדשׁ לחל׃

\chapter{43}

\par 1 ויולכני אל־השׁער שׁער אשׁר פנה דרך הקדים׃
\par 2 והנה כבוד אלהי ישׂראל בא מדרך הקדים וקולו כקול מים רבים והארץ האירה מכבדו׃
\par 3 וכמראה המראה אשׁר ראיתי כמראה אשׁר־ראיתי בבאי לשׁחת את־העיר ומראות כמראה אשׁר ראיתי אל־נהר־כבר ואפל אל־פני׃
\par 4 וכבוד יהוה בא אל־הבית דרך שׁער אשׁר פניו דרך הקדים׃
\par 5 ותשׂאני רוח ותביאני אל־החצר הפנימי והנה מלא כבוד־יהוה הבית׃
\par 6 ואשׁמע מדבר אלי מהבית ואישׁ היה עמד אצלי׃
\par 7 ויאמר אלי בן־אדם את־מקום כסאי ואת־מקום כפות רגלי אשׁר אשׁכן־שׁם בתוך בני־ישׂראל לעולם ולא יטמאו עוד בית־ישׂראל שׁם קדשׁי המה ומלכיהם בזנותם ובפגרי מלכיהם במותם׃
\par 8 בתתם ספם את־ספי ומזוזתם אצל מזוזתי והקיר ביני וביניהם וטמאו את־שׁם קדשׁי בתועבותם אשׁר עשׂו ואכל אתם באפי׃
\par 9 עתה ירחקו את־זנותם ופגרי מלכיהם ממני ושׁכנתי בתוכם לעולם׃
\par 10 אתה בן־אדם הגד את־בית־ישׂראל את־הבית ויכלמו מעונותיהם ומדדו את־תכנית׃
\par 11 ואם־נכלמו מכל אשׁר־עשׂו צורת הבית ותכונתו ומוצאיו ומובאיו וכל־צורתו ואת כל־חקתיו וכל־צורתו וכל־תורתו הודע אותם וכתב לעיניהם וישׁמרו את־כל־צורתו ואת־כל־חקתיו ועשׂו אותם׃
\par 12 זאת תורת הבית על־ראשׁ ההר כל־גבלו סביב סביב קדשׁ קדשׁים הנה־זאת תורת הבית׃
\par 13 ואלה מדות המזבח באמות אמה אמה וטפח וחיק האמה ואמה־רחב וגבולה אל־שׂפתה סביב זרת האחד וזה גב המזבח׃
\par 14 ומחיק הארץ עד־העזרה התחתונה שׁתים אמות ורחב אמה אחת ומהעזרה הקטנה עד־העזרה הגדולה ארבע אמות ורחב האמה׃
\par 15 וההראל ארבע אמות ומהאראיל ולמעלה הקרנות ארבע׃
\par 16 והאראיל שׁתים עשׂרה ארך בשׁתים עשׂרה רחב רבוע אל ארבעת רבעיו׃
\par 17 והעזרה ארבע עשׂרה ארך בארבע עשׂרה רחב אל ארבעת רבעיה והגבול סביב אותה חצי האמה והחיק־לה אמה סביב ומעלתהו פנות קדים׃
\par 18 ויאמר אלי בן־אדם כה אמר אדני יהוה אלה חקות המזבח ביום העשׂותו להעלות עליו עולה ולזרק עליו דם׃
\par 19 ונתתה אל־הכהנים הלוים אשׁר הם מזרע צדוק הקרבים אלי נאם אדני יהוה לשׁרתני פר בן־בקר לחטאת׃
\par 20 ולקחת מדמו ונתתה על־ארבע קרנתיו ואל־ארבע פנות העזרה ואל־הגבול סביב וחטאת אותו וכפרתהו׃
\par 21 ולקחת את הפר החטאת ושׂרפו במפקד הבית מחוץ למקדשׁ׃
\par 22 וביום השׁני תקריב שׂעיר־עזים תמים לחטאת וחטאו את־המזבח כאשׁר חטאו בפר׃
\par 23 בכלותך מחטא תקריב פר בן־בקר תמים ואיל מן־הצאן תמים׃
\par 24 והקרבתם לפני יהוה והשׁליכו הכהנים עליהם מלח והעלו אותם עלה ליהוה׃
\par 25 שׁבעת ימים תעשׂה שׂעיר־חטאת ליום ופר בן־בקר ואיל מן־הצאן תמימים יעשׂו׃
\par 26 שׁבעת ימים יכפרו את־המזבח וטהרו אתו ומלאו ידו׃
\par 27 ויכלו את־הימים והיה ביום השׁמיני והלאה יעשׂו הכהנים על־המזבח את־עולותיכם ואת־שׁלמיכם ורצאתי אתכם נאם אדני יהוה׃

\chapter{44}

\par 1 וישׁב אתי דרך שׁער המקדשׁ החיצון הפנה קדים והוא סגור׃
\par 2 ויאמר אלי יהוה השׁער הזה סגור יהיה לא יפתח ואישׁ לא־יבא בו כי יהוה אלהי־ישׂראל בא בו והיה סגור׃
\par 3 את־הנשׂיא נשׂיא הוא ישׁב־בו לאכול־לחם לפני יהוה מדרך אלם השׁער יבוא ומדרכו יצא׃
\par 4 ויביאני דרך־שׁער הצפון אל־פני הבית וארא והנה מלא כבוד־יהוה את־בית יהוה ואפל אל־פני׃
\par 5 ויאמר אלי יהוה בן־אדם שׂים לבך וראה בעיניך ובאזניך שׁמע את כל־אשׁר אני מדבר אתך לכל־חקות בית־יהוה ולכל־תורתו ושׂמת לבך למבוא הבית בכל מוצאי המקדשׁ׃
\par 6 ואמרת אל־מרי אל־בית ישׂראל כה אמר אדני יהוה רב־לכם מכל־תועבותיכם בית ישׂראל׃
\par 7 בהביאכם בני־נכר ערלי־לב וערלי בשׂר להיות במקדשׁי לחללו את־ביתי בהקריבכם את־לחמי חלב ודם ויפרו את־בריתי אל כל־תועבותיכם׃
\par 8 ולא שׁמרתם משׁמרת קדשׁי ותשׂימון לשׁמרי משׁמרתי במקדשׁי לכם׃
\par 9 כה־אמר אדני יהוה כל־בן־נכר ערל לב וערל בשׂר לא יבוא אל־מקדשׁי לכל־בן־נכר אשׁר בתוך בני ישׂראל׃
\par 10 כי אם־הלוים אשׁר רחקו מעלי בתעות ישׂראל אשׁר תעו מעלי אחרי גלוליהם ונשׂאו עונם׃
\par 11 והיו במקדשׁי משׁרתים פקדות אל־שׁערי הבית ומשׁרתים את־הבית המה ישׁחטו את־העלה ואת־הזבח לעם והמה יעמדו לפניהם לשׁרתם׃
\par 12 יען אשׁר ישׁרתו אותם לפני גלוליהם והיו לבית־ישׂראל למכשׁול עון על־כן נשׂאתי ידי עליהם נאם אדני יהוה ונשׂאו עונם׃
\par 13 ולא־יגשׁו אלי לכהן לי ולגשׁת על־כל־קדשׁי אל־קדשׁי הקדשׁים ונשׂאו כלמתם ותועבותם אשׁר עשׂו׃
\par 14 ונתתי אותם שׁמרי משׁמרת הבית לכל עבדתו ולכל אשׁר יעשׂה בו׃
\par 15 והכהנים הלוים בני צדוק אשׁר שׁמרו את־משׁמרת מקדשׁי בתעות בני־ישׂראל מעלי המה יקרבו אלי לשׁרתני ועמדו לפני להקריב לי חלב ודם נאם אדני יהוה׃
\par 16 המה יבאו אל־מקדשׁי והמה יקרבו אל־שׁלחני לשׁרתני ושׁמרו את־משׁמרתי׃
\par 17 והיה בבואם אל־שׁערי החצר הפנימית בגדי פשׁתים ילבשׁו ולא־יעלה עליהם צמר בשׁרתם בשׁערי החצר הפנימית וביתה׃
\par 18 פארי פשׁתים יהיו על־ראשׁם ומכנסי פשׁתים יהיו על־מתניהם לא יחגרו ביזע׃
\par 19 ובצאתם אל־החצר החיצונה אל־החצר החיצונה אל־העם יפשׁטו את־בגדיהם אשׁר־המה משׁרתם בם והניחו אותם בלשׁכת הקדשׁ ולבשׁו בגדים אחרים ולא־יקדשׁו את־העם בבגדיהם׃
\par 20 וראשׁם לא יגלחו ופרע לא ישׁלחו כסום יכסמו את־ראשׁיהם׃
\par 21 ויין לא־ישׁתו כל־כהן בבואם אל־החצר הפנימית׃
\par 22 ואלמנה וגרושׁה לא־יקחו להם לנשׁים כי אם־בתולת מזרע בית ישׂראל והאלמנה אשׁר תהיה אלמנה מכהן יקחו׃
\par 23 ואת־עמי יורו בין קדשׁ לחל ובין־טמא לטהור יודעם׃
\par 24 ועל־ריב המה יעמדו לשׁפט במשׁפטי ושׁפטהו ואת־תורתי ואת־חקתי בכל־מועדי ישׁמרו ואת־שׁבתותי יקדשׁו׃
\par 25 ואל־מת אדם לא יבוא לטמאה כי אם־לאב ולאם ולבן ולבת לאח ולאחות אשׁר־לא־היתה לאישׁ יטמאו׃
\par 26 ואחרי טהרתו שׁבעת ימים יספרו־לו׃
\par 27 וביום באו אל־הקדשׁ אל־החצר הפנימית לשׁרת בקדשׁ יקריב חטאתו נאם אדני יהוה׃
\par 28 והיתה להם לנחלה אני נחלתם ואחזה לא־תתנו להם בישׂראל אני אחזתם׃
\par 29 המנחה והחטאת והאשׁם המה יאכלום וכל־חרם בישׂראל להם יהיה׃
\par 30 וראשׁית כל־בכורי כל וכל־תרומת כל מכל תרומותיכם לכהנים יהיה וראשׁית ערסותיכם תתנו לכהן להניח ברכה אל־ביתך׃
\par 31 כל־נבלה וטרפה מן־העוף ומן־הבהמה לא יאכלו הכהנים׃

\chapter{45}

\par 1 ובהפילכם את־הארץ בנחלה תרימו תרומה ליהוה קדשׁ מן־הארץ ארך חמשׁה ועשׂרים אלף ארך ורחב עשׂרה אלף קדשׁ־הוא בכל־גבולה סביב׃
\par 2 יהיה מזה אל־הקדשׁ חמשׁ מאות בחמשׁ מאות מרבע סביב וחמשׁים אמה מגרשׁ לו סביב׃
\par 3 ומן־המדה הזאת תמוד ארך חמשׁ ועשׂרים אלף ורחב עשׂרת אלפים ובו־יהיה המקדשׁ קדשׁ קדשׁים׃
\par 4 קדשׁ מן־הארץ הוא לכהנים משׁרתי המקדשׁ יהיה הקרבים לשׁרת את־יהוה והיה להם מקום לבתים ומקדשׁ למקדשׁ׃
\par 5 וחמשׁה ועשׂרים אלף ארך ועשׂרת אלפים רחב יהיה ללוים משׁרתי הבית להם לאחזה עשׂרים לשׁכת׃
\par 6 ואחזת העיר תתנו חמשׁת אלפים רחב וארך חמשׁה ועשׂרים אלף לעמת תרומת הקדשׁ לכל־בית ישׂראל יהיה׃
\par 7 ולנשׂיא מזה ומזה לתרומת הקדשׁ ולאחזת העיר אל־פני תרומת־הקדשׁ ואל־פני אחזת העיר מפאת־ים ימה ומפאת־קדמה קדימה וארך לעמות אחד החלקים מגבול ים אל־גבול קדימה׃
\par 8 לארץ יהיה־לו לאחזה בישׂראל ולא־יונו עוד נשׂיאי את־עמי והארץ יתנו לבית־ישׂראל לשׁבטיהם׃
\par 9 כה־אמר אדני יהוה רב־לכם נשׂיאי ישׂראל חמס ושׁד הסירו ומשׁפט וצדקה עשׂו הרימו גרשׁתיכם מעל עמי נאם אדני יהוה׃
\par 10 מאזני־צדק ואיפת־צדק ובת־צדק יהי לכם׃
\par 11 האיפה והבת תכן אחד יהיה לשׂאת מעשׂר החמר הבת ועשׂירת החמר האיפה אל־החמר יהיה מתכנתו׃
\par 12 והשׁקל עשׂרים גרה עשׂרים שׁקלים חמשׁה ועשׂרים שׁקלים עשׂרה וחמשׁה שׁקל המנה יהיה לכם׃
\par 13 זאת התרומה אשׁר תרימו שׁשׁית האיפה מחמר החטים ושׁשׁיתם האיפה מחמר השׂערים׃
\par 14 וחק השׁמן הבת השׁמן מעשׂר הבת מן־הכר עשׂרת הבתים חמר כי־עשׂרת הבתים חמר׃
\par 15 ושׂה־אחת מן־הצאן מן־המאתים ממשׁקה ישׂראל למנחה ולעולה ולשׁלמים לכפר עליהם נאם אדני יהוה׃
\par 16 כל העם הארץ יהיו אל־התרומה הזאת לנשׂיא בישׂראל׃
\par 17 ועל־הנשׂיא יהיה העולות והמנחה והנסך בחגים ובחדשׁים ובשׁבתות בכל־מועדי בית ישׂראל הוא־יעשׂה את־החטאת ואת־המנחה ואת־העולה ואת־השׁלמים לכפר בעד בית־ישׂראל׃
\par 18 כה־אמר אדני יהוה בראשׁון באחד לחדשׁ תקח פר־בן־בקר תמים וחטאת את־המקדשׁ׃
\par 19 ולקח הכהן מדם החטאת ונתן אל־מזוזת הבית ואל־ארבע פנות העזרה למזבח ועל־מזוזת שׁער החצר הפנימית׃
\par 20 וכן תעשׂה בשׁבעה בחדשׁ מאישׁ שׁגה ומפתי וכפרתם את־הבית׃
\par 21 בראשׁון בארבעה עשׂר יום לחדשׁ יהיה לכם הפסח חג שׁבעות ימים מצות יאכל׃
\par 22 ועשׂה הנשׂיא ביום ההוא בעדו ובעד כל־עם הארץ פר חטאת׃
\par 23 ושׁבעת ימי־החג יעשׂה עולה ליהוה שׁבעת פרים ושׁבעת אילים תמימם ליום שׁבעת הימים וחטאת שׂעיר עזים ליום׃
\par 24 ומנחה איפה לפר ואיפה לאיל יעשׂה ושׁמן הין לאיפה׃
\par 25 בשׁביעי בחמשׁה עשׂר יום לחדשׁ בחג יעשׂה כאלה שׁבעת הימים כחטאת כעלה וכמנחה וכשׁמן׃

\chapter{46}

\par 1 כה־אמר אדני יהוה שׁער החצר הפנימית הפנה קדים יהיה סגור שׁשׁת ימי המעשׂה וביום השׁבת יפתח וביום החדשׁ יפתח׃
\par 2 ובא הנשׂיא דרך אולם השׁער מחוץ ועמד על־מזוזת השׁער ועשׂו הכהנים את־עולתו ואת־שׁלמיו והשׁתחוה על־מפתן השׁער ויצא והשׁער לא־יסגר עד־הערב׃
\par 3 והשׁתחוו עם־הארץ פתח השׁער ההוא בשׁבתות ובחדשׁים לפני יהוה׃
\par 4 והעלה אשׁר־יקרב הנשׂיא ליהוה ביום השׁבת שׁשׁה כבשׂים תמימם ואיל תמים׃
\par 5 ומנחה איפה לאיל ולכבשׂים מנחה מתת ידו ושׁמן הין לאיפה׃
\par 6 וביום החדשׁ פר בן־בקר תמימם ושׁשׁת כבשׂם ואיל תמימם יהיו׃
\par 7 ואיפה לפר ואיפה לאיל יעשׂה מנחה ולכבשׂים כאשׁר תשׂיג ידו ושׁמן הין לאיפה׃
\par 8 ובבוא הנשׂיא דרך אולם השׁער יבוא ובדרכו יצא׃
\par 9 ובבוא עם־הארץ לפני יהוה במועדים הבא דרך־שׁער צפון להשׁתחות יצא דרך־שׁער נגב והבא דרך־שׁער נגב יצא דרך־שׁער צפונה לא ישׁוב דרך השׁער אשׁר־בא בו כי נכחו יצאו׃
\par 10 והנשׂיא בתוכם בבואם יבוא ובצאתם יצאו׃
\par 11 ובחגים ובמועדים תהיה המנחה איפה לפר ואיפה לאיל ולכבשׂים מתת ידו ושׁמן הין לאיפה׃
\par 12 וכי־יעשׂה הנשׂיא נדבה עולה או־שׁלמים נדבה ליהוה ופתח לו את השׁער הפנה קדים ועשׂה את־עלתו ואת־שׁלמיו כאשׁר יעשׂה ביום השׁבת ויצא וסגר את־השׁער אחרי צאתו׃
\par 13 וכבשׂ בן־שׁנתו תמים תעשׂה עולה ליום ליהוה בבקר בבקר תעשׂה אתו׃
\par 14 ומנחה תעשׂה עליו בבקר בבקר שׁשׁית האיפה ושׁמן שׁלישׁית ההין לרס את־הסלת מנחה ליהוה חקות עולם תמיד׃
\par 15 ועשׂו את־הכבשׂ ואת־המנחה ואת־השׁמן בבקר בבקר עולת תמיד׃
\par 16 כה־אמר אדני יהוה כי־יתן הנשׂיא מתנה לאישׁ מבניו נחלתו היא לבניו תהיה אחזתם היא בנחלה׃
\par 17 וכי־יתן מתנה מנחלתו לאחד מעבדיו והיתה לו עד־שׁנת הדרור ושׁבת לנשׂיא אך נחלתו בניו להם תהיה׃
\par 18 ולא־יקח הנשׂיא מנחלת העם להונתם מאחזתם מאחזתו ינחל את־בניו למען אשׁר לא־יפצו עמי אישׁ מאחזתו׃
\par 19 ויביאני במבוא אשׁר על־כתף השׁער אל־הלשׁכות הקדשׁ אל־הכהנים הפנות צפונה והנה־שׁם מקום בירכתם ימה׃
\par 20 ויאמר אלי זה המקום אשׁר יבשׁלו־שׁם הכהנים את־האשׁם ואת־החטאת אשׁר יאפו את־המנחה לבלתי הוציא אל־החצר החיצונה לקדשׁ את־העם׃
\par 21 ויוציאני אל־החצר החיצנה ויעבירני אל־ארבעת מקצועי החצר והנה חצר במקצע החצר חצר במקצע החצר׃
\par 22 בארבעת מקצעות החצר חצרות קטרות ארבעים ארך ושׁלשׁים רחב מדה אחת לארבעתם מהקצעות׃
\par 23 וטור סביב בהם סביב לארבעתם ומבשׁלות עשׂוי מתחת הטירות סביב׃
\par 24 ויאמר אלי אלה בית המבשׁלים אשׁר יבשׁלו־שׁם משׁרתי הבית את־זבח העם׃

\chapter{47}

\par 1 וישׁבני אל־פתח הבית והנה־מים יצאים מתחת מפתן הבית קדימה כי־פני הבית קדים והמים ירדים מתחת מכתף הבית הימנית מנגב למזבח׃
\par 2 ויוצאני דרך־שׁער צפונה ויסבני דרך חוץ אל־שׁער החוץ דרך הפונה קדים והנה־מים מפכים מן־הכתף הימנית׃
\par 3 בצאת־האישׁ קדים וקו בידו וימד אלף באמה ויעברני במים מי אפסים׃
\par 4 וימד אלף ויעברני במים מים ברכים וימד אלף ויעברני מי מתנים׃
\par 5 וימד אלף נחל אשׁר לא־אוכל לעבר כי־גאו המים מי שׂחו נחל אשׁר לא־יעבר׃
\par 6 ויאמר אלי הראית בן־אדם ויולכני וישׁבני שׂפת הנחל׃
\par 7 בשׁובני והנה אל־שׂפת הנחל עץ רב מאד מזה ומזה׃
\par 8 ויאמר אלי המים האלה יוצאים אל־הגלילה הקדמונה וירדו על־הערבה ובאו הימה אל־הימה המוצאים ונרפאו המים׃
\par 9 והיה כל־נפשׁ חיה אשׁר־ישׁרץ אל כל־אשׁר יבוא שׁם נחלים יחיה והיה הדגה רבה מאד כי באו שׁמה המים האלה וירפאו וחי כל אשׁר־יבוא שׁמה הנחל׃
\par 10 והיה יעמדו עליו דוגים מעין גדי ועד־עין עגלים משׁטוח לחרמים יהיו למינה תהיה דגתם כדגת הים הגדול רבה מאד׃
\par 11 בצאתו וגבאיו ולא ירפאו למלח נתנו׃
\par 12 ועל־הנחל יעלה על־שׂפתו מזה ומזה כל־עץ־מאכל לא־יבול עלהו ולא־יתם פריו לחדשׁיו יבכר כי מימיו מן־המקדשׁ המה יוצאים והיו פריו למאכל ועלהו לתרופה׃
\par 13 כה אמר אדני יהוה גה גבול אשׁר תתנחלו את־הארץ לשׁני עשׂר שׁבטי ישׂראל יוסף חבלים׃
\par 14 ונחלתם אותה אישׁ כאחיו אשׁר נשׂאתי את־ידי לתתה לאבתיכם ונפלה הארץ הזאת לכם בנחלה׃
\par 15 וזה גבול הארץ לפאת צפונה מן־הים הגדול הדרך חתלן לבוא צדדה׃
\par 16 חמת ברותה סברים אשׁר בין־גבול דמשׂק ובין גבול חמת חצר התיכון אשׁר אל־גבול חורן׃
\par 17 והיה גבול מן־הים חצר עינון גבול דמשׂק וצפון צפונה וגבול חמת ואת פאת צפון׃
\par 18 ופאת קדים מבין חורן ומבין־דמשׂק ומבין הגלעד ומבין ארץ ישׂראל הירדן מגבול על־הים הקדמוני תמדו ואת פאת קדימה׃
\par 19 ופאת נגב תימנה מתמר עד־מי מריבות קדשׁ נחלה אל־הים הגדול ואת פאת־תימנה נגבה׃
\par 20 ופאת־ים הים הגדול מגבול עד־נכח לבוא חמת זאת פאת־ים׃
\par 21 וחלקתם את־הארץ הזאת לכם לשׁבטי ישׂראל׃
\par 22 והיה תפלו אותה בנחלה לכם ולהגרים הגרים בתוככם אשׁר־הולדו בנים בתוככם והיו לכם כאזרח בבני ישׂראל אתכם יפלו בנחלה בתוך שׁבטי ישׂראל׃
\par 23 והיה בשׁבט אשׁר־גר הגר אתו שׁם תתנו נחלתו נאם אדני יהוה׃

\chapter{48}

\par 1 ואלה שׁמות השׁבטים מקצה צפונה אל־יד דרך־חתלן לבוא־חמת חצר עינן גבול דמשׂק צפונה אל־יד חמת והיו־לו פאת־קדים הים דן אחד׃
\par 2 ועל גבול דן מפאת קדים עד־פאת־ימה אשׁר אחד׃
\par 3 ועל גבול אשׁר מפאת קדימה ועד־פאת־ימה נפתלי אחד׃
\par 4 ועל גבול נפתלי מפאת קדמה עד־פאת־ימה מנשׁה אחד׃
\par 5 ועל גבול מנשׁה מפאת קדמה עד־פאת־ימה אפרים אחד׃
\par 6 ועל גבול אפרים מפאת קדים ועד־פאת־ימה ראובן אחד׃
\par 7 ועל גבול ראובן מפאת קדים עד־פאת־ימה יהודה אחד׃
\par 8 ועל גבול יהודה מפאת קדים עד־פאת־ימה תהיה התרומה אשׁר־תרימו חמשׁה ועשׂרים אלף רחב וארך כאחד החלקים מפאת קדימה עד־פאת־ימה והיה המקדשׁ בתוכו׃
\par 9 התרומה אשׁר תרימו ליהוה ארך חמשׁה ועשׂרים אלף ורחב עשׂרת אלפים׃
\par 10 ולאלה תהיה תרומת־הקדשׁ לכהנים צפונה חמשׁה ועשׂרים אלף וימה רחב עשׂרת אלפים וקדימה רחב עשׂרת אלפים ונגבה ארך חמשׁה ועשׂרים אלף והיה מקדשׁ־יהוה בתוכו׃
\par 11 לכהנים המקדשׁ מבני צדוק אשׁר שׁמרו משׁמרתי אשׁר לא־תעו בתעות בני ישׂראל כאשׁר תעו הלוים׃
\par 12 והיתה להם תרומיה מתרומת הארץ קדשׁ קדשׁים אל־גבול הלוים׃
\par 13 והלוים לעמת גבול הכהנים חמשׁה ועשׂרים אלף ארך ורחב עשׂרת אלפים כל־ארך חמשׁה ועשׂרים אלף ורחב עשׂרת אלפים׃
\par 14 ולא־ימכרו ממנו ולא ימר ולא יעבור ראשׁית הארץ כי־קדשׁ ליהוה׃
\par 15 וחמשׁת אלפים הנותר ברחב על־פני חמשׁה ועשׂרים אלף חל־הוא לעיר למושׁב ולמגרשׁ והיתה העיר בתוכה׃
\par 16 ואלה מדותיה פאת צפון חמשׁ מאות וארבעת אלפים ופאת־נגב חמשׁ חמשׁ מאות וארבעת אלפים ומפאת קדים חמשׁ מאות וארבעת אלפים ופאת־ימה חמשׁ מאות וארבעת אלפים׃
\par 17 והיה מגרשׁ לעיר צפונה חמשׁים ומאתים ונגבה חמשׁים ומאתים וקדימה חמשׁים ומאתים וימה חמשׁים ומאתים׃
\par 18 והנותר בארך לעמת תרומת הקדשׁ עשׂרת אלפים קדימה ועשׂרת אלפים ימה והיה לעמת תרומת הקדשׁ והיתה תבואתה ללחם לעבדי העיר׃
\par 19 והעבד העיר יעבדוהו מכל שׁבטי ישׂראל׃
\par 20 כל־התרומה חמשׁה ועשׂרים אלף בחמשׁה ועשׂרים אלף רביעית תרימו את־תרומת הקדשׁ אל־אחזת העיר׃
\par 21 והנותר לנשׂיא מזה ומזה לתרומת־הקדשׁ ולאחזת העיר אל־פני חמשׁה ועשׂרים אלף תרומה עד־גבול קדימה וימה על־פני חמשׁה ועשׂרים אלף על־גבול ימה לעמת חלקים לנשׂיא והיתה תרומת הקדשׁ ומקדשׁ הבית בתוכה׃
\par 22 ומאחזת הלוים ומאחזת העיר בתוך אשׁר לנשׂיא יהיה בין גבול יהודה ובין גבול בנימן לנשׂיא יהיה׃
\par 23 ויתר השׁבטים מפאת קדימה עד־פאת־ימה בנימן אחד׃
\par 24 ועל גבול בנימן מפאת קדימה עד־פאת־ימה שׁמעון אחד׃
\par 25 ועל גבול שׁמעון מפאת קדימה עד־פאת־ימה ישׂשכר אחד׃
\par 26 ועל גבול ישׂשכר מפאת קדימה עד־פאת־ימה זבולן אחד׃
\par 27 ועל גבול זבולן מפאת קדמה עד־פאת־ימה גד אחד׃
\par 28 ועל גבול גד אל־פאת נגב תימנה והיה גבול מתמר מי מריבת קדשׁ נחלה על־הים הגדול׃
\par 29 זאת הארץ אשׁר־תפילו מנחלה לשׁבטי ישׂראל ואלה מחלקותם נאם אדני יהוה׃
\par 30 ואלה תוצאת העיר מפאת צפון חמשׁ מאות וארבעת אלפים מדה׃
\par 31 ושׁערי העיר על־שׁמות שׁבטי ישׂראל שׁערים שׁלושׁה צפונה שׁער ראובן אחד שׁער יהודה אחד שׁער לוי אחד׃
\par 32 ואל־פאת קדימה חמשׁ מאות וארבעת אלפים ושׁערים שׁלשׁה ושׁער יוסף אחד שׁער בנימן אחד שׁער דן אחד׃
\par 33 ופאת־נגבה חמשׁ מאות וארבעת אלפים מדה ושׁערים שׁלשׁה שׁער שׁמעון אחד שׁער ישׂשכר אחד שׁער זבולן אחד׃
\par 34 פאת־ימה חמשׁ מאות וארבעת אלפים שׁעריהם שׁלשׁה שׁער גד אחד שׁער אשׁר אחד שׁער נפתלי אחד׃
\par 35 סביב שׁמנה עשׂר אלף ושׁם־העיר מיום יהוה שׁמה׃


\end{document}