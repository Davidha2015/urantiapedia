\begin{document}

\title{Hosea}

Hos 1:1  דבר־יהוה אשׁר היה אל־הושׁע בן־בארי בימי עזיה יותם אחז יחזקיה מלכי יהודה ובימי ירבעם בן־יואשׁ מלך ישׂראל׃
Hos 1:2  תחלת דבר־יהוה בהושׁע ויאמר יהוה אל־הושׁע לך קח־לך אשׁת זנונים וילדי זנונים כי־זנה תזנה הארץ מאחרי יהוה׃
Hos 1:3  וילך ויקח את־גמר בת־דבלים ותהר ותלד־לו בן׃
Hos 1:4  ויאמר יהוה אליו קרא שׁמו יזרעאל כי־עוד מעט ופקדתי את־דמי יזרעאל על־בית יהוא והשׁבתי ממלכות בית ישׂראל׃
Hos 1:5  והיה ביום ההוא ושׁברתי את־קשׁת ישׂראל בעמק יזרעאל׃
Hos 1:6  ותהר עוד ותלד בת ויאמר לו קרא שׁמה לא רחמה כי לא אוסיף עוד ארחם את־בית ישׂראל כי־נשׂא אשׂא להם׃
Hos 1:7  ואת־בית יהודה ארחם והושׁעתים ביהוה אלהיהם ולא אושׁיעם בקשׁת ובחרב ובמלחמה בסוסים ובפרשׁים׃
Hos 1:8  ותגמל את־לא רחמה ותהר ותלד בן׃
Hos 1:9  ויאמר קרא שׁמו לא עמי כי אתם לא עמי ואנכי לא־אהיה לכם׃
Hos 2:1  והיה מספר בני־ישׂראל כחול הים אשׁר לא־ימד ולא יספר והיה במקום אשׁר־יאמר להם לא־עמי אתם יאמר להם בני אל־חי׃
Hos 2:2  ונקבצו בני־יהודה ובני־ישׂראל יחדו ושׂמו להם ראשׁ אחד ועלו מן־הארץ כי גדול יום יזרעאל׃
Hos 2:3  אמרו לאחיכם עמי ולאחותיכם רחמה׃
Hos 2:4  ריבו באמכם ריבו כי־היא לא אשׁתי ואנכי לא אישׁה ותסר זנוניה מפניה ונאפופיה מבין שׁדיה׃
Hos 2:5  פן־אפשׁיטנה ערמה והצגתיה כיום הולדה ושׂמתיה כמדבר ושׁתה כארץ ציה והמתיה בצמא׃
Hos 2:6  ואת־בניה לא ארחם כי־בני זנונים המה׃
Hos 2:7  כי זנתה אמם הבישׁה הורתם כי אמרה אלכה אחרי מאהבי נתני לחמי ומימי צמרי ופשׁתי שׁמני ושׁקויי׃
Hos 2:8  לכן הנני־שׂך את־דרכך בסירים וגדרתי את־גדרה ונתיבותיה לא תמצא׃
Hos 2:9  ורדפה את־מאהביה ולא־תשׂיג אתם ובקשׁתם ולא תמצא ואמרה אלכה ואשׁובה אל־אישׁי הראשׁון כי טוב לי אז מעתה׃
Hos 2:10  והיא לא ידעה כי אנכי נתתי לה הדגן והתירושׁ והיצהר וכסף הרביתי לה וזהב עשׂו לבעל׃
Hos 2:11  לכן אשׁוב ולקחתי דגני בעתו ותירושׁי במועדו והצלתי צמרי ופשׁתי לכסות את־ערותה׃
Hos 2:12  ועתה אגלה את־נבלתה לעיני מאהביה ואישׁ לא־יצילנה מידי׃
Hos 2:13  והשׁבתי כל־משׂושׂה חגה חדשׁה ושׁבתה וכל מועדה׃
Hos 2:14  והשׁמתי גפנה ותאנתה אשׁר אמרה אתנה המה לי אשׁר נתנו־לי מאהבי ושׂמתים ליער ואכלתם חית השׂדה׃
Hos 2:15  ופקדתי עליה את־ימי הבעלים אשׁר תקטיר להם ותעד נזמה וחליתה ותלך אחרי מאהביה ואתי שׁכחה נאם־יהוה׃
Hos 2:16  לכן הנה אנכי מפתיה והלכתיה המדבר ודברתי על־לבה׃
Hos 2:17  ונתתי לה את־כרמיה משׁם ואת־עמק עכור לפתח תקוה וענתה שׁמה כימי נעוריה וכיום עלתה מארץ־מצרים׃
Hos 2:18  והיה ביום־ההוא נאם־יהוה תקראי אישׁי ולא־תקראי־לי עוד בעלי׃
Hos 2:19  והסרתי את־שׁמות הבעלים מפיה ולא־יזכרו עוד בשׁמם׃
Hos 2:20  וכרתי להם ברית ביום ההוא עם־חית השׂדה ועם־עוף השׁמים ורמשׂ האדמה וקשׁת וחרב ומלחמה אשׁבור מן־הארץ והשׁכבתים לבטח׃
Hos 2:21  וארשׂתיך לי לעולם וארשׂתיך לי בצדק ובמשׁפט ובחסד וברחמים׃
Hos 2:22  וארשׂתיך לי באמונה וידעת את־יהוה׃
Hos 2:23  והיה ביום ההוא אענה נאם־יהוה אענה את־השׁמים והם יענו את־הארץ׃
Hos 2:24  והארץ תענה את־הדגן ואת־התירושׁ ואת־היצהר והם יענו את־יזרעאל׃
Hos 2:25  וזרעתיה לי בארץ ורחמתי את־לא רחמה ואמרתי ללא־עמי עמי־אתה והוא יאמר אלהי׃
Hos 3:1  ויאמר יהוה אלי עוד לך אהב־אשׁה אהבת רע ומנאפת כאהבת יהוה את־בני ישׂראל והם פנים אל־אלהים אחרים ואהבי אשׁישׁי ענבים׃
Hos 3:2  ואכרה לי בחמשׁה עשׂר כסף וחמר שׂערים ולתך שׂערים׃
Hos 3:3  ואמר אליה ימים רבים תשׁבי לי לא תזני ולא תהיי לאישׁ וגם־אני אליך׃
Hos 3:4  כי ימים רבים ישׁבו בני ישׂראל אין מלך ואין שׂר ואין זבח ואין מצבה ואין אפוד ותרפים׃
Hos 3:5  אחר ישׁבו בני ישׂראל ובקשׁו את־יהוה אלהיהם ואת דוד מלכם ופחדו אל־יהוה ואל־טובו באחרית הימים׃
Hos 4:1  שׁמעו דבר־יהוה בני ישׂראל כי ריב ליהוה עם־יושׁבי הארץ כי אין־אמת ואין־חסד ואין־דעת אלהים בארץ׃
Hos 4:2  אלה וכחשׁ ורצח וגנב ונאף פרצו ודמים בדמים נגעו׃
Hos 4:3  על־כן תאבל הארץ ואמלל כל־יושׁב בה בחית השׂדה ובעוף השׁמים וגם־דגי הים יאספו׃
Hos 4:4  אך אישׁ אל־ירב ואל־יוכח אישׁ ועמך כמריבי כהן׃
Hos 4:5  וכשׁלת היום וכשׁל גם־נביא עמך לילה ודמיתי אמך׃
Hos 4:6  נדמו עמי מבלי הדעת כי־אתה הדעת מאסת ואמאסאך מכהן לי ותשׁכח תורת אלהיך אשׁכח בניך גם־אני׃
Hos 4:7  כרבם כן חטאו־לי כבודם בקלון אמיר׃
Hos 4:8  חטאת עמי יאכלו ואל־עונם ישׂאו נפשׁו׃
Hos 4:9  והיה כעם ככהן ופקדתי עליו דרכיו ומעלליו אשׁיב לו׃
Hos 4:10  ואכלו ולא ישׂבעו הזנו ולא יפרצו כי־את־יהוה עזבו לשׁמר׃
Hos 4:11  זנות ויין ותירושׁ יקח־לב׃
Hos 4:12  עמי בעצו ישׁאל ומקלו יגיד לו כי רוח זנונים התעה ויזנו מתחת אלהיהם׃
Hos 4:13  על־ראשׁי ההרים יזבחו ועל־הגבעות יקטרו תחת אלון ולבנה ואלה כי טוב צלה על־כן תזנינה בנותיכם וכלותיכם תנאפנה׃
Hos 4:14  לא־אפקוד על־בנותיכם כי תזנינה ועל־כלותיכם כי תנאפנה כי־הם עם־הזנות יפרדו ועם־הקדשׁות יזבחו ועם לא־יבין ילבט׃
Hos 4:15  אם־זנה אתה ישׂראל אל־יאשׁם יהודה ואל־תבאו הגלגל ואל־תעלו בית און ואל־תשׁבעו חי־יהוה׃
Hos 4:16  כי כפרה סררה סרר ישׂראל עתה ירעם יהוה ככבשׂ במרחב׃
Hos 4:17  חבור עצבים אפרים הנח־לו׃
Hos 4:18  סר סבאם הזנה הזנו אהבו הבו קלון מגניה׃
Hos 4:19  צרר רוח אותה בכנפיה ויבשׁו מזבחותם׃
Hos 5:1  שׁמעו־זאת הכהנים והקשׁיבו בית ישׂראל ובית המלך האזינו כי לכם המשׁפט כי־פח הייתם למצפה ורשׁת פרושׂה על־תבור׃
Hos 5:2  ושׁחטה שׂטים העמיקו ואני מוסר לכלם׃
Hos 5:3  אני ידעתי אפרים וישׂראל לא־נכחד ממני כי עתה הזנית אפרים נטמא ישׂראל׃
Hos 5:4  לא יתנו מעלליהם לשׁוב אל־אלהיהם כי רוח זנונים בקרבם ואת־יהוה לא ידעו׃
Hos 5:5  וענה גאון־ישׂראל בפניו וישׂראל ואפרים יכשׁלו בעונם כשׁל גם־יהודה עמם׃
Hos 5:6  בצאנם ובבקרם ילכו לבקשׁ את־יהוה ולא ימצאו חלץ מהם׃
Hos 5:7  ביהוה בגדו כי־בנים זרים ילדו עתה יאכלם חדשׁ את־חלקיהם׃
Hos 5:8  תקעו שׁופר בגבעה חצצרה ברמה הריעו בית און אחריך בנימין׃
Hos 5:9  אפרים לשׁמה תהיה ביום תוכחה בשׁבטי ישׂראל הודעתי נאמנה׃
Hos 5:10  היו שׂרי יהודה כמסיגי גבול עליהם אשׁפוך כמים עברתי׃
Hos 5:11  עשׁוק אפרים רצוץ משׁפט כי הואיל הלך אחרי־צו׃
Hos 5:12  ואני כעשׁ לאפרים וכרקב לבית יהודה׃
Hos 5:13  וירא אפרים את־חליו ויהודה את־מזרו וילך אפרים אל־אשׁור וישׁלח אל־מלך ירב והוא לא יוכל לרפא לכם ולא־יגהה מכם מזור׃
Hos 5:14  כי אנכי כשׁחל לאפרים וככפיר לבית יהודה אני אני אטרף ואלך אשׂא ואין מציל׃
Hos 5:15  אלך אשׁובה אל־מקומי עד אשׁר־יאשׁמו ובקשׁו פני בצר להם ישׁחרנני׃
Hos 6:1  לכו ונשׁובה אל־יהוה כי הוא טרף וירפאנו יך ויחבשׁנו׃
Hos 6:2  יחינו מימים ביום השׁלישׁי יקמנו ונחיה לפניו׃
Hos 6:3  ונדעה נרדפה לדעת את־יהוה כשׁחר נכון מוצאו ויבוא כגשׁם לנו כמלקושׁ יורה ארץ׃
Hos 6:4  מה אעשׂה־לך אפרים מה אעשׂה־לך יהודה וחסדכם כענן־בקר וכטל משׁכים הלך׃
Hos 6:5  על־כן חצבתי בנביאים הרגתים באמרי־פי ומשׁפטיך אור יצא׃
Hos 6:6  כי חסד חפצתי ולא־זבח ודעת אלהים מעלות׃
Hos 6:7  והמה כאדם עברו ברית שׁם בגדו בי׃
Hos 6:8  גלעד קרית פעלי און עקבה מדם׃
Hos 6:9  וכחכי אישׁ גדודים חבר כהנים דרך ירצחו־שׁכמה כי זמה עשׂו׃
Hos 6:10  בבית ישׂראל ראיתי שׁעריריה שׁם זנות לאפרים נטמא ישׂראל׃
Hos 6:11  גם־יהודה שׁת קציר לך בשׁובי שׁבות עמי׃
Hos 7:1  כרפאי לישׂראל ונגלה עון אפרים ורעות שׁמרון כי פעלו שׁקר וגנב יבוא פשׁט גדוד בחוץ׃
Hos 7:2  ובל־יאמרו ללבבם כל־רעתם זכרתי עתה סבבום מעלליהם נגד פני היו׃
Hos 7:3  ברעתם ישׂמחו־מלך ובכחשׁיהם שׂרים׃
Hos 7:4  כלם מנאפים כמו תנור בערה מאפה ישׁבות מעיר מלושׁ בצק עד־חמצתו׃
Hos 7:5  יום מלכנו החלו שׂרים חמת מיין משׁך ידו את־לצצים׃
Hos 7:6  כי־קרבו כתנור לבם בארבם כל־הלילה ישׁן אפהם בקר הוא בער כאשׁ להבה׃
Hos 7:7  כלם יחמו כתנור ואכלו את־שׁפטיהם כל־מלכיהם נפלו אין־קרא בהם אלי׃
Hos 7:8  אפרים בעמים הוא יתבולל אפרים היה עגה בלי הפוכה׃
Hos 7:9  אכלו זרים כחו והוא לא ידע גם־שׂיבה זרקה בו והוא לא ידע׃
Hos 7:10  וענה גאון־ישׂראל בפניו ולא־שׁבו אל־יהוה אלהיהם ולא בקשׁהו בכל־זאת׃
Hos 7:11  ויהי אפרים כיונה פותה אין לב מצרים קראו אשׁור הלכו׃
Hos 7:12  כאשׁר ילכו אפרושׂ עליהם רשׁתי כעוף השׁמים אורידם איסרם כשׁמע לעדתם׃
Hos 7:13  אוי להם כי־נדדו ממני שׁד להם כי־פשׁעו בי ואנכי אפדם והמה דברו עלי כזבים׃
Hos 7:14  ולא־זעקו אלי בלבם כי יילילו על־משׁכבותם על־דגן ותירושׁ יתגוררו יסורו בי׃
Hos 7:15  ואני יסרתי חזקתי זרועתם ואלי יחשׁבו־רע׃
Hos 7:16  ישׁובו לא על היו כקשׁת רמיה יפלו בחרב שׂריהם מזעם לשׁונם זו לעגם בארץ מצרים׃
Hos 8:1  אל־חכך שׁפר כנשׁר על־בית יהוה יען עברו בריתי ועל־תורתי פשׁעו׃
Hos 8:2  לי יזעקו אלהי ידענוך ישׂראל׃
Hos 8:3  זנח ישׂראל טוב אויב ירדפו׃
Hos 8:4  הם המליכו ולא ממני השׂירו ולא ידעתי כספם וזהבם עשׂו להם עצבים למען יכרת׃
Hos 8:5  זנח עגלך שׁמרון חרה אפי בם עד־מתי לא יוכלו נקין׃
Hos 8:6  כי מישׂראל והוא חרשׁ עשׂהו ולא אלהים הוא כי־שׁבבים יהיה עגל שׁמרון׃
Hos 8:7  כי רוח יזרעו וסופתה יקצרו קמה אין־לו צמח בלי יעשׂה־קמח אולי יעשׂה זרים יבלעהו׃
Hos 8:8  נבלע ישׂראל עתה היו בגוים ככלי אין־חפץ בו׃
Hos 8:9  כי־המה עלו אשׁור פרא בודד לו אפרים התנו אהבים׃
Hos 8:10  גם כי־יתנו בגוים עתה אקבצם ויחלו מעט ממשׂא מלך שׂרים׃
Hos 8:11  כי־הרבה אפרים מזבחת לחטא היו־לו מזבחות לחטא׃
Hos 8:12  אכתוב־לו רבו תורתי כמו־זר נחשׁבו׃
Hos 8:13  זבחי הבהבי יזבחו בשׂר ויאכלו יהוה לא רצם עתה יזכר עונם ויפקד חטאותם המה מצרים ישׁובו׃
Hos 8:14  וישׁכח ישׂראל את־עשׂהו ויבן היכלות ויהודה הרבה ערים בצרות ושׁלחתי־אשׁ בעריו ואכלה ארמנתיה׃
Hos 9:1  אל־תשׂמח ישׂראל אל־גיל כעמים כי זנית מעל אלהיך אהבת אתנן על כל־גרנות דגן׃
Hos 9:2  גרן ויקב לא ירעם ותירושׁ יכחשׁ בה׃
Hos 9:3  לא ישׁבו בארץ יהוה ושׁב אפרים מצרים ובאשׁור טמא יאכלו׃
Hos 9:4  לא־יסכו ליהוה יין ולא יערבו־לו זבחיהם כלחם אונים להם כל־אכליו יטמאו כי־לחמם לנפשׁם לא יבוא בית יהוה׃
Hos 9:5  מה־תעשׂו ליום מועד וליום חג־יהוה׃
Hos 9:6  כי־הנה הלכו משׁד מצרים תקבצם מף תקברם מחמד לכספם קמושׂ יירשׁם חוח באהליהם׃
Hos 9:7  באו ימי הפקדה באו ימי השׁלם ידעו ישׂראל אויל הנביא משׁגע אישׁ הרוח על רב עונך ורבה משׂטמה׃
Hos 9:8  צפה אפרים עם־אלהי נביא פח יקושׁ על־כל־דרכיו משׂטמה בבית אלהיו׃
Hos 9:9  העמיקו־שׁחתו כימי הגבעה יזכור עונם יפקוד חטאותם׃
Hos 9:10  כענבים במדבר מצאתי ישׂראל כבכורה בתאנה בראשׁיתה ראיתי אבותיכם המה באו בעל־פעור וינזרו לבשׁת ויהיו שׁקוצים כאהבם׃
Hos 9:11  אפרים כעוף יתעופף כבודם מלדה ומבטן ומהריון׃
Hos 9:12  כי אם־יגדלו את־בניהם ושׁכלתים מאדם כי־גם־אוי להם בשׂורי מהם׃
Hos 9:13  אפרים כאשׁר־ראיתי לצור שׁתולה בנוה ואפרים להוציא אל־הרג בניו׃
Hos 9:14  תן־להם יהוה מה־תתן תן־להם רחם משׁכיל ושׁדים צמקים׃
Hos 9:15  כל־רעתם בגלגל כי־שׁם שׂנאתים על רע מעלליהם מביתי אגרשׁם לא אוסף אהבתם כל־שׂריהם סררים׃
Hos 9:16  הכה אפרים שׁרשׁם יבשׁ פרי בלי־יעשׁון גם כי ילדון והמתי מחמדי בטנם׃
Hos 9:17  ימאסם אלהי כי לא שׁמעו לו ויהיו נדדים בגוים׃
Hos 10:1  גפן בוקק ישׂראל פרי ישׁוה־לו כרב לפריו הרבה למזבחות כטוב לארצו היטיבו מצבות׃
Hos 10:2  חלק לבם עתה יאשׁמו הוא יערף מזבחותם ישׁדד מצבותם׃
Hos 10:3  כי עתה יאמרו אין מלך לנו כי לא יראנו את־יהוה והמלך מה־יעשׂה־לנו׃
Hos 10:4  דברו דברים אלות שׁוא כרת ברית ופרח כראשׁ משׁפט על תלמי שׂדי׃
Hos 10:5  לעגלות בית און יגורו שׁכן שׁמרון כי־אבל עליו עמו וכמריו עליו יגילו על־כבודו כי־גלה ממנו׃
Hos 10:6  גם־אותו לאשׁור יובל מנחה למלך ירב בשׁנה אפרים יקח ויבושׁ ישׂראל מעצתו׃
Hos 10:7  נדמה שׁמרון מלכה כקצף על־פני־מים׃
Hos 10:8  ונשׁמדו במות און חטאת ישׂראל קוץ ודרדר יעלה על־מזבחותם ואמרו להרים כסונו ולגבעות נפלו עלינו׃
Hos 10:9  מימי הגבעה חטאת ישׂראל שׁם עמדו לא־תשׂיגם בגבעה מלחמה על־בני עלוה׃
Hos 10:10  באותי ואסרם ואספו עליהם עמים באסרם לשׁתי עינתם׃
Hos 10:11  ואפרים עגלה מלמדה אהבתי לדושׁ ואני עברתי על־טוב צוארה ארכיב אפרים יחרושׁ יהודה ישׂדד־לו יעקב׃
Hos 10:12  זרעו לכם לצדקה קצרו לפי־חסד נירו לכם ניר ועת לדרושׁ את־יהוה עד־יבוא וירה צדק לכם׃
Hos 10:13  חרשׁתם־רשׁע עולתה קצרתם אכלתם פרי־כחשׁ כי־בטחת בדרכך ברב גבוריך׃
Hos 10:14  וקאם שׁאון בעמך וכל־מבצריך יושׁד כשׁד שׁלמן בית ארבאל ביום מלחמה אם על־בנים רטשׁה׃
Hos 10:15  ככה עשׂה לכם בית־אל מפני רעת רעתכם בשׁחר נדמה נדמה מלך ישׂראל׃
Hos 11:1  כי נער ישׂראל ואהבהו וממצרים קראתי לבני׃
Hos 11:2  קראו להם כן הלכו מפניהם לבעלים יזבחו ולפסלים יקטרון׃
Hos 11:3  ואנכי תרגלתי לאפרים קחם על־זרועתיו ולא ידעו כי רפאתים׃
Hos 11:4  בחבלי אדם אמשׁכם בעבתות אהבה ואהיה להם כמרימי על על לחיהם ואט אליו אוכיל׃
Hos 11:5  לא ישׁוב אל־ארץ מצרים ואשׁור הוא מלכו כי מאנו לשׁוב׃
Hos 11:6  וחלה חרב בעריו וכלתה בדיו ואכלה ממעצותיהם׃
Hos 11:7  ועמי תלואים למשׁובתי ואל־על יקראהו יחד לא ירומם׃
Hos 11:8  איך אתנך אפרים אמגנך ישׂראל איך אתנך כאדמה אשׂימך כצבאים נהפך עלי לבי יחד נכמרו נחומי׃
Hos 11:9  לא אעשׂה חרון אפי לא אשׁוב לשׁחת אפרים כי אל אנכי ולא־אישׁ בקרבך קדושׁ ולא אבוא בעיר׃
Hos 11:10  אחרי יהוה ילכו כאריה ישׁאג כי־הוא ישׁאג ויחרדו בנים מים׃
Hos 11:11  יחרדו כצפור ממצרים וכיונה מארץ אשׁור והושׁבתים על־בתיהם נאם־יהוה׃
Hos 12:1  סבבני בכחשׁ אפרים ובמרמה בית ישׂראל ויהודה עד רד עם־אל ועם־קדושׁים נאמן׃
Hos 12:2  אפרים רעה רוח ורדף קדים כל־היום כזב ושׁד ירבה וברית עם־אשׁור יכרתו ושׁמן למצרים יובל׃
Hos 12:3  וריב ליהוה עם־יהודה ולפקד על־יעקב כדרכיו כמעלליו ישׁיב לו׃
Hos 12:4  בבטן עקב את־אחיו ובאונו שׂרה את־אלהים׃
Hos 12:5  וישׂר אל־מלאך ויכל בכה ויתחנן־לו בית־אל ימצאנו ושׁם ידבר עמנו׃
Hos 12:6  ויהוה אלהי הצבאות יהוה זכרו׃
Hos 12:7  ואתה באלהיך תשׁוב חסד ומשׁפט שׁמר וקוה אל־אלהיך תמיד׃
Hos 12:8  כנען בידו מאזני מרמה לעשׁק אהב׃
Hos 12:9  ויאמר אפרים אך עשׁרתי מצאתי און לי כל־יגיעי לא ימצאו־לי עון אשׁר־חטא׃
Hos 12:10  ואנכי יהוה אלהיך מארץ מצרים עד אושׁיבך באהלים כימי מועד׃
Hos 12:11  ודברתי על־הנביאים ואנכי חזון הרביתי וביד הנביאים אדמה׃
Hos 12:12  אם־גלעד און אך־שׁוא היו בגלגל שׁורים זבחו גם מזבחותם כגלים על תלמי שׂדי׃
Hos 12:13  ויברח יעקב שׂדה ארם ויעבד ישׂראל באשׁה ובאשׁה שׁמר׃
Hos 12:14  ובנביא העלה יהוה את־ישׂראל ממצרים ובנביא נשׁמר׃
Hos 12:15  הכעיס אפרים תמרורים ודמיו עליו יטושׁ וחרפתו ישׁיב לו אדניו׃
Hos 13:1  כדבר אפרים רתת נשׂא הוא בישׂראל ויאשׁם בבעל וימת׃
Hos 13:2  ועתה יוספו לחטא ויעשׂו להם מסכה מכספם כתבונם עצבים מעשׂה חרשׁים כלה להם הם אמרים זבחי אדם עגלים ישׁקון׃
Hos 13:3  לכן יהיו כענן־בקר וכטל משׁכים הלך כמץ יסער מגרן וכעשׁן מארבה׃
Hos 13:4  ואנכי יהוה אלהיך מארץ מצרים ואלהים זולתי לא תדע ומושׁיע אין בלתי׃
Hos 13:5  אני ידעתיך במדבר בארץ תלאבות׃
Hos 13:6  כמרעיתם וישׂבעו שׂבעו וירם לבם על־כן שׁכחוני׃
Hos 13:7  ואהי להם כמו־שׁחל כנמר על־דרך אשׁור׃
Hos 13:8  אפגשׁם כדב שׁכול ואקרע סגור לבם ואכלם שׁם כלביא חית השׂדה תבקעם׃
Hos 13:9  שׁחתך ישׂראל כי־בי בעזרך׃
Hos 13:10  אהי מלכך אפוא ויושׁיעך בכל־עריך ושׁפטיך אשׁר אמרת תנה־לי מלך ושׂרים׃
Hos 13:11  אתן־לך מלך באפי ואקח בעברתי׃
Hos 13:12  צרור עון אפרים צפונה חטאתו׃
Hos 13:13  חבלי יולדה יבאו לו הוא־בן לא חכם כי־עת לא־יעמד במשׁבר בנים׃
Hos 13:14  מיד שׁאול אפדם ממות אגאלם אהי דבריך מות אהי קטבך שׁאול נחם יסתר מעיני׃
Hos 13:15  כי הוא בן אחים יפריא יבוא קדים רוח יהוה ממדבר עלה ויבושׁ מקורו ויחרב מעינו הוא ישׁסה אוצר כל־כלי חמדה׃
Hos 14:1  תאשׁם שׁמרון כי מרתה באלהיה בחרב יפלו עלליהם ירטשׁו והריותיו יבקעו׃
Hos 14:2  שׁובה ישׂראל עד יהוה אלהיך כי כשׁלת בעונך׃
Hos 14:3  קחו עמכם דברים ושׁובו אל־יהוה אמרו אליו כל־תשׂא עון וקח־טוב ונשׁלמה פרים שׂפתינו׃
Hos 14:4  אשׁור לא יושׁיענו על־סוס לא נרכב ולא־נאמר עוד אלהינו למעשׂה ידינו אשׁר־בך ירחם יתום׃
Hos 14:5  ארפא משׁובתם אהבם נדבה כי שׁב אפי ממנו׃
Hos 14:6  אהיה כטל לישׂראל יפרח כשׁושׁנה ויך שׁרשׁיו כלבנון׃
Hos 14:7  ילכו ינקותיו ויהי כזית הודו וריח לו כלבנון׃
Hos 14:8  ישׁבו ישׁבי בצלו יחיו דגן ויפרחו כגפן זכרו כיין לבנון׃
Hos 14:9  אפרים מה־לי עוד לעצבים אני עניתי ואשׁורנו אני כברושׁ רענן ממני פריך נמצא׃
Hos 14:10  מי חכם ויבן אלה נבון וידעם כי־ישׁרים דרכי יהוה וצדקים ילכו בם ופשׁעים יכשׁלו בם׃


\end{document}