\begin{document}

\title{הושע}


\chapter{1}

\par 1 דבר־יהוה אשׁר היה אל־הושׁע בן־בארי בימי עזיה יותם אחז יחזקיה מלכי יהודה ובימי ירבעם בן־יואשׁ מלך ישׂראל׃
\par 2 תחלת דבר־יהוה בהושׁע ויאמר יהוה אל־הושׁע לך קח־לך אשׁת זנונים וילדי זנונים כי־זנה תזנה הארץ מאחרי יהוה׃
\par 3 וילך ויקח את־גמר בת־דבלים ותהר ותלד־לו בן׃
\par 4 ויאמר יהוה אליו קרא שׁמו יזרעאל כי־עוד מעט ופקדתי את־דמי יזרעאל על־בית יהוא והשׁבתי ממלכות בית ישׂראל׃
\par 5 והיה ביום ההוא ושׁברתי את־קשׁת ישׂראל בעמק יזרעאל׃
\par 6 ותהר עוד ותלד בת ויאמר לו קרא שׁמה לא רחמה כי לא אוסיף עוד ארחם את־בית ישׂראל כי־נשׂא אשׂא להם׃
\par 7 ואת־בית יהודה ארחם והושׁעתים ביהוה אלהיהם ולא אושׁיעם בקשׁת ובחרב ובמלחמה בסוסים ובפרשׁים׃
\par 8 ותגמל את־לא רחמה ותהר ותלד בן׃
\par 9 ויאמר קרא שׁמו לא עמי כי אתם לא עמי ואנכי לא־אהיה לכם׃

\chapter{2}

\par 1 והיה מספר בני־ישׂראל כחול הים אשׁר לא־ימד ולא יספר והיה במקום אשׁר־יאמר להם לא־עמי אתם יאמר להם בני אל־חי׃
\par 2 ונקבצו בני־יהודה ובני־ישׂראל יחדו ושׂמו להם ראשׁ אחד ועלו מן־הארץ כי גדול יום יזרעאל׃
\par 3 אמרו לאחיכם עמי ולאחותיכם רחמה׃
\par 4 ריבו באמכם ריבו כי־היא לא אשׁתי ואנכי לא אישׁה ותסר זנוניה מפניה ונאפופיה מבין שׁדיה׃
\par 5 פן־אפשׁיטנה ערמה והצגתיה כיום הולדה ושׂמתיה כמדבר ושׁתה כארץ ציה והמתיה בצמא׃
\par 6 ואת־בניה לא ארחם כי־בני זנונים המה׃
\par 7 כי זנתה אמם הבישׁה הורתם כי אמרה אלכה אחרי מאהבי נתני לחמי ומימי צמרי ופשׁתי שׁמני ושׁקויי׃
\par 8 לכן הנני־שׂך את־דרכך בסירים וגדרתי את־גדרה ונתיבותיה לא תמצא׃
\par 9 ורדפה את־מאהביה ולא־תשׂיג אתם ובקשׁתם ולא תמצא ואמרה אלכה ואשׁובה אל־אישׁי הראשׁון כי טוב לי אז מעתה׃
\par 10 והיא לא ידעה כי אנכי נתתי לה הדגן והתירושׁ והיצהר וכסף הרביתי לה וזהב עשׂו לבעל׃
\par 11 לכן אשׁוב ולקחתי דגני בעתו ותירושׁי במועדו והצלתי צמרי ופשׁתי לכסות את־ערותה׃
\par 12 ועתה אגלה את־נבלתה לעיני מאהביה ואישׁ לא־יצילנה מידי׃
\par 13 והשׁבתי כל־משׂושׂה חגה חדשׁה ושׁבתה וכל מועדה׃
\par 14 והשׁמתי גפנה ותאנתה אשׁר אמרה אתנה המה לי אשׁר נתנו־לי מאהבי ושׂמתים ליער ואכלתם חית השׂדה׃
\par 15 ופקדתי עליה את־ימי הבעלים אשׁר תקטיר להם ותעד נזמה וחליתה ותלך אחרי מאהביה ואתי שׁכחה נאם־יהוה׃
\par 16 לכן הנה אנכי מפתיה והלכתיה המדבר ודברתי על־לבה׃
\par 17 ונתתי לה את־כרמיה משׁם ואת־עמק עכור לפתח תקוה וענתה שׁמה כימי נעוריה וכיום עלתה מארץ־מצרים׃
\par 18 והיה ביום־ההוא נאם־יהוה תקראי אישׁי ולא־תקראי־לי עוד בעלי׃
\par 19 והסרתי את־שׁמות הבעלים מפיה ולא־יזכרו עוד בשׁמם׃
\par 20 וכרתי להם ברית ביום ההוא עם־חית השׂדה ועם־עוף השׁמים ורמשׂ האדמה וקשׁת וחרב ומלחמה אשׁבור מן־הארץ והשׁכבתים לבטח׃
\par 21 וארשׂתיך לי לעולם וארשׂתיך לי בצדק ובמשׁפט ובחסד וברחמים׃
\par 22 וארשׂתיך לי באמונה וידעת את־יהוה׃
\par 23 והיה ביום ההוא אענה נאם־יהוה אענה את־השׁמים והם יענו את־הארץ׃
\par 24 והארץ תענה את־הדגן ואת־התירושׁ ואת־היצהר והם יענו את־יזרעאל׃
\par 25 וזרעתיה לי בארץ ורחמתי את־לא רחמה ואמרתי ללא־עמי עמי־אתה והוא יאמר אלהי׃

\chapter{3}

\par 1 ויאמר יהוה אלי עוד לך אהב־אשׁה אהבת רע ומנאפת כאהבת יהוה את־בני ישׂראל והם פנים אל־אלהים אחרים ואהבי אשׁישׁי ענבים׃
\par 2 ואכרה לי בחמשׁה עשׂר כסף וחמר שׂערים ולתך שׂערים׃
\par 3 ואמר אליה ימים רבים תשׁבי לי לא תזני ולא תהיי לאישׁ וגם־אני אליך׃
\par 4 כי ימים רבים ישׁבו בני ישׂראל אין מלך ואין שׂר ואין זבח ואין מצבה ואין אפוד ותרפים׃
\par 5 אחר ישׁבו בני ישׂראל ובקשׁו את־יהוה אלהיהם ואת דוד מלכם ופחדו אל־יהוה ואל־טובו באחרית הימים׃

\chapter{4}

\par 1 שׁמעו דבר־יהוה בני ישׂראל כי ריב ליהוה עם־יושׁבי הארץ כי אין־אמת ואין־חסד ואין־דעת אלהים בארץ׃
\par 2 אלה וכחשׁ ורצח וגנב ונאף פרצו ודמים בדמים נגעו׃
\par 3 על־כן תאבל הארץ ואמלל כל־יושׁב בה בחית השׂדה ובעוף השׁמים וגם־דגי הים יאספו׃
\par 4 אך אישׁ אל־ירב ואל־יוכח אישׁ ועמך כמריבי כהן׃
\par 5 וכשׁלת היום וכשׁל גם־נביא עמך לילה ודמיתי אמך׃
\par 6 נדמו עמי מבלי הדעת כי־אתה הדעת מאסת ואמאסאך מכהן לי ותשׁכח תורת אלהיך אשׁכח בניך גם־אני׃
\par 7 כרבם כן חטאו־לי כבודם בקלון אמיר׃
\par 8 חטאת עמי יאכלו ואל־עונם ישׂאו נפשׁו׃
\par 9 והיה כעם ככהן ופקדתי עליו דרכיו ומעלליו אשׁיב לו׃
\par 10 ואכלו ולא ישׂבעו הזנו ולא יפרצו כי־את־יהוה עזבו לשׁמר׃
\par 11 זנות ויין ותירושׁ יקח־לב׃
\par 12 עמי בעצו ישׁאל ומקלו יגיד לו כי רוח זנונים התעה ויזנו מתחת אלהיהם׃
\par 13 על־ראשׁי ההרים יזבחו ועל־הגבעות יקטרו תחת אלון ולבנה ואלה כי טוב צלה על־כן תזנינה בנותיכם וכלותיכם תנאפנה׃
\par 14 לא־אפקוד על־בנותיכם כי תזנינה ועל־כלותיכם כי תנאפנה כי־הם עם־הזנות יפרדו ועם־הקדשׁות יזבחו ועם לא־יבין ילבט׃
\par 15 אם־זנה אתה ישׂראל אל־יאשׁם יהודה ואל־תבאו הגלגל ואל־תעלו בית און ואל־תשׁבעו חי־יהוה׃
\par 16 כי כפרה סררה סרר ישׂראל עתה ירעם יהוה ככבשׂ במרחב׃
\par 17 חבור עצבים אפרים הנח־לו׃
\par 18 סר סבאם הזנה הזנו אהבו הבו קלון מגניה׃
\par 19 צרר רוח אותה בכנפיה ויבשׁו מזבחותם׃

\chapter{5}

\par 1 שׁמעו־זאת הכהנים והקשׁיבו בית ישׂראל ובית המלך האזינו כי לכם המשׁפט כי־פח הייתם למצפה ורשׁת פרושׂה על־תבור׃
\par 2 ושׁחטה שׂטים העמיקו ואני מוסר לכלם׃
\par 3 אני ידעתי אפרים וישׂראל לא־נכחד ממני כי עתה הזנית אפרים נטמא ישׂראל׃
\par 4 לא יתנו מעלליהם לשׁוב אל־אלהיהם כי רוח זנונים בקרבם ואת־יהוה לא ידעו׃
\par 5 וענה גאון־ישׂראל בפניו וישׂראל ואפרים יכשׁלו בעונם כשׁל גם־יהודה עמם׃
\par 6 בצאנם ובבקרם ילכו לבקשׁ את־יהוה ולא ימצאו חלץ מהם׃
\par 7 ביהוה בגדו כי־בנים זרים ילדו עתה יאכלם חדשׁ את־חלקיהם׃
\par 8 תקעו שׁופר בגבעה חצצרה ברמה הריעו בית און אחריך בנימין׃
\par 9 אפרים לשׁמה תהיה ביום תוכחה בשׁבטי ישׂראל הודעתי נאמנה׃
\par 10 היו שׂרי יהודה כמסיגי גבול עליהם אשׁפוך כמים עברתי׃
\par 11 עשׁוק אפרים רצוץ משׁפט כי הואיל הלך אחרי־צו׃
\par 12 ואני כעשׁ לאפרים וכרקב לבית יהודה׃
\par 13 וירא אפרים את־חליו ויהודה את־מזרו וילך אפרים אל־אשׁור וישׁלח אל־מלך ירב והוא לא יוכל לרפא לכם ולא־יגהה מכם מזור׃
\par 14 כי אנכי כשׁחל לאפרים וככפיר לבית יהודה אני אני אטרף ואלך אשׂא ואין מציל׃
\par 15 אלך אשׁובה אל־מקומי עד אשׁר־יאשׁמו ובקשׁו פני בצר להם ישׁחרנני׃

\chapter{6}

\par 1 לכו ונשׁובה אל־יהוה כי הוא טרף וירפאנו יך ויחבשׁנו׃
\par 2 יחינו מימים ביום השׁלישׁי יקמנו ונחיה לפניו׃
\par 3 ונדעה נרדפה לדעת את־יהוה כשׁחר נכון מוצאו ויבוא כגשׁם לנו כמלקושׁ יורה ארץ׃
\par 4 מה אעשׂה־לך אפרים מה אעשׂה־לך יהודה וחסדכם כענן־בקר וכטל משׁכים הלך׃
\par 5 על־כן חצבתי בנביאים הרגתים באמרי־פי ומשׁפטיך אור יצא׃
\par 6 כי חסד חפצתי ולא־זבח ודעת אלהים מעלות׃
\par 7 והמה כאדם עברו ברית שׁם בגדו בי׃
\par 8 גלעד קרית פעלי און עקבה מדם׃
\par 9 וכחכי אישׁ גדודים חבר כהנים דרך ירצחו־שׁכמה כי זמה עשׂו׃
\par 10 בבית ישׂראל ראיתי שׁעריריה שׁם זנות לאפרים נטמא ישׂראל׃
\par 11 גם־יהודה שׁת קציר לך בשׁובי שׁבות עמי׃

\chapter{7}

\par 1 כרפאי לישׂראל ונגלה עון אפרים ורעות שׁמרון כי פעלו שׁקר וגנב יבוא פשׁט גדוד בחוץ׃
\par 2 ובל־יאמרו ללבבם כל־רעתם זכרתי עתה סבבום מעלליהם נגד פני היו׃
\par 3 ברעתם ישׂמחו־מלך ובכחשׁיהם שׂרים׃
\par 4 כלם מנאפים כמו תנור בערה מאפה ישׁבות מעיר מלושׁ בצק עד־חמצתו׃
\par 5 יום מלכנו החלו שׂרים חמת מיין משׁך ידו את־לצצים׃
\par 6 כי־קרבו כתנור לבם בארבם כל־הלילה ישׁן אפהם בקר הוא בער כאשׁ להבה׃
\par 7 כלם יחמו כתנור ואכלו את־שׁפטיהם כל־מלכיהם נפלו אין־קרא בהם אלי׃
\par 8 אפרים בעמים הוא יתבולל אפרים היה עגה בלי הפוכה׃
\par 9 אכלו זרים כחו והוא לא ידע גם־שׂיבה זרקה בו והוא לא ידע׃
\par 10 וענה גאון־ישׂראל בפניו ולא־שׁבו אל־יהוה אלהיהם ולא בקשׁהו בכל־זאת׃
\par 11 ויהי אפרים כיונה פותה אין לב מצרים קראו אשׁור הלכו׃
\par 12 כאשׁר ילכו אפרושׂ עליהם רשׁתי כעוף השׁמים אורידם איסרם כשׁמע לעדתם׃
\par 13 אוי להם כי־נדדו ממני שׁד להם כי־פשׁעו בי ואנכי אפדם והמה דברו עלי כזבים׃
\par 14 ולא־זעקו אלי בלבם כי יילילו על־משׁכבותם על־דגן ותירושׁ יתגוררו יסורו בי׃
\par 15 ואני יסרתי חזקתי זרועתם ואלי יחשׁבו־רע׃
\par 16 ישׁובו לא על היו כקשׁת רמיה יפלו בחרב שׂריהם מזעם לשׁונם זו לעגם בארץ מצרים׃

\chapter{8}

\par 1 אל־חכך שׁפר כנשׁר על־בית יהוה יען עברו בריתי ועל־תורתי פשׁעו׃
\par 2 לי יזעקו אלהי ידענוך ישׂראל׃
\par 3 זנח ישׂראל טוב אויב ירדפו׃
\par 4 הם המליכו ולא ממני השׂירו ולא ידעתי כספם וזהבם עשׂו להם עצבים למען יכרת׃
\par 5 זנח עגלך שׁמרון חרה אפי בם עד־מתי לא יוכלו נקין׃
\par 6 כי מישׂראל והוא חרשׁ עשׂהו ולא אלהים הוא כי־שׁבבים יהיה עגל שׁמרון׃
\par 7 כי רוח יזרעו וסופתה יקצרו קמה אין־לו צמח בלי יעשׂה־קמח אולי יעשׂה זרים יבלעהו׃
\par 8 נבלע ישׂראל עתה היו בגוים ככלי אין־חפץ בו׃
\par 9 כי־המה עלו אשׁור פרא בודד לו אפרים התנו אהבים׃
\par 10 גם כי־יתנו בגוים עתה אקבצם ויחלו מעט ממשׂא מלך שׂרים׃
\par 11 כי־הרבה אפרים מזבחת לחטא היו־לו מזבחות לחטא׃
\par 12 אכתוב־לו רבו תורתי כמו־זר נחשׁבו׃
\par 13 זבחי הבהבי יזבחו בשׂר ויאכלו יהוה לא רצם עתה יזכר עונם ויפקד חטאותם המה מצרים ישׁובו׃
\par 14 וישׁכח ישׂראל את־עשׂהו ויבן היכלות ויהודה הרבה ערים בצרות ושׁלחתי־אשׁ בעריו ואכלה ארמנתיה׃

\chapter{9}

\par 1 אל־תשׂמח ישׂראל אל־גיל כעמים כי זנית מעל אלהיך אהבת אתנן על כל־גרנות דגן׃
\par 2 גרן ויקב לא ירעם ותירושׁ יכחשׁ בה׃
\par 3 לא ישׁבו בארץ יהוה ושׁב אפרים מצרים ובאשׁור טמא יאכלו׃
\par 4 לא־יסכו ליהוה יין ולא יערבו־לו זבחיהם כלחם אונים להם כל־אכליו יטמאו כי־לחמם לנפשׁם לא יבוא בית יהוה׃
\par 5 מה־תעשׂו ליום מועד וליום חג־יהוה׃
\par 6 כי־הנה הלכו משׁד מצרים תקבצם מף תקברם מחמד לכספם קמושׂ יירשׁם חוח באהליהם׃
\par 7 באו ימי הפקדה באו ימי השׁלם ידעו ישׂראל אויל הנביא משׁגע אישׁ הרוח על רב עונך ורבה משׂטמה׃
\par 8 צפה אפרים עם־אלהי נביא פח יקושׁ על־כל־דרכיו משׂטמה בבית אלהיו׃
\par 9 העמיקו־שׁחתו כימי הגבעה יזכור עונם יפקוד חטאותם׃
\par 10 כענבים במדבר מצאתי ישׂראל כבכורה בתאנה בראשׁיתה ראיתי אבותיכם המה באו בעל־פעור וינזרו לבשׁת ויהיו שׁקוצים כאהבם׃
\par 11 אפרים כעוף יתעופף כבודם מלדה ומבטן ומהריון׃
\par 12 כי אם־יגדלו את־בניהם ושׁכלתים מאדם כי־גם־אוי להם בשׂורי מהם׃
\par 13 אפרים כאשׁר־ראיתי לצור שׁתולה בנוה ואפרים להוציא אל־הרג בניו׃
\par 14 תן־להם יהוה מה־תתן תן־להם רחם משׁכיל ושׁדים צמקים׃
\par 15 כל־רעתם בגלגל כי־שׁם שׂנאתים על רע מעלליהם מביתי אגרשׁם לא אוסף אהבתם כל־שׂריהם סררים׃
\par 16 הכה אפרים שׁרשׁם יבשׁ פרי בלי־יעשׁון גם כי ילדון והמתי מחמדי בטנם׃
\par 17 ימאסם אלהי כי לא שׁמעו לו ויהיו נדדים בגוים׃

\chapter{10}

\par 1 גפן בוקק ישׂראל פרי ישׁוה־לו כרב לפריו הרבה למזבחות כטוב לארצו היטיבו מצבות׃
\par 2 חלק לבם עתה יאשׁמו הוא יערף מזבחותם ישׁדד מצבותם׃
\par 3 כי עתה יאמרו אין מלך לנו כי לא יראנו את־יהוה והמלך מה־יעשׂה־לנו׃
\par 4 דברו דברים אלות שׁוא כרת ברית ופרח כראשׁ משׁפט על תלמי שׂדי׃
\par 5 לעגלות בית און יגורו שׁכן שׁמרון כי־אבל עליו עמו וכמריו עליו יגילו על־כבודו כי־גלה ממנו׃
\par 6 גם־אותו לאשׁור יובל מנחה למלך ירב בשׁנה אפרים יקח ויבושׁ ישׂראל מעצתו׃
\par 7 נדמה שׁמרון מלכה כקצף על־פני־מים׃
\par 8 ונשׁמדו במות און חטאת ישׂראל קוץ ודרדר יעלה על־מזבחותם ואמרו להרים כסונו ולגבעות נפלו עלינו׃
\par 9 מימי הגבעה חטאת ישׂראל שׁם עמדו לא־תשׂיגם בגבעה מלחמה על־בני עלוה׃
\par 10 באותי ואסרם ואספו עליהם עמים באסרם לשׁתי עינתם׃
\par 11 ואפרים עגלה מלמדה אהבתי לדושׁ ואני עברתי על־טוב צוארה ארכיב אפרים יחרושׁ יהודה ישׂדד־לו יעקב׃
\par 12 זרעו לכם לצדקה קצרו לפי־חסד נירו לכם ניר ועת לדרושׁ את־יהוה עד־יבוא וירה צדק לכם׃
\par 13 חרשׁתם־רשׁע עולתה קצרתם אכלתם פרי־כחשׁ כי־בטחת בדרכך ברב גבוריך׃
\par 14 וקאם שׁאון בעמך וכל־מבצריך יושׁד כשׁד שׁלמן בית ארבאל ביום מלחמה אם על־בנים רטשׁה׃
\par 15 ככה עשׂה לכם בית־אל מפני רעת רעתכם בשׁחר נדמה נדמה מלך ישׂראל׃

\chapter{11}

\par 1 כי נער ישׂראל ואהבהו וממצרים קראתי לבני׃
\par 2 קראו להם כן הלכו מפניהם לבעלים יזבחו ולפסלים יקטרון׃
\par 3 ואנכי תרגלתי לאפרים קחם על־זרועתיו ולא ידעו כי רפאתים׃
\par 4 בחבלי אדם אמשׁכם בעבתות אהבה ואהיה להם כמרימי על על לחיהם ואט אליו אוכיל׃
\par 5 לא ישׁוב אל־ארץ מצרים ואשׁור הוא מלכו כי מאנו לשׁוב׃
\par 6 וחלה חרב בעריו וכלתה בדיו ואכלה ממעצותיהם׃
\par 7 ועמי תלואים למשׁובתי ואל־על יקראהו יחד לא ירומם׃
\par 8 איך אתנך אפרים אמגנך ישׂראל איך אתנך כאדמה אשׂימך כצבאים נהפך עלי לבי יחד נכמרו נחומי׃
\par 9 לא אעשׂה חרון אפי לא אשׁוב לשׁחת אפרים כי אל אנכי ולא־אישׁ בקרבך קדושׁ ולא אבוא בעיר׃
\par 10 אחרי יהוה ילכו כאריה ישׁאג כי־הוא ישׁאג ויחרדו בנים מים׃
\par 11 יחרדו כצפור ממצרים וכיונה מארץ אשׁור והושׁבתים על־בתיהם נאם־יהוה׃

\chapter{12}

\par 1 סבבני בכחשׁ אפרים ובמרמה בית ישׂראל ויהודה עד רד עם־אל ועם־קדושׁים נאמן׃
\par 2 אפרים רעה רוח ורדף קדים כל־היום כזב ושׁד ירבה וברית עם־אשׁור יכרתו ושׁמן למצרים יובל׃
\par 3 וריב ליהוה עם־יהודה ולפקד על־יעקב כדרכיו כמעלליו ישׁיב לו׃
\par 4 בבטן עקב את־אחיו ובאונו שׂרה את־אלהים׃
\par 5 וישׂר אל־מלאך ויכל בכה ויתחנן־לו בית־אל ימצאנו ושׁם ידבר עמנו׃
\par 6 ויהוה אלהי הצבאות יהוה זכרו׃
\par 7 ואתה באלהיך תשׁוב חסד ומשׁפט שׁמר וקוה אל־אלהיך תמיד׃
\par 8 כנען בידו מאזני מרמה לעשׁק אהב׃
\par 9 ויאמר אפרים אך עשׁרתי מצאתי און לי כל־יגיעי לא ימצאו־לי עון אשׁר־חטא׃
\par 10 ואנכי יהוה אלהיך מארץ מצרים עד אושׁיבך באהלים כימי מועד׃
\par 11 ודברתי על־הנביאים ואנכי חזון הרביתי וביד הנביאים אדמה׃
\par 12 אם־גלעד און אך־שׁוא היו בגלגל שׁורים זבחו גם מזבחותם כגלים על תלמי שׂדי׃
\par 13 ויברח יעקב שׂדה ארם ויעבד ישׂראל באשׁה ובאשׁה שׁמר׃
\par 14 ובנביא העלה יהוה את־ישׂראל ממצרים ובנביא נשׁמר׃
\par 15 הכעיס אפרים תמרורים ודמיו עליו יטושׁ וחרפתו ישׁיב לו אדניו׃

\chapter{13}

\par 1 כדבר אפרים רתת נשׂא הוא בישׂראל ויאשׁם בבעל וימת׃
\par 2 ועתה יוספו לחטא ויעשׂו להם מסכה מכספם כתבונם עצבים מעשׂה חרשׁים כלה להם הם אמרים זבחי אדם עגלים ישׁקון׃
\par 3 לכן יהיו כענן־בקר וכטל משׁכים הלך כמץ יסער מגרן וכעשׁן מארבה׃
\par 4 ואנכי יהוה אלהיך מארץ מצרים ואלהים זולתי לא תדע ומושׁיע אין בלתי׃
\par 5 אני ידעתיך במדבר בארץ תלאבות׃
\par 6 כמרעיתם וישׂבעו שׂבעו וירם לבם על־כן שׁכחוני׃
\par 7 ואהי להם כמו־שׁחל כנמר על־דרך אשׁור׃
\par 8 אפגשׁם כדב שׁכול ואקרע סגור לבם ואכלם שׁם כלביא חית השׂדה תבקעם׃
\par 9 שׁחתך ישׂראל כי־בי בעזרך׃
\par 10 אהי מלכך אפוא ויושׁיעך בכל־עריך ושׁפטיך אשׁר אמרת תנה־לי מלך ושׂרים׃
\par 11 אתן־לך מלך באפי ואקח בעברתי׃
\par 12 צרור עון אפרים צפונה חטאתו׃
\par 13 חבלי יולדה יבאו לו הוא־בן לא חכם כי־עת לא־יעמד במשׁבר בנים׃
\par 14 מיד שׁאול אפדם ממות אגאלם אהי דבריך מות אהי קטבך שׁאול נחם יסתר מעיני׃
\par 15 כי הוא בן אחים יפריא יבוא קדים רוח יהוה ממדבר עלה ויבושׁ מקורו ויחרב מעינו הוא ישׁסה אוצר כל־כלי חמדה׃

\chapter{14}

\par 1 תאשׁם שׁמרון כי מרתה באלהיה בחרב יפלו עלליהם ירטשׁו והריותיו יבקעו׃
\par 2 שׁובה ישׂראל עד יהוה אלהיך כי כשׁלת בעונך׃
\par 3 קחו עמכם דברים ושׁובו אל־יהוה אמרו אליו כל־תשׂא עון וקח־טוב ונשׁלמה פרים שׂפתינו׃
\par 4 אשׁור לא יושׁיענו על־סוס לא נרכב ולא־נאמר עוד אלהינו למעשׂה ידינו אשׁר־בך ירחם יתום׃
\par 5 ארפא משׁובתם אהבם נדבה כי שׁב אפי ממנו׃
\par 6 אהיה כטל לישׂראל יפרח כשׁושׁנה ויך שׁרשׁיו כלבנון׃
\par 7 ילכו ינקותיו ויהי כזית הודו וריח לו כלבנון׃
\par 8 ישׁבו ישׁבי בצלו יחיו דגן ויפרחו כגפן זכרו כיין לבנון׃
\par 9 אפרים מה־לי עוד לעצבים אני עניתי ואשׁורנו אני כברושׁ רענן ממני פריך נמצא׃
\par 10 מי חכם ויבן אלה נבון וידעם כי־ישׁרים דרכי יהוה וצדקים ילכו בם ופשׁעים יכשׁלו בם׃


\end{document}