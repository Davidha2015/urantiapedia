\begin{document}

\title{יואל}


\chapter{1}

\par 1 דבר־יהוה אשׁר היה אל־יואל בן־פתואל׃
\par 2 שׁמעו־זאת הזקנים והאזינו כל יושׁבי הארץ ההיתה זאת בימיכם ואם בימי אבתיכם׃
\par 3 עליה לבניכם ספרו ובניכם לבניהם ובניהם לדור אחר׃
\par 4 יתר הגזם אכל הארבה ויתר הארבה אכל הילק ויתר הילק אכל החסיל׃
\par 5 הקיצו שׁכורים ובכו והיללו כל־שׁתי יין על־עסיס כי נכרת מפיכם׃
\par 6 כי־גוי עלה על־ארצי עצום ואין מספר שׁניו שׁני אריה ומתלעות לביא לו׃
\par 7 שׂם גפני לשׁמה ותאנתי לקצפה חשׂף חשׂפה והשׁליך הלבינו שׂריגיה׃
\par 8 אלי כבתולה חגרת־שׂק על־בעל נעוריה׃
\par 9 הכרת מנחה ונסך מבית יהוה אבלו הכהנים משׁרתי יהוה׃
\par 10 שׁדד שׂדה אבלה אדמה כי שׁדד דגן הובישׁ תירושׁ אמלל יצהר׃
\par 11 הבישׁו אכרים הילילו כרמים על־חטה ועל־שׂערה כי אבד קציר שׂדה׃
\par 12 הגפן הובישׁה והתאנה אמללה רמון גם־תמר ותפוח כל־עצי השׂדה יבשׁו כי־הבישׁ שׂשׂון מן־בני אדם׃
\par 13 חגרו וספדו הכהנים הילילו משׁרתי מזבח באו לינו בשׂקים משׁרתי אלהי כי נמנע מבית אלהיכם מנחה ונסך׃
\par 14 קדשׁו־צום קראו עצרה אספו זקנים כל ישׁבי הארץ בית יהוה אלהיכם וזעקו אל־יהוה׃
\par 15 אהה ליום כי קרוב יום יהוה וכשׁד משׁדי יבוא׃
\par 16 הלוא נגד עינינו אכל נכרת מבית אלהינו שׂמחה וגיל׃
\par 17 עבשׁו פרדות תחת מגרפתיהם נשׁמו אצרות נהרסו ממגרות כי הבישׁ דגן׃
\par 18 מה־נאנחה בהמה נבכו עדרי בקר כי אין מרעה להם גם־עדרי הצאן נאשׁמו׃
\par 19 אליך יהוה אקרא כי אשׁ אכלה נאות מדבר ולהבה להטה כל־עצי השׂדה׃
\par 20 גם־בהמות שׂדה תערוג אליך כי יבשׁו אפיקי מים ואשׁ אכלה נאות המדבר׃

\chapter{2}

\par 1 תקעו שׁופר בציון והריעו בהר קדשׁי ירגזו כל ישׁבי הארץ כי־בא יום־יהוה כי קרוב׃
\par 2 יום חשׁך ואפלה יום ענן וערפל כשׁחר פרשׂ על־ההרים עם רב ועצום כמהו לא נהיה מן־העולם ואחריו לא יוסף עד־שׁני דור ודור׃
\par 3 לפניו אכלה אשׁ ואחריו תלהט להבה כגן־עדן הארץ לפניו ואחריו מדבר שׁממה וגם־פליטה לא־היתה לו׃
\par 4 כמראה סוסים מראהו וכפרשׁים כן ירוצון׃
\par 5 כקול מרכבות על־ראשׁי ההרים ירקדון כקול להב אשׁ אכלה קשׁ כעם עצום ערוך מלחמה׃
\par 6 מפניו יחילו עמים כל־פנים קבצו פארור׃
\par 7 כגבורים ירצון כאנשׁי מלחמה יעלו חומה ואישׁ בדרכיו ילכון ולא יעבטון ארחותם׃
\par 8 ואישׁ אחיו לא ידחקון גבר במסלתו ילכון ובעד השׁלח יפלו לא יבצעו׃
\par 9 בעיר ישׁקו בחומה ירצון בבתים יעלו בעד החלונים יבאו כגנב׃
\par 10 לפניו רגזה ארץ רעשׁו שׁמים שׁמשׁ וירח קדרו וכוכבים אספו נגהם׃
\par 11 ויהוה נתן קולו לפני חילו כי רב מאד מחנהו כי עצום עשׂה דברו כי־גדול יום־יהוה ונורא מאד ומי יכילנו׃
\par 12 וגם־עתה נאם־יהוה שׁבו עדי בכל־לבבכם ובצום ובבכי ובמספד׃
\par 13 וקרעו לבבכם ואל־בגדיכם ושׁובו אל־יהוה אלהיכם כי־חנון ורחום הוא ארך אפים ורב־חסד ונחם על־הרעה׃
\par 14 מי יודע ישׁוב ונחם והשׁאיר אחריו ברכה מנחה ונסך ליהוה אלהיכם׃
\par 15 תקעו שׁופר בציון קדשׁו־צום קראו עצרה׃
\par 16 אספו־עם קדשׁו קהל קבצו זקנים אספו עוללים וינקי שׁדים יצא חתן מחדרו וכלה מחפתה׃
\par 17 בין האולם ולמזבח יבכו הכהנים משׁרתי יהוה ויאמרו חוסה יהוה על־עמך ואל־תתן נחלתך לחרפה למשׁל־בם גוים למה יאמרו בעמים איה אלהיהם׃
\par 18 ויקנא יהוה לארצו ויחמל על־עמו׃
\par 19 ויען יהוה ויאמר לעמו הנני שׁלח לכם את־הדגן והתירושׁ והיצהר ושׂבעתם אתו ולא־אתן אתכם עוד חרפה בגוים׃
\par 20 ואת־הצפוני ארחיק מעליכם והדחתיו אל־ארץ ציה ושׁממה את־פניו אל־הים הקדמני וספו אל־הים האחרון ועלה באשׁו ותעל צחנתו כי הגדיל לעשׂות׃
\par 21 אל־תיראי אדמה גילי ושׂמחי כי־הגדיל יהוה לעשׂות׃
\par 22 אל־תיראו בהמות שׂדי כי דשׁאו נאות מדבר כי־עץ נשׂא פריו תאנה וגפן נתנו חילם׃
\par 23 ובני ציון גילו ושׂמחו ביהוה אלהיכם כי־נתן לכם את־המורה לצדקה ויורד לכם גשׁם מורה ומלקושׁ בראשׁון׃
\par 24 ומלאו הגרנות בר והשׁיקו היקבים תירושׁ ויצהר׃
\par 25 ושׁלמתי לכם את־השׁנים אשׁר אכל הארבה הילק והחסיל והגזם חילי הגדול אשׁר שׁלחתי בכם׃
\par 26 ואכלתם אכול ושׂבוע והללתם את־שׁם יהוה אלהיכם אשׁר־עשׂה עמכם להפליא ולא־יבשׁו עמי לעולם׃
\par 27 וידעתם כי בקרב ישׂראל אני ואני יהוה אלהיכם ואין עוד ולא־יבשׁו עמי לעולם׃

\chapter{3}

\par 1 והיה אחרי־כן אשׁפוך את־רוחי על־כל־בשׂר ונבאו בניכם ובנותיכם זקניכם חלמות יחלמון בחוריכם חזינות יראו׃
\par 2 וגם על־העבדים ועל־השׁפחות בימים ההמה אשׁפוך את־רוחי׃
\par 3 ונתתי מופתים בשׁמים ובארץ דם ואשׁ ותימרות עשׁן׃
\par 4 השׁמשׁ יהפך לחשׁך והירח לדם לפני בוא יום יהוה הגדול והנורא׃
\par 5 והיה כל אשׁר־יקרא בשׁם יהוה ימלט כי בהר־ציון ובירושׁלם תהיה פליטה כאשׁר אמר יהוה ובשׂרידים אשׁר יהוה קרא׃


\end{document}