\begin{document}

\title{Joel}

Joe 1:1  דבר־יהוה אשׁר היה אל־יואל בן־פתואל׃
Joe 1:2  שׁמעו־זאת הזקנים והאזינו כל יושׁבי הארץ ההיתה זאת בימיכם ואם בימי אבתיכם׃
Joe 1:3  עליה לבניכם ספרו ובניכם לבניהם ובניהם לדור אחר׃
Joe 1:4  יתר הגזם אכל הארבה ויתר הארבה אכל הילק ויתר הילק אכל החסיל׃
Joe 1:5  הקיצו שׁכורים ובכו והיללו כל־שׁתי יין על־עסיס כי נכרת מפיכם׃
Joe 1:6  כי־גוי עלה על־ארצי עצום ואין מספר שׁניו שׁני אריה ומתלעות לביא לו׃
Joe 1:7  שׂם גפני לשׁמה ותאנתי לקצפה חשׂף חשׂפה והשׁליך הלבינו שׂריגיה׃
Joe 1:8  אלי כבתולה חגרת־שׂק על־בעל נעוריה׃
Joe 1:9  הכרת מנחה ונסך מבית יהוה אבלו הכהנים משׁרתי יהוה׃
Joe 1:10  שׁדד שׂדה אבלה אדמה כי שׁדד דגן הובישׁ תירושׁ אמלל יצהר׃
Joe 1:11  הבישׁו אכרים הילילו כרמים על־חטה ועל־שׂערה כי אבד קציר שׂדה׃
Joe 1:12  הגפן הובישׁה והתאנה אמללה רמון גם־תמר ותפוח כל־עצי השׂדה יבשׁו כי־הבישׁ שׂשׂון מן־בני אדם׃
Joe 1:13  חגרו וספדו הכהנים הילילו משׁרתי מזבח באו לינו בשׂקים משׁרתי אלהי כי נמנע מבית אלהיכם מנחה ונסך׃
Joe 1:14  קדשׁו־צום קראו עצרה אספו זקנים כל ישׁבי הארץ בית יהוה אלהיכם וזעקו אל־יהוה׃
Joe 1:15  אהה ליום כי קרוב יום יהוה וכשׁד משׁדי יבוא׃
Joe 1:16  הלוא נגד עינינו אכל נכרת מבית אלהינו שׂמחה וגיל׃
Joe 1:17  עבשׁו פרדות תחת מגרפתיהם נשׁמו אצרות נהרסו ממגרות כי הבישׁ דגן׃
Joe 1:18  מה־נאנחה בהמה נבכו עדרי בקר כי אין מרעה להם גם־עדרי הצאן נאשׁמו׃
Joe 1:19  אליך יהוה אקרא כי אשׁ אכלה נאות מדבר ולהבה להטה כל־עצי השׂדה׃
Joe 1:20  גם־בהמות שׂדה תערוג אליך כי יבשׁו אפיקי מים ואשׁ אכלה נאות המדבר׃
Joe 2:1  תקעו שׁופר בציון והריעו בהר קדשׁי ירגזו כל ישׁבי הארץ כי־בא יום־יהוה כי קרוב׃
Joe 2:2  יום חשׁך ואפלה יום ענן וערפל כשׁחר פרשׂ על־ההרים עם רב ועצום כמהו לא נהיה מן־העולם ואחריו לא יוסף עד־שׁני דור ודור׃
Joe 2:3  לפניו אכלה אשׁ ואחריו תלהט להבה כגן־עדן הארץ לפניו ואחריו מדבר שׁממה וגם־פליטה לא־היתה לו׃
Joe 2:4  כמראה סוסים מראהו וכפרשׁים כן ירוצון׃
Joe 2:5  כקול מרכבות על־ראשׁי ההרים ירקדון כקול להב אשׁ אכלה קשׁ כעם עצום ערוך מלחמה׃
Joe 2:6  מפניו יחילו עמים כל־פנים קבצו פארור׃
Joe 2:7  כגבורים ירצון כאנשׁי מלחמה יעלו חומה ואישׁ בדרכיו ילכון ולא יעבטון ארחותם׃
Joe 2:8  ואישׁ אחיו לא ידחקון גבר במסלתו ילכון ובעד השׁלח יפלו לא יבצעו׃
Joe 2:9  בעיר ישׁקו בחומה ירצון בבתים יעלו בעד החלונים יבאו כגנב׃
Joe 2:10  לפניו רגזה ארץ רעשׁו שׁמים שׁמשׁ וירח קדרו וכוכבים אספו נגהם׃
Joe 2:11  ויהוה נתן קולו לפני חילו כי רב מאד מחנהו כי עצום עשׂה דברו כי־גדול יום־יהוה ונורא מאד ומי יכילנו׃
Joe 2:12  וגם־עתה נאם־יהוה שׁבו עדי בכל־לבבכם ובצום ובבכי ובמספד׃
Joe 2:13  וקרעו לבבכם ואל־בגדיכם ושׁובו אל־יהוה אלהיכם כי־חנון ורחום הוא ארך אפים ורב־חסד ונחם על־הרעה׃
Joe 2:14  מי יודע ישׁוב ונחם והשׁאיר אחריו ברכה מנחה ונסך ליהוה אלהיכם׃
Joe 2:15  תקעו שׁופר בציון קדשׁו־צום קראו עצרה׃
Joe 2:16  אספו־עם קדשׁו קהל קבצו זקנים אספו עוללים וינקי שׁדים יצא חתן מחדרו וכלה מחפתה׃
Joe 2:17  בין האולם ולמזבח יבכו הכהנים משׁרתי יהוה ויאמרו חוסה יהוה על־עמך ואל־תתן נחלתך לחרפה למשׁל־בם גוים למה יאמרו בעמים איה אלהיהם׃
Joe 2:18  ויקנא יהוה לארצו ויחמל על־עמו׃
Joe 2:19  ויען יהוה ויאמר לעמו הנני שׁלח לכם את־הדגן והתירושׁ והיצהר ושׂבעתם אתו ולא־אתן אתכם עוד חרפה בגוים׃
Joe 2:20  ואת־הצפוני ארחיק מעליכם והדחתיו אל־ארץ ציה ושׁממה את־פניו אל־הים הקדמני וספו אל־הים האחרון ועלה באשׁו ותעל צחנתו כי הגדיל לעשׂות׃
Joe 2:21  אל־תיראי אדמה גילי ושׂמחי כי־הגדיל יהוה לעשׂות׃
Joe 2:22  אל־תיראו בהמות שׂדי כי דשׁאו נאות מדבר כי־עץ נשׂא פריו תאנה וגפן נתנו חילם׃
Joe 2:23  ובני ציון גילו ושׂמחו ביהוה אלהיכם כי־נתן לכם את־המורה לצדקה ויורד לכם גשׁם מורה ומלקושׁ בראשׁון׃
Joe 2:24  ומלאו הגרנות בר והשׁיקו היקבים תירושׁ ויצהר׃
Joe 2:25  ושׁלמתי לכם את־השׁנים אשׁר אכל הארבה הילק והחסיל והגזם חילי הגדול אשׁר שׁלחתי בכם׃
Joe 2:26  ואכלתם אכול ושׂבוע והללתם את־שׁם יהוה אלהיכם אשׁר־עשׂה עמכם להפליא ולא־יבשׁו עמי לעולם׃
Joe 2:27  וידעתם כי בקרב ישׂראל אני ואני יהוה אלהיכם ואין עוד ולא־יבשׁו עמי לעולם׃
Joe 3:1  והיה אחרי־כן אשׁפוך את־רוחי על־כל־בשׂר ונבאו בניכם ובנותיכם זקניכם חלמות יחלמון בחוריכם חזינות יראו׃
Joe 3:2  וגם על־העבדים ועל־השׁפחות בימים ההמה אשׁפוך את־רוחי׃
Joe 3:3  ונתתי מופתים בשׁמים ובארץ דם ואשׁ ותימרות עשׁן׃
Joe 3:4  השׁמשׁ יהפך לחשׁך והירח לדם לפני בוא יום יהוה הגדול והנורא׃
Joe 3:5  והיה כל אשׁר־יקרא בשׁם יהוה ימלט כי בהר־ציון ובירושׁלם תהיה פליטה כאשׁר אמר יהוה ובשׂרידים אשׁר יהוה קרא׃


\end{document}