\begin{document}

\title{עמוס}


\chapter{1}

\par 1 דברי עמוס אשׁר־היה בנקדים מתקוע אשׁר חזה על־ישׂראל בימי עזיה מלך־יהודה ובימי ירבעם בן־יואשׁ מלך ישׂראל שׁנתים לפני הרעשׁ׃
\par 2 ויאמר יהוה מציון ישׁאג ומירושׁלם יתן קולו ואבלו נאות הרעים ויבשׁ ראשׁ הכרמל׃
\par 3 כה אמר יהוה על־שׁלשׁה פשׁעי דמשׂק ועל־ארבעה לא אשׁיבנו על־דושׁם בחרצות הברזל את־הגלעד׃
\par 4 ושׁלחתי אשׁ בבית חזאל ואכלה ארמנות בן־הדד׃
\par 5 ושׁברתי בריח דמשׂק והכרתי יושׁב מבקעת־און ותומך שׁבט מבית עדן וגלו עם־ארם קירה אמר יהוה׃
\par 6 כה אמר יהוה על־שׁלשׁה פשׁעי עזה ועל־ארבעה לא אשׁיבנו על־הגלותם גלות שׁלמה להסגיר לאדום׃
\par 7 ושׁלחתי אשׁ בחומת עזה ואכלה ארמנתיה׃
\par 8 והכרתי יושׁב מאשׁדוד ותומך שׁבט מאשׁקלון והשׁיבותי ידי על־עקרון ואבדו שׁארית פלשׁתים אמר אדני יהוה׃
\par 9 כה אמר יהוה על־שׁלשׁה פשׁעי־צר ועל־ארבעה לא אשׁיבנו על־הסגירם גלות שׁלמה לאדום ולא זכרו ברית אחים׃
\par 10 ושׁלחתי אשׁ בחומת צר ואכלה ארמנתיה׃
\par 11 כה אמר יהוה על־שׁלשׁה פשׁעי אדום ועל־ארבעה לא אשׁיבנו על־רדפו בחרב אחיו ושׁחת רחמיו ויטרף לעד אפו ועברתו שׁמרה נצח׃
\par 12 ושׁלחתי אשׁ בתימן ואכלה ארמנות בצרה׃
\par 13 כה אמר יהוה על־שׁלשׁה פשׁעי בני־עמון ועל־ארבעה לא אשׁיבנו על־בקעם הרות הגלעד למען הרחיב את־גבולם׃
\par 14 והצתי אשׁ בחומת רבה ואכלה ארמנותיה בתרועה ביום מלחמה בסער ביום סופה׃
\par 15 והלך מלכם בגולה הוא ושׂריו יחדו אמר יהוה׃

\chapter{2}

\par 1 כה אמר יהוה על־שׁלשׁה פשׁעי מואב ועל־ארבעה לא אשׁיבנו על־שׂרפו עצמות מלך־אדום לשׂיד׃
\par 2 ושׁלחתי־אשׁ במואב ואכלה ארמנות הקריות ומת בשׁאון מואב בתרועה בקול שׁופר׃
\par 3 והכרתי שׁופט מקרבה וכל־שׂריה אהרוג עמו אמר יהוה׃
\par 4 כה אמר יהוה על־שׁלשׁה פשׁעי יהודה ועל־ארבעה לא אשׁיבנו על־מאסם את־תורת יהוה וחקיו לא שׁמרו ויתעום כזביהם אשׁר־הלכו אבותם אחריהם׃
\par 5 ושׁלחתי אשׁ ביהודה ואכלה ארמנות ירושׁלם׃
\par 6 כה אמר יהוה על־שׁלשׁה פשׁעי ישׂראל ועל־ארבעה לא אשׁיבנו על־מכרם בכסף צדיק ואביון בעבור נעלים׃
\par 7 השׁאפים על־עפר־ארץ בראשׁ דלים ודרך ענוים יטו ואישׁ ואביו ילכו אל־הנערה למען חלל את־שׁם קדשׁי׃
\par 8 ועל־בגדים חבלים יטו אצל כל־מזבח ויין ענושׁים ישׁתו בית אלהיהם׃
\par 9 ואנכי השׁמדתי את־האמרי מפניהם אשׁר כגבה ארזים גבהו וחסן הוא כאלונים ואשׁמיד פריו ממעל ושׁרשׁיו מתחת׃
\par 10 ואנכי העליתי אתכם מארץ מצרים ואולך אתכם במדבר ארבעים שׁנה לרשׁת את־ארץ האמרי׃
\par 11 ואקים מבניכם לנביאים ומבחוריכם לנזרים האף אין־זאת בני ישׂראל נאם־יהוה׃
\par 12 ותשׁקו את־הנזרים יין ועל־הנביאים צויתם לאמר לא תנבאו׃
\par 13 הנה אנכי מעיק תחתיכם כאשׁר תעיק העגלה המלאה לה עמיר׃
\par 14 ואבד מנוס מקל וחזק לא־יאמץ כחו וגבור לא־ימלט נפשׁו׃
\par 15 ותפשׂ הקשׁת לא יעמד וקל ברגליו לא ימלט ורכב הסוס לא ימלט נפשׁו׃
\par 16 ואמיץ לבו בגבורים ערום ינוס ביום־ההוא נאם־יהוה׃

\chapter{3}

\par 1 שׁמעו את־הדבר הזה אשׁר דבר יהוה עליכם בני ישׂראל על כל־המשׁפחה אשׁר העליתי מארץ מצרים לאמר׃
\par 2 רק אתכם ידעתי מכל משׁפחות האדמה על־כן אפקד עליכם את כל־עונתיכם׃
\par 3 הילכו שׁנים יחדו בלתי אם־נועדו׃
\par 4 הישׁאג אריה ביער וטרף אין לו היתן כפיר קולו ממענתו בלתי אם־לכד׃
\par 5 התפל צפור על־פח הארץ ומוקשׁ אין לה היעלה־פח מן־האדמה ולכוד לא ילכוד׃
\par 6 אם־יתקע שׁופר בעיר ועם לא יחרדו אם־תהיה רעה בעיר ויהוה לא עשׂה׃
\par 7 כי לא יעשׂה אדני יהוה דבר כי אם־גלה סודו אל־עבדיו הנביאים׃
\par 8 אריה שׁאג מי לא יירא אדני יהוה דבר מי לא ינבא׃
\par 9 השׁמיעו על־ארמנות באשׁדוד ועל־ארמנות בארץ מצרים ואמרו האספו על־הרי שׁמרון וראו מהומת רבות בתוכה ועשׁוקים בקרבה׃
\par 10 ולא־ידעו עשׂות־נכחה נאם־יהוה האוצרים חמס ושׁד בארמנותיהם׃
\par 11 לכן כה אמר אדני יהוה צר וסביב הארץ והורד ממך עזך ונבזו ארמנותיך׃
\par 12 כה אמר יהוה כאשׁר יציל הרעה מפי הארי שׁתי כרעים או בדל־אזן כן ינצלו בני ישׂראל הישׁבים בשׁמרון בפאת מטה ובדמשׁק ערשׂ׃
\par 13 שׁמעו והעידו בבית יעקב נאם־אדני יהוה אלהי הצבאות׃
\par 14 כי ביום פקדי פשׁעי־ישׂראל עליו ופקדתי על־מזבחות בית־אל ונגדעו קרנות המזבח ונפלו לארץ׃
\par 15 והכיתי בית־החרף על־בית הקיץ ואבדו בתי השׁן וספו בתים רבים נאם־יהוה׃

\chapter{4}

\par 1 שׁמעו הדבר הזה פרות הבשׁן אשׁר בהר שׁמרון העשׁקות דלים הרצצות אביונים האמרת לאדניהם הביאה ונשׁתה׃
\par 2 נשׁבע אדני יהוה בקדשׁו כי הנה ימים באים עליכם ונשׂא אתכם בצנות ואחריתכן בסירות דוגה׃
\par 3 ופרצים תצאנה אשׁה נגדה והשׁלכתנה ההרמונה נאם־יהוה׃
\par 4 באו בית־אל ופשׁעו הגלגל הרבו לפשׁע והביאו לבקר זבחיכם לשׁלשׁת ימים מעשׂרתיכם׃
\par 5 וקטר מחמץ תודה וקראו נדבות השׁמיעו כי כן אהבתם בני ישׂראל נאם אדני יהוה׃
\par 6 וגם־אני נתתי לכם נקיון שׁנים בכל־עריכם וחסר לחם בכל מקומתיכם ולא־שׁבתם עדי נאם־יהוה׃
\par 7 וגם אנכי מנעתי מכם את־הגשׁם בעוד שׁלשׁה חדשׁים לקציר והמטרתי על־עיר אחת ועל־עיר אחת לא אמטיר חלקה אחת תמטר וחלקה אשׁר־לא־תמטיר עליה תיבשׁ׃
\par 8 ונעו שׁתים שׁלשׁ ערים אל־עיר אחת לשׁתות מים ולא ישׂבעו ולא־שׁבתם עדי נאם־יהוה׃
\par 9 הכיתי אתכם בשׁדפון ובירקון הרבות גנותיכם וכרמיכם ותאניכם וזיתיכם יאכל הגזם ולא־שׁבתם עדי נאם־יהוה׃
\par 10 שׁלחתי בכם דבר בדרך מצרים הרגתי בחרב בחוריכם עם שׁבי סוסיכם ואעלה באשׁ מחניכם ובאפכם ולא־שׁבתם עדי נאם־יהוה׃
\par 11 הפכתי בכם כמהפכת אלהים את־סדם ואת־עמרה ותהיו כאוד מצל משׂרפה ולא־שׁבתם עדי נאם־יהוה׃
\par 12 לכן כה אעשׂה־לך ישׂראל עקב כי־זאת אעשׂה־לך הכון לקראת־אלהיך ישׂראל׃
\par 13 כי הנה יוצר הרים וברא רוח ומגיד לאדם מה־שׂחו עשׂה שׁחר עיפה ודרך על־במתי ארץ יהוה אלהי־צבאות שׁמו׃

\chapter{5}

\par 1 שׁמעו את־הדבר הזה אשׁר אנכי נשׂא עליכם קינה בית ישׂראל׃
\par 2 נפלה לא־תוסיף קום בתולת ישׂראל נטשׁה על־אדמתה אין מקימה׃
\par 3 כי כה אמר אדני יהוה העיר היצאת אלף תשׁאיר מאה והיוצאת מאה תשׁאיר עשׂרה לבית ישׂראל׃
\par 4 כי כה אמר יהוה לבית ישׂראל דרשׁוני וחיו׃
\par 5 ואל־תדרשׁו בית־אל והגלגל לא תבאו ובאר שׁבע לא תעברו כי הגלגל גלה יגלה ובית־אל יהיה לאון׃
\par 6 דרשׁו את־יהוה וחיו פן־יצלח כאשׁ בית יוסף ואכלה ואין־מכבה לבית־אל׃
\par 7 ההפכים ללענה משׁפט וצדקה לארץ הניחו׃
\par 8 עשׂה כימה וכסיל והפך לבקר צלמות ויום לילה החשׁיך הקורא למי־הים וישׁפכם על־פני הארץ יהוה שׁמו׃
\par 9 המבליג שׁד על־עז ושׁד על־מבצר יבוא׃
\par 10 שׂנאו בשׁער מוכיח ודבר תמים יתעבו׃
\par 11 לכן יען בושׁסכם על־דל ומשׂאת־בר תקחו ממנו בתי גזית בניתם ולא־תשׁבו בם כרמי־חמד נטעתם ולא תשׁתו את־יינם׃
\par 12 כי ידעתי רבים פשׁעיכם ועצמים חטאתיכם צררי צדיק לקחי כפר ואביונים בשׁער הטו׃
\par 13 לכן המשׂכיל בעת ההיא ידם כי עת רעה היא׃
\par 14 דרשׁו־טוב ואל־רע למען תחיו ויהי־כן יהוה אלהי־צבאות אתכם כאשׁר אמרתם׃
\par 15 שׂנאו־רע ואהבו טוב והציגו בשׁער משׁפט אולי יחנן יהוה אלהי־צבאות שׁארית יוסף׃
\par 16 לכן כה־אמר יהוה אלהי צבאות אדני בכל־רחבות מספד ובכל־חוצות יאמרו הו־הו וקראו אכר אל־אבל ומספד אל־יודעי נהי׃
\par 17 ובכל־כרמים מספד כי־אעבר בקרבך אמר יהוה׃
\par 18 הוי המתאוים את־יום יהוה למה־זה לכם יום יהוה הוא־חשׁך ולא־אור׃
\par 19 כאשׁר ינוס אישׁ מפני הארי ופגעו הדב ובא הבית וסמך ידו על־הקיר ונשׁכו הנחשׁ׃
\par 20 הלא־חשׁך יום יהוה ולא־אור ואפל ולא־נגה לו׃
\par 21 שׂנאתי מאסתי חגיכם ולא אריח בעצרתיכם׃
\par 22 כי אם־תעלו־לי עלות ומנחתיכם לא ארצה ושׁלם מריאיכם לא אביט׃
\par 23 הסר מעלי המון שׁריך וזמרת נבליך לא אשׁמע׃
\par 24 ויגל כמים משׁפט וצדקה כנחל איתן׃
\par 25 הזבחים ומנחה הגשׁתם־לי במדבר ארבעים שׁנה בית ישׂראל׃
\par 26 ונשׂאתם את סכות מלככם ואת כיון צלמיכם כוכב אלהיכם אשׁר עשׂיתם לכם׃
\par 27 והגליתי אתכם מהלאה לדמשׂק אמר יהוה אלהי־צבאות שׁמו׃

\chapter{6}

\par 1 הוי השׁאננים בציון והבטחים בהר שׁמרון נקבי ראשׁית הגוים ובאו להם בית ישׂראל׃
\par 2 עברו כלנה וראו ולכו משׁם חמת רבה ורדו גת־פלשׁתים הטובים מן־הממלכות האלה אם־רב גבולם מגבלכם׃
\par 3 המנדים ליום רע ותגישׁון שׁבת חמס׃
\par 4 השׁכבים על־מטות שׁן וסרחים על־ערשׂותם ואכלים כרים מצאן ועגלים מתוך מרבק׃
\par 5 הפרטים על־פי הנבל כדויד חשׁבו להם כלי־שׁיר׃
\par 6 השׁתים במזרקי יין וראשׁית שׁמנים ימשׁחו ולא נחלו על־שׁבר יוסף׃
\par 7 לכן עתה יגלו בראשׁ גלים וסר מרזח סרוחים׃
\par 8 נשׁבע אדני יהוה בנפשׁו נאם־יהוה אלהי צבאות מתאב אנכי את־גאון יעקב וארמנתיו שׂנאתי והסגרתי עיר ומלאה׃
\par 9 והיה אם־יותרו עשׂרה אנשׁים בבית אחד ומתו׃
\par 10 ונשׂאו דודו ומסרפו להוציא עצמים מן־הבית ואמר לאשׁר בירכתי הבית העוד עמך ואמר אפס ואמר הס כי לא להזכיר בשׁם יהוה׃
\par 11 כי־הנה יהוה מצוה והכה הבית הגדול רסיסים והבית הקטן בקעים׃
\par 12 הירצון בסלע סוסים אם־יחרושׁ בבקרים כי־הפכתם לראשׁ משׁפט ופרי צדקה ללענה׃
\par 13 השׂמחים ללא דבר האמרים הלוא בחזקנו לקחנו לנו קרנים׃
\par 14 כי הנני מקים עליכם בית ישׂראל נאם־יהוה אלהי הצבאות גוי ולחצו אתכם מלבוא חמת עד־נחל הערבה׃

\chapter{7}

\par 1 כה הראני אדני יהוה והנה יוצר גבי בתחלת עלות הלקשׁ והנה־לקשׁ אחר גזי המלך׃
\par 2 והיה אם־כלה לאכול את־עשׂב הארץ ואמר אדני יהוה סלח־נא מי יקום יעקב כי קטן הוא׃
\par 3 נחם יהוה על־זאת לא תהיה אמר יהוה׃
\par 4 כה הראני אדני יהוה והנה קרא לרב באשׁ אדני יהוה ותאכל את־תהום רבה ואכלה את־החלק׃
\par 5 ואמר אדני יהוה חדל־נא מי יקום יעקב כי קטן הוא׃
\par 6 נחם יהוה על־זאת גם־היא לא תהיה אמר אדני יהוה׃
\par 7 כה הראני והנה אדני נצב על־חומת אנך ובידו אנך׃
\par 8 ויאמר יהוה אלי מה־אתה ראה עמוס ואמר אנך ויאמר אדני הנני שׂם אנך בקרב עמי ישׂראל לא־אוסיף עוד עבור לו׃
\par 9 ונשׁמו במות ישׂחק ומקדשׁי ישׂראל יחרבו וקמתי על־בית ירבעם בחרב׃
\par 10 וישׁלח אמציה כהן בית־אל אל־ירבעם מלך־ישׂראל לאמר קשׁר עליך עמוס בקרב בית ישׂראל לא־תוכל הארץ להכיל את־כל־דבריו׃
\par 11 כי־כה אמר עמוס בחרב ימות ירבעם וישׂראל גלה יגלה מעל אדמתו׃
\par 12 ויאמר אמציה אל־עמוס חזה לך ברח־לך אל־ארץ יהודה ואכל־שׁם לחם ושׁם תנבא׃
\par 13 ובית־אל לא־תוסיף עוד להנבא כי מקדשׁ־מלך הוא ובית ממלכה הוא׃
\par 14 ויען עמוס ויאמר אל־אמציה לא־נביא אנכי ולא בן־נביא אנכי כי־בוקר אנכי ובולס שׁקמים׃
\par 15 ויקחני יהוה מאחרי הצאן ויאמר אלי יהוה לך הנבא אל־עמי ישׂראל׃
\par 16 ועתה שׁמע דבר־יהוה אתה אמר לא תנבא על־ישׂראל ולא תטיף על־בית ישׂחק׃
\par 17 לכן כה־אמר יהוה אשׁתך בעיר תזנה ובניך ובנתיך בחרב יפלו ואדמתך בחבל תחלק ואתה על־אדמה טמאה תמות וישׂראל גלה יגלה מעל אדמתו׃

\chapter{8}

\par 1 כה הראני אדני יהוה והנה כלוב קיץ׃
\par 2 ויאמר מה־אתה ראה עמוס ואמר כלוב קיץ ויאמר יהוה אלי בא הקץ אל־עמי ישׂראל לא־אוסיף עוד עבור לו׃
\par 3 והילילו שׁירות היכל ביום ההוא נאם אדני יהוה רב הפגר בכל־מקום השׁליך הס׃
\par 4 שׁמעו־זאת השׁאפים אביון ולשׁבית ענוי־ארץ׃
\par 5 לאמר מתי יעבר החדשׁ ונשׁבירה שׁבר והשׁבת ונפתחה־בר להקטין איפה ולהגדיל שׁקל ולעות מאזני מרמה׃
\par 6 לקנות בכסף דלים ואביון בעבור נעלים ומפל בר נשׁביר׃
\par 7 נשׁבע יהוה בגאון יעקב אם־אשׁכח לנצח כל־מעשׂיהם׃
\par 8 העל זאת לא־תרגז הארץ ואבל כל־יושׁב בה ועלתה כאר כלה ונגרשׁה ונשׁקה כיאור מצרים׃
\par 9 והיה ביום ההוא נאם אדני יהוה והבאתי השׁמשׁ בצהרים והחשׁכתי לארץ ביום אור׃
\par 10 והפכתי חגיכם לאבל וכל־שׁיריכם לקינה והעליתי על־כל־מתנים שׂק ועל־כל־ראשׁ קרחה ושׂמתיה כאבל יחיד ואחריתה כיום מר׃
\par 11 הנה ימים באים נאם אדני יהוה והשׁלחתי רעב בארץ לא־רעב ללחם ולא־צמא למים כי אם־לשׁמע את דברי יהוה׃
\par 12 ונעו מים עד־ים ומצפון ועד־מזרח ישׁוטטו לבקשׁ את־דבר־יהוה ולא ימצאו׃
\par 13 ביום ההוא תתעלפנה הבתולת היפות והבחורים בצמא׃
\par 14 הנשׁבעים באשׁמת שׁמרון ואמרו חי אלהיך דן וחי דרך באר־שׁבע ונפלו ולא־יקומו עוד׃

\chapter{9}

\par 1 ראיתי את־אדני נצב על־המזבח ויאמר הך הכפתור וירעשׁו הספים ובצעם בראשׁ כלם ואחריתם בחרב אהרג לא־ינוס להם נס ולא־ימלט להם פליט׃
\par 2 אם־יחתרו בשׁאול משׁם ידי תקחם ואם־יעלו השׁמים משׁם אורידם׃
\par 3 ואם־יחבאו בראשׁ הכרמל משׁם אחפשׂ ולקחתים ואם־יסתרו מנגד עיני בקרקע הים משׁם אצוה את־הנחשׁ ונשׁכם׃
\par 4 ואם־ילכו בשׁבי לפני איביהם משׁם אצוה את־החרב והרגתם ושׂמתי עיני עליהם לרעה ולא לטובה׃
\par 5 ואדני יהוה הצבאות הנוגע בארץ ותמוג ואבלו כל־יושׁבי בה ועלתה כיאר כלה ושׁקעה כיאר מצרים׃
\par 6 הבונה בשׁמים מעלותו ואגדתו על־ארץ יסדה הקרא למי־הים וישׁפכם על־פני הארץ יהוה שׁמו׃
\par 7 הלוא כבני כשׁיים אתם לי בני ישׂראל נאם־יהוה הלוא את־ישׂראל העליתי מארץ מצרים ופלשׁתיים מכפתור וארם מקיר׃
\par 8 הנה עיני אדני יהוה בממלכה החטאה והשׁמדתי אתה מעל פני האדמה אפס כי לא השׁמיד אשׁמיד את־בית יעקב נאם־יהוה׃
\par 9 כי־הנה אנכי מצוה והנעותי בכל־הגוים את־בית ישׂראל כאשׁר ינוע בכברה ולא־יפול צרור ארץ׃
\par 10 בחרב ימותו כל חטאי עמי האמרים לא־תגישׁ ותקדים בעדינו הרעה׃
\par 11 ביום ההוא אקים את־סכת דויד הנפלת וגדרתי את־פרציהן והרסתיו אקים ובניתיה כימי עולם׃
\par 12 למען יירשׁו את־שׁארית אדום וכל־הגוים אשׁר־נקרא שׁמי עליהם נאם־יהוה עשׂה זאת׃
\par 13 הנה ימים באים נאם־יהוה ונגשׁ חורשׁ בקצר ודרך ענבים במשׁך הזרע והטיפו ההרים עסיס וכל־הגבעות תתמוגגנה׃
\par 14 ושׁבתי את־שׁבות עמי ישׂראל ובנו ערים נשׁמות וישׁבו ונטעו כרמים ושׁתו את־יינם ועשׂו גנות ואכלו את־פריהם׃
\par 15 ונטעתים על־אדמתם ולא ינתשׁו עוד מעל אדמתם אשׁר נתתי להם אמר יהוה אלהיך׃


\end{document}