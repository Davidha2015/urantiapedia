\begin{document}

\title{Amos}

Amo 1:1  דברי עמוס אשׁר־היה בנקדים מתקוע אשׁר חזה על־ישׂראל בימי עזיה מלך־יהודה ובימי ירבעם בן־יואשׁ מלך ישׂראל שׁנתים לפני הרעשׁ׃
Amo 1:2  ויאמר יהוה מציון ישׁאג ומירושׁלם יתן קולו ואבלו נאות הרעים ויבשׁ ראשׁ הכרמל׃
Amo 1:3  כה אמר יהוה על־שׁלשׁה פשׁעי דמשׂק ועל־ארבעה לא אשׁיבנו על־דושׁם בחרצות הברזל את־הגלעד׃
Amo 1:4  ושׁלחתי אשׁ בבית חזאל ואכלה ארמנות בן־הדד׃
Amo 1:5  ושׁברתי בריח דמשׂק והכרתי יושׁב מבקעת־און ותומך שׁבט מבית עדן וגלו עם־ארם קירה אמר יהוה׃
Amo 1:6  כה אמר יהוה על־שׁלשׁה פשׁעי עזה ועל־ארבעה לא אשׁיבנו על־הגלותם גלות שׁלמה להסגיר לאדום׃
Amo 1:7  ושׁלחתי אשׁ בחומת עזה ואכלה ארמנתיה׃
Amo 1:8  והכרתי יושׁב מאשׁדוד ותומך שׁבט מאשׁקלון והשׁיבותי ידי על־עקרון ואבדו שׁארית פלשׁתים אמר אדני יהוה׃
Amo 1:9  כה אמר יהוה על־שׁלשׁה פשׁעי־צר ועל־ארבעה לא אשׁיבנו על־הסגירם גלות שׁלמה לאדום ולא זכרו ברית אחים׃
Amo 1:10  ושׁלחתי אשׁ בחומת צר ואכלה ארמנתיה׃
Amo 1:11  כה אמר יהוה על־שׁלשׁה פשׁעי אדום ועל־ארבעה לא אשׁיבנו על־רדפו בחרב אחיו ושׁחת רחמיו ויטרף לעד אפו ועברתו שׁמרה נצח׃
Amo 1:12  ושׁלחתי אשׁ בתימן ואכלה ארמנות בצרה׃
Amo 1:13  כה אמר יהוה על־שׁלשׁה פשׁעי בני־עמון ועל־ארבעה לא אשׁיבנו על־בקעם הרות הגלעד למען הרחיב את־גבולם׃
Amo 1:14  והצתי אשׁ בחומת רבה ואכלה ארמנותיה בתרועה ביום מלחמה בסער ביום סופה׃
Amo 1:15  והלך מלכם בגולה הוא ושׂריו יחדו אמר יהוה׃
Amo 2:1  כה אמר יהוה על־שׁלשׁה פשׁעי מואב ועל־ארבעה לא אשׁיבנו על־שׂרפו עצמות מלך־אדום לשׂיד׃
Amo 2:2  ושׁלחתי־אשׁ במואב ואכלה ארמנות הקריות ומת בשׁאון מואב בתרועה בקול שׁופר׃
Amo 2:3  והכרתי שׁופט מקרבה וכל־שׂריה אהרוג עמו אמר יהוה׃
Amo 2:4  כה אמר יהוה על־שׁלשׁה פשׁעי יהודה ועל־ארבעה לא אשׁיבנו על־מאסם את־תורת יהוה וחקיו לא שׁמרו ויתעום כזביהם אשׁר־הלכו אבותם אחריהם׃
Amo 2:5  ושׁלחתי אשׁ ביהודה ואכלה ארמנות ירושׁלם׃
Amo 2:6  כה אמר יהוה על־שׁלשׁה פשׁעי ישׂראל ועל־ארבעה לא אשׁיבנו על־מכרם בכסף צדיק ואביון בעבור נעלים׃
Amo 2:7  השׁאפים על־עפר־ארץ בראשׁ דלים ודרך ענוים יטו ואישׁ ואביו ילכו אל־הנערה למען חלל את־שׁם קדשׁי׃
Amo 2:8  ועל־בגדים חבלים יטו אצל כל־מזבח ויין ענושׁים ישׁתו בית אלהיהם׃
Amo 2:9  ואנכי השׁמדתי את־האמרי מפניהם אשׁר כגבה ארזים גבהו וחסן הוא כאלונים ואשׁמיד פריו ממעל ושׁרשׁיו מתחת׃
Amo 2:10  ואנכי העליתי אתכם מארץ מצרים ואולך אתכם במדבר ארבעים שׁנה לרשׁת את־ארץ האמרי׃
Amo 2:11  ואקים מבניכם לנביאים ומבחוריכם לנזרים האף אין־זאת בני ישׂראל נאם־יהוה׃
Amo 2:12  ותשׁקו את־הנזרים יין ועל־הנביאים צויתם לאמר לא תנבאו׃
Amo 2:13  הנה אנכי מעיק תחתיכם כאשׁר תעיק העגלה המלאה לה עמיר׃
Amo 2:14  ואבד מנוס מקל וחזק לא־יאמץ כחו וגבור לא־ימלט נפשׁו׃
Amo 2:15  ותפשׂ הקשׁת לא יעמד וקל ברגליו לא ימלט ורכב הסוס לא ימלט נפשׁו׃
Amo 2:16  ואמיץ לבו בגבורים ערום ינוס ביום־ההוא נאם־יהוה׃
Amo 3:1  שׁמעו את־הדבר הזה אשׁר דבר יהוה עליכם בני ישׂראל על כל־המשׁפחה אשׁר העליתי מארץ מצרים לאמר׃
Amo 3:2  רק אתכם ידעתי מכל משׁפחות האדמה על־כן אפקד עליכם את כל־עונתיכם׃
Amo 3:3  הילכו שׁנים יחדו בלתי אם־נועדו׃
Amo 3:4  הישׁאג אריה ביער וטרף אין לו היתן כפיר קולו ממענתו בלתי אם־לכד׃
Amo 3:5  התפל צפור על־פח הארץ ומוקשׁ אין לה היעלה־פח מן־האדמה ולכוד לא ילכוד׃
Amo 3:6  אם־יתקע שׁופר בעיר ועם לא יחרדו אם־תהיה רעה בעיר ויהוה לא עשׂה׃
Amo 3:7  כי לא יעשׂה אדני יהוה דבר כי אם־גלה סודו אל־עבדיו הנביאים׃
Amo 3:8  אריה שׁאג מי לא יירא אדני יהוה דבר מי לא ינבא׃
Amo 3:9  השׁמיעו על־ארמנות באשׁדוד ועל־ארמנות בארץ מצרים ואמרו האספו על־הרי שׁמרון וראו מהומת רבות בתוכה ועשׁוקים בקרבה׃
Amo 3:10  ולא־ידעו עשׂות־נכחה נאם־יהוה האוצרים חמס ושׁד בארמנותיהם׃
Amo 3:11  לכן כה אמר אדני יהוה צר וסביב הארץ והורד ממך עזך ונבזו ארמנותיך׃
Amo 3:12  כה אמר יהוה כאשׁר יציל הרעה מפי הארי שׁתי כרעים או בדל־אזן כן ינצלו בני ישׂראל הישׁבים בשׁמרון בפאת מטה ובדמשׁק ערשׂ׃
Amo 3:13  שׁמעו והעידו בבית יעקב נאם־אדני יהוה אלהי הצבאות׃
Amo 3:14  כי ביום פקדי פשׁעי־ישׂראל עליו ופקדתי על־מזבחות בית־אל ונגדעו קרנות המזבח ונפלו לארץ׃
Amo 3:15  והכיתי בית־החרף על־בית הקיץ ואבדו בתי השׁן וספו בתים רבים נאם־יהוה׃
Amo 4:1  שׁמעו הדבר הזה פרות הבשׁן אשׁר בהר שׁמרון העשׁקות דלים הרצצות אביונים האמרת לאדניהם הביאה ונשׁתה׃
Amo 4:2  נשׁבע אדני יהוה בקדשׁו כי הנה ימים באים עליכם ונשׂא אתכם בצנות ואחריתכן בסירות דוגה׃
Amo 4:3  ופרצים תצאנה אשׁה נגדה והשׁלכתנה ההרמונה נאם־יהוה׃
Amo 4:4  באו בית־אל ופשׁעו הגלגל הרבו לפשׁע והביאו לבקר זבחיכם לשׁלשׁת ימים מעשׂרתיכם׃
Amo 4:5  וקטר מחמץ תודה וקראו נדבות השׁמיעו כי כן אהבתם בני ישׂראל נאם אדני יהוה׃
Amo 4:6  וגם־אני נתתי לכם נקיון שׁנים בכל־עריכם וחסר לחם בכל מקומתיכם ולא־שׁבתם עדי נאם־יהוה׃
Amo 4:7  וגם אנכי מנעתי מכם את־הגשׁם בעוד שׁלשׁה חדשׁים לקציר והמטרתי על־עיר אחת ועל־עיר אחת לא אמטיר חלקה אחת תמטר וחלקה אשׁר־לא־תמטיר עליה תיבשׁ׃
Amo 4:8  ונעו שׁתים שׁלשׁ ערים אל־עיר אחת לשׁתות מים ולא ישׂבעו ולא־שׁבתם עדי נאם־יהוה׃
Amo 4:9  הכיתי אתכם בשׁדפון ובירקון הרבות גנותיכם וכרמיכם ותאניכם וזיתיכם יאכל הגזם ולא־שׁבתם עדי נאם־יהוה׃
Amo 4:10  שׁלחתי בכם דבר בדרך מצרים הרגתי בחרב בחוריכם עם שׁבי סוסיכם ואעלה באשׁ מחניכם ובאפכם ולא־שׁבתם עדי נאם־יהוה׃
Amo 4:11  הפכתי בכם כמהפכת אלהים את־סדם ואת־עמרה ותהיו כאוד מצל משׂרפה ולא־שׁבתם עדי נאם־יהוה׃
Amo 4:12  לכן כה אעשׂה־לך ישׂראל עקב כי־זאת אעשׂה־לך הכון לקראת־אלהיך ישׂראל׃
Amo 4:13  כי הנה יוצר הרים וברא רוח ומגיד לאדם מה־שׂחו עשׂה שׁחר עיפה ודרך על־במתי ארץ יהוה אלהי־צבאות שׁמו׃
Amo 5:1  שׁמעו את־הדבר הזה אשׁר אנכי נשׂא עליכם קינה בית ישׂראל׃
Amo 5:2  נפלה לא־תוסיף קום בתולת ישׂראל נטשׁה על־אדמתה אין מקימה׃
Amo 5:3  כי כה אמר אדני יהוה העיר היצאת אלף תשׁאיר מאה והיוצאת מאה תשׁאיר עשׂרה לבית ישׂראל׃
Amo 5:4  כי כה אמר יהוה לבית ישׂראל דרשׁוני וחיו׃
Amo 5:5  ואל־תדרשׁו בית־אל והגלגל לא תבאו ובאר שׁבע לא תעברו כי הגלגל גלה יגלה ובית־אל יהיה לאון׃
Amo 5:6  דרשׁו את־יהוה וחיו פן־יצלח כאשׁ בית יוסף ואכלה ואין־מכבה לבית־אל׃
Amo 5:7  ההפכים ללענה משׁפט וצדקה לארץ הניחו׃
Amo 5:8  עשׂה כימה וכסיל והפך לבקר צלמות ויום לילה החשׁיך הקורא למי־הים וישׁפכם על־פני הארץ יהוה שׁמו׃
Amo 5:9  המבליג שׁד על־עז ושׁד על־מבצר יבוא׃
Amo 5:10  שׂנאו בשׁער מוכיח ודבר תמים יתעבו׃
Amo 5:11  לכן יען בושׁסכם על־דל ומשׂאת־בר תקחו ממנו בתי גזית בניתם ולא־תשׁבו בם כרמי־חמד נטעתם ולא תשׁתו את־יינם׃
Amo 5:12  כי ידעתי רבים פשׁעיכם ועצמים חטאתיכם צררי צדיק לקחי כפר ואביונים בשׁער הטו׃
Amo 5:13  לכן המשׂכיל בעת ההיא ידם כי עת רעה היא׃
Amo 5:14  דרשׁו־טוב ואל־רע למען תחיו ויהי־כן יהוה אלהי־צבאות אתכם כאשׁר אמרתם׃
Amo 5:15  שׂנאו־רע ואהבו טוב והציגו בשׁער משׁפט אולי יחנן יהוה אלהי־צבאות שׁארית יוסף׃
Amo 5:16  לכן כה־אמר יהוה אלהי צבאות אדני בכל־רחבות מספד ובכל־חוצות יאמרו הו־הו וקראו אכר אל־אבל ומספד אל־יודעי נהי׃
Amo 5:17  ובכל־כרמים מספד כי־אעבר בקרבך אמר יהוה׃
Amo 5:18  הוי המתאוים את־יום יהוה למה־זה לכם יום יהוה הוא־חשׁך ולא־אור׃
Amo 5:19  כאשׁר ינוס אישׁ מפני הארי ופגעו הדב ובא הבית וסמך ידו על־הקיר ונשׁכו הנחשׁ׃
Amo 5:20  הלא־חשׁך יום יהוה ולא־אור ואפל ולא־נגה לו׃
Amo 5:21  שׂנאתי מאסתי חגיכם ולא אריח בעצרתיכם׃
Amo 5:22  כי אם־תעלו־לי עלות ומנחתיכם לא ארצה ושׁלם מריאיכם לא אביט׃
Amo 5:23  הסר מעלי המון שׁריך וזמרת נבליך לא אשׁמע׃
Amo 5:24  ויגל כמים משׁפט וצדקה כנחל איתן׃
Amo 5:25  הזבחים ומנחה הגשׁתם־לי במדבר ארבעים שׁנה בית ישׂראל׃
Amo 5:26  ונשׂאתם את סכות מלככם ואת כיון צלמיכם כוכב אלהיכם אשׁר עשׂיתם לכם׃
Amo 5:27  והגליתי אתכם מהלאה לדמשׂק אמר יהוה אלהי־צבאות שׁמו׃
Amo 6:1  הוי השׁאננים בציון והבטחים בהר שׁמרון נקבי ראשׁית הגוים ובאו להם בית ישׂראל׃
Amo 6:2  עברו כלנה וראו ולכו משׁם חמת רבה ורדו גת־פלשׁתים הטובים מן־הממלכות האלה אם־רב גבולם מגבלכם׃
Amo 6:3  המנדים ליום רע ותגישׁון שׁבת חמס׃
Amo 6:4  השׁכבים על־מטות שׁן וסרחים על־ערשׂותם ואכלים כרים מצאן ועגלים מתוך מרבק׃
Amo 6:5  הפרטים על־פי הנבל כדויד חשׁבו להם כלי־שׁיר׃
Amo 6:6  השׁתים במזרקי יין וראשׁית שׁמנים ימשׁחו ולא נחלו על־שׁבר יוסף׃
Amo 6:7  לכן עתה יגלו בראשׁ גלים וסר מרזח סרוחים׃
Amo 6:8  נשׁבע אדני יהוה בנפשׁו נאם־יהוה אלהי צבאות מתאב אנכי את־גאון יעקב וארמנתיו שׂנאתי והסגרתי עיר ומלאה׃
Amo 6:9  והיה אם־יותרו עשׂרה אנשׁים בבית אחד ומתו׃
Amo 6:10  ונשׂאו דודו ומסרפו להוציא עצמים מן־הבית ואמר לאשׁר בירכתי הבית העוד עמך ואמר אפס ואמר הס כי לא להזכיר בשׁם יהוה׃
Amo 6:11  כי־הנה יהוה מצוה והכה הבית הגדול רסיסים והבית הקטן בקעים׃
Amo 6:12  הירצון בסלע סוסים אם־יחרושׁ בבקרים כי־הפכתם לראשׁ משׁפט ופרי צדקה ללענה׃
Amo 6:13  השׂמחים ללא דבר האמרים הלוא בחזקנו לקחנו לנו קרנים׃
Amo 6:14  כי הנני מקים עליכם בית ישׂראל נאם־יהוה אלהי הצבאות גוי ולחצו אתכם מלבוא חמת עד־נחל הערבה׃
Amo 7:1  כה הראני אדני יהוה והנה יוצר גבי בתחלת עלות הלקשׁ והנה־לקשׁ אחר גזי המלך׃
Amo 7:2  והיה אם־כלה לאכול את־עשׂב הארץ ואמר אדני יהוה סלח־נא מי יקום יעקב כי קטן הוא׃
Amo 7:3  נחם יהוה על־זאת לא תהיה אמר יהוה׃
Amo 7:4  כה הראני אדני יהוה והנה קרא לרב באשׁ אדני יהוה ותאכל את־תהום רבה ואכלה את־החלק׃
Amo 7:5  ואמר אדני יהוה חדל־נא מי יקום יעקב כי קטן הוא׃
Amo 7:6  נחם יהוה על־זאת גם־היא לא תהיה אמר אדני יהוה׃
Amo 7:7  כה הראני והנה אדני נצב על־חומת אנך ובידו אנך׃
Amo 7:8  ויאמר יהוה אלי מה־אתה ראה עמוס ואמר אנך ויאמר אדני הנני שׂם אנך בקרב עמי ישׂראל לא־אוסיף עוד עבור לו׃
Amo 7:9  ונשׁמו במות ישׂחק ומקדשׁי ישׂראל יחרבו וקמתי על־בית ירבעם בחרב׃
Amo 7:10  וישׁלח אמציה כהן בית־אל אל־ירבעם מלך־ישׂראל לאמר קשׁר עליך עמוס בקרב בית ישׂראל לא־תוכל הארץ להכיל את־כל־דבריו׃
Amo 7:11  כי־כה אמר עמוס בחרב ימות ירבעם וישׂראל גלה יגלה מעל אדמתו׃
Amo 7:12  ויאמר אמציה אל־עמוס חזה לך ברח־לך אל־ארץ יהודה ואכל־שׁם לחם ושׁם תנבא׃
Amo 7:13  ובית־אל לא־תוסיף עוד להנבא כי מקדשׁ־מלך הוא ובית ממלכה הוא׃
Amo 7:14  ויען עמוס ויאמר אל־אמציה לא־נביא אנכי ולא בן־נביא אנכי כי־בוקר אנכי ובולס שׁקמים׃
Amo 7:15  ויקחני יהוה מאחרי הצאן ויאמר אלי יהוה לך הנבא אל־עמי ישׂראל׃
Amo 7:16  ועתה שׁמע דבר־יהוה אתה אמר לא תנבא על־ישׂראל ולא תטיף על־בית ישׂחק׃
Amo 7:17  לכן כה־אמר יהוה אשׁתך בעיר תזנה ובניך ובנתיך בחרב יפלו ואדמתך בחבל תחלק ואתה על־אדמה טמאה תמות וישׂראל גלה יגלה מעל אדמתו׃
Amo 8:1  כה הראני אדני יהוה והנה כלוב קיץ׃
Amo 8:2  ויאמר מה־אתה ראה עמוס ואמר כלוב קיץ ויאמר יהוה אלי בא הקץ אל־עמי ישׂראל לא־אוסיף עוד עבור לו׃
Amo 8:3  והילילו שׁירות היכל ביום ההוא נאם אדני יהוה רב הפגר בכל־מקום השׁליך הס׃
Amo 8:4  שׁמעו־זאת השׁאפים אביון ולשׁבית ענוי־ארץ׃
Amo 8:5  לאמר מתי יעבר החדשׁ ונשׁבירה שׁבר והשׁבת ונפתחה־בר להקטין איפה ולהגדיל שׁקל ולעות מאזני מרמה׃
Amo 8:6  לקנות בכסף דלים ואביון בעבור נעלים ומפל בר נשׁביר׃
Amo 8:7  נשׁבע יהוה בגאון יעקב אם־אשׁכח לנצח כל־מעשׂיהם׃
Amo 8:8  העל זאת לא־תרגז הארץ ואבל כל־יושׁב בה ועלתה כאר כלה ונגרשׁה ונשׁקה כיאור מצרים׃
Amo 8:9  והיה ביום ההוא נאם אדני יהוה והבאתי השׁמשׁ בצהרים והחשׁכתי לארץ ביום אור׃
Amo 8:10  והפכתי חגיכם לאבל וכל־שׁיריכם לקינה והעליתי על־כל־מתנים שׂק ועל־כל־ראשׁ קרחה ושׂמתיה כאבל יחיד ואחריתה כיום מר׃
Amo 8:11  הנה ימים באים נאם אדני יהוה והשׁלחתי רעב בארץ לא־רעב ללחם ולא־צמא למים כי אם־לשׁמע את דברי יהוה׃
Amo 8:12  ונעו מים עד־ים ומצפון ועד־מזרח ישׁוטטו לבקשׁ את־דבר־יהוה ולא ימצאו׃
Amo 8:13  ביום ההוא תתעלפנה הבתולת היפות והבחורים בצמא׃
Amo 8:14  הנשׁבעים באשׁמת שׁמרון ואמרו חי אלהיך דן וחי דרך באר־שׁבע ונפלו ולא־יקומו עוד׃
Amo 9:1  ראיתי את־אדני נצב על־המזבח ויאמר הך הכפתור וירעשׁו הספים ובצעם בראשׁ כלם ואחריתם בחרב אהרג לא־ינוס להם נס ולא־ימלט להם פליט׃
Amo 9:2  אם־יחתרו בשׁאול משׁם ידי תקחם ואם־יעלו השׁמים משׁם אורידם׃
Amo 9:3  ואם־יחבאו בראשׁ הכרמל משׁם אחפשׂ ולקחתים ואם־יסתרו מנגד עיני בקרקע הים משׁם אצוה את־הנחשׁ ונשׁכם׃
Amo 9:4  ואם־ילכו בשׁבי לפני איביהם משׁם אצוה את־החרב והרגתם ושׂמתי עיני עליהם לרעה ולא לטובה׃
Amo 9:5  ואדני יהוה הצבאות הנוגע בארץ ותמוג ואבלו כל־יושׁבי בה ועלתה כיאר כלה ושׁקעה כיאר מצרים׃
Amo 9:6  הבונה בשׁמים מעלותו ואגדתו על־ארץ יסדה הקרא למי־הים וישׁפכם על־פני הארץ יהוה שׁמו׃
Amo 9:7  הלוא כבני כשׁיים אתם לי בני ישׂראל נאם־יהוה הלוא את־ישׂראל העליתי מארץ מצרים ופלשׁתיים מכפתור וארם מקיר׃
Amo 9:8  הנה עיני אדני יהוה בממלכה החטאה והשׁמדתי אתה מעל פני האדמה אפס כי לא השׁמיד אשׁמיד את־בית יעקב נאם־יהוה׃
Amo 9:9  כי־הנה אנכי מצוה והנעותי בכל־הגוים את־בית ישׂראל כאשׁר ינוע בכברה ולא־יפול צרור ארץ׃
Amo 9:10  בחרב ימותו כל חטאי עמי האמרים לא־תגישׁ ותקדים בעדינו הרעה׃
Amo 9:11  ביום ההוא אקים את־סכת דויד הנפלת וגדרתי את־פרציהן והרסתיו אקים ובניתיה כימי עולם׃
Amo 9:12  למען יירשׁו את־שׁארית אדום וכל־הגוים אשׁר־נקרא שׁמי עליהם נאם־יהוה עשׂה זאת׃
Amo 9:13  הנה ימים באים נאם־יהוה ונגשׁ חורשׁ בקצר ודרך ענבים במשׁך הזרע והטיפו ההרים עסיס וכל־הגבעות תתמוגגנה׃
Amo 9:14  ושׁבתי את־שׁבות עמי ישׂראל ובנו ערים נשׁמות וישׁבו ונטעו כרמים ושׁתו את־יינם ועשׂו גנות ואכלו את־פריהם׃
Amo 9:15  ונטעתים על־אדמתם ולא ינתשׁו עוד מעל אדמתם אשׁר נתתי להם אמר יהוה אלהיך׃


\end{document}