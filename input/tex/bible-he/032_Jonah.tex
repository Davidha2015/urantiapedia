\begin{document}

\title{יונה}


\chapter{1}

\par 1 ויהי דבר־יהוה אל־יונה בן־אמתי לאמר׃
\par 2 קום לך אל־נינוה העיר הגדולה וקרא עליה כי־עלתה רעתם לפני׃
\par 3 ויקם יונה לברח תרשׁישׁה מלפני יהוה וירד יפו וימצא אניה באה תרשׁישׁ ויתן שׂכרה וירד בה לבוא עמהם תרשׁישׁה מלפני יהוה׃
\par 4 ויהוה הטיל רוח־גדולה אל־הים ויהי סער־גדול בים והאניה חשׁבה להשׁבר׃
\par 5 וייראו המלחים ויזעקו אישׁ אל־אלהיו ויטלו את־הכלים אשׁר באניה אל־הים להקל מעליהם ויונה ירד אל־ירכתי הספינה וישׁכב וירדם׃
\par 6 ויקרב אליו רב החבל ויאמר לו מה־לך נרדם קום קרא אל־אלהיך אולי יתעשׁת האלהים לנו ולא נאבד׃
\par 7 ויאמרו אישׁ אל־רעהו לכו ונפילה גורלות ונדעה בשׁלמי הרעה הזאת לנו ויפלו גורלות ויפל הגורל על־יונה׃
\par 8 ויאמרו אליו הגידה־נא לנו באשׁר למי־הרעה הזאת לנו מה־מלאכתך ומאין תבוא מה ארצך ואי־מזה עם אתה׃
\par 9 ויאמר אליהם עברי אנכי ואת־יהוה אלהי השׁמים אני ירא אשׁר־עשׂה את־הים ואת־היבשׁה׃
\par 10 וייראו האנשׁים יראה גדולה ויאמרו אליו מה־זאת עשׂית כי־ידעו האנשׁים כי־מלפני יהוה הוא ברח כי הגיד להם׃
\par 11 ויאמרו אליו מה־נעשׂה לך וישׁתק הים מעלינו כי הים הולך וסער׃
\par 12 ויאמר אליהם שׂאוני והטילני אל־הים וישׁתק הים מעליכם כי יודע אני כי בשׁלי הסער הגדול הזה עליכם׃
\par 13 ויחתרו האנשׁים להשׁיב אל־היבשׁה ולא יכלו כי הים הולך וסער עליהם׃
\par 14 ויקראו אל־יהוה ויאמרו אנה יהוה אל־נא נאבדה בנפשׁ האישׁ הזה ואל־תתן עלינו דם נקיא כי־אתה יהוה כאשׁר חפצת עשׂית׃
\par 15 וישׂאו את־יונה ויטלהו אל־הים ויעמד הים מזעפו׃
\par 16 וייראו האנשׁים יראה גדולה את־יהוה ויזבחו־זבח ליהוה וידרו נדרים׃

\chapter{2}

\par 1 וימן יהוה דג גדול לבלע את־יונה ויהי יונה במעי הדג שׁלשׁה ימים ושׁלשׁה לילות׃
\par 2 ויתפלל יונה אל־יהוה אלהיו ממעי הדגה׃
\par 3 ויאמר קראתי מצרה לי אל־יהוה ויענני מבטן שׁאול שׁועתי שׁמעת קולי׃
\par 4 ותשׁליכני מצולה בלבב ימים ונהר יסבבני כל־משׁבריך וגליך עלי עברו׃
\par 5 ואני אמרתי נגרשׁתי מנגד עיניך אך אוסיף להביט אל־היכל קדשׁך׃
\par 6 אפפוני מים עד־נפשׁ תהום יסבבני סוף חבושׁ לראשׁי׃
\par 7 לקצבי הרים ירדתי הארץ ברחיה בעדי לעולם ותעל משׁחת חיי יהוה אלהי׃
\par 8 בהתעטף עלי נפשׁי את־יהוה זכרתי ותבוא אליך תפלתי אל־היכל קדשׁך׃
\par 9 משׁמרים הבלי־שׁוא חסדם יעזבו׃
\par 10 ואני בקול תודה אזבחה־לך אשׁר נדרתי אשׁלמה ישׁועתה ליהוה׃
\par 11 ויאמר יהוה לדג ויקא את־יונה אל־היבשׁה׃

\chapter{3}

\par 1 ויהי דבר־יהוה אל־יונה שׁנית לאמר׃
\par 2 קום לך אל־נינוה העיר הגדולה וקרא אליה את־הקריאה אשׁר אנכי דבר אליך׃
\par 3 ויקם יונה וילך אל־נינוה כדבר יהוה ונינוה היתה עיר־גדולה לאלהים מהלך שׁלשׁת ימים׃
\par 4 ויחל יונה לבוא בעיר מהלך יום אחד ויקרא ויאמר עוד ארבעים יום ונינוה נהפכת׃
\par 5 ויאמינו אנשׁי נינוה באלהים ויקראו־צום וילבשׁו שׂקים מגדולם ועד־קטנם׃
\par 6 ויגע הדבר אל־מלך נינוה ויקם מכסאו ויעבר אדרתו מעליו ויכס שׂק וישׁב על־האפר׃
\par 7 ויזעק ויאמר בנינוה מטעם המלך וגדליו לאמר האדם והבהמה הבקר והצאן אל־יטעמו מאומה אל־ירעו ומים אל־ישׁתו׃
\par 8 ויתכסו שׂקים האדם והבהמה ויקראו אל־אלהים בחזקה וישׁבו אישׁ מדרכו הרעה ומן־החמס אשׁר בכפיהם׃
\par 9 מי־יודע ישׁוב ונחם האלהים ושׁב מחרון אפו ולא נאבד׃
\par 10 וירא האלהים את־מעשׂיהם כי־שׁבו מדרכם הרעה וינחם האלהים על־הרעה אשׁר־דבר לעשׂות־להם ולא עשׂה׃

\chapter{4}

\par 1 וירע אל־יונה רעה גדולה ויחר לו׃
\par 2 ויתפלל אל־יהוה ויאמר אנה יהוה הלוא־זה דברי עד־היותי על־אדמתי על־כן קדמתי לברח תרשׁישׁה כי ידעתי כי אתה אל־חנון ורחום ארך אפים ורב־חסד ונחם על־הרעה׃
\par 3 ועתה יהוה קח־נא את־נפשׁי ממני כי טוב מותי מחיי׃
\par 4 ויאמר יהוה ההיטב חרה לך׃
\par 5 ויצא יונה מן־העיר וישׁב מקדם לעיר ויעשׂ לו שׁם סכה וישׁב תחתיה בצל עד אשׁר יראה מה־יהיה בעיר׃
\par 6 וימן יהוה־אלהים קיקיון ויעל מעל ליונה להיות צל על־ראשׁו להציל לו מרעתו וישׂמח יונה על־הקיקיון שׂמחה גדולה׃
\par 7 וימן האלהים תולעת בעלות השׁחר למחרת ותך את־הקיקיון וייבשׁ׃
\par 8 ויהי כזרח השׁמשׁ וימן אלהים רוח קדים חרישׁית ותך השׁמשׁ על־ראשׁ יונה ויתעלף וישׁאל את־נפשׁו למות ויאמר טוב מותי מחיי׃
\par 9 ויאמר אלהים אל־יונה ההיטב חרה־לך על־הקיקיון ויאמר היטב חרה־לי עד־מות׃
\par 10 ויאמר יהוה אתה חסת על־הקיקיון אשׁר לא־עמלת בו ולא גדלתו שׁבן־לילה היה ובן־לילה אבד׃
\par 11 ואני לא אחוס על־נינוה העיר הגדולה אשׁר ישׁ־בה הרבה משׁתים־עשׂרה רבו אדם אשׁר לא־ידע בין־ימינו לשׂמאלו ובהמה רבה׃


\end{document}