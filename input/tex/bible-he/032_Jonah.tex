\begin{document}

\title{Jonah}

Jon 1:1  ויהי דבר־יהוה אל־יונה בן־אמתי לאמר׃
Jon 1:2  קום לך אל־נינוה העיר הגדולה וקרא עליה כי־עלתה רעתם לפני׃
Jon 1:3  ויקם יונה לברח תרשׁישׁה מלפני יהוה וירד יפו וימצא אניה באה תרשׁישׁ ויתן שׂכרה וירד בה לבוא עמהם תרשׁישׁה מלפני יהוה׃
Jon 1:4  ויהוה הטיל רוח־גדולה אל־הים ויהי סער־גדול בים והאניה חשׁבה להשׁבר׃
Jon 1:5  וייראו המלחים ויזעקו אישׁ אל־אלהיו ויטלו את־הכלים אשׁר באניה אל־הים להקל מעליהם ויונה ירד אל־ירכתי הספינה וישׁכב וירדם׃
Jon 1:6  ויקרב אליו רב החבל ויאמר לו מה־לך נרדם קום קרא אל־אלהיך אולי יתעשׁת האלהים לנו ולא נאבד׃
Jon 1:7  ויאמרו אישׁ אל־רעהו לכו ונפילה גורלות ונדעה בשׁלמי הרעה הזאת לנו ויפלו גורלות ויפל הגורל על־יונה׃
Jon 1:8  ויאמרו אליו הגידה־נא לנו באשׁר למי־הרעה הזאת לנו מה־מלאכתך ומאין תבוא מה ארצך ואי־מזה עם אתה׃
Jon 1:9  ויאמר אליהם עברי אנכי ואת־יהוה אלהי השׁמים אני ירא אשׁר־עשׂה את־הים ואת־היבשׁה׃
Jon 1:10  וייראו האנשׁים יראה גדולה ויאמרו אליו מה־זאת עשׂית כי־ידעו האנשׁים כי־מלפני יהוה הוא ברח כי הגיד להם׃
Jon 1:11  ויאמרו אליו מה־נעשׂה לך וישׁתק הים מעלינו כי הים הולך וסער׃
Jon 1:12  ויאמר אליהם שׂאוני והטילני אל־הים וישׁתק הים מעליכם כי יודע אני כי בשׁלי הסער הגדול הזה עליכם׃
Jon 1:13  ויחתרו האנשׁים להשׁיב אל־היבשׁה ולא יכלו כי הים הולך וסער עליהם׃
Jon 1:14  ויקראו אל־יהוה ויאמרו אנה יהוה אל־נא נאבדה בנפשׁ האישׁ הזה ואל־תתן עלינו דם נקיא כי־אתה יהוה כאשׁר חפצת עשׂית׃
Jon 1:15  וישׂאו את־יונה ויטלהו אל־הים ויעמד הים מזעפו׃
Jon 1:16  וייראו האנשׁים יראה גדולה את־יהוה ויזבחו־זבח ליהוה וידרו נדרים׃
Jon 2:1  וימן יהוה דג גדול לבלע את־יונה ויהי יונה במעי הדג שׁלשׁה ימים ושׁלשׁה לילות׃
Jon 2:2  ויתפלל יונה אל־יהוה אלהיו ממעי הדגה׃
Jon 2:3  ויאמר קראתי מצרה לי אל־יהוה ויענני מבטן שׁאול שׁועתי שׁמעת קולי׃
Jon 2:4  ותשׁליכני מצולה בלבב ימים ונהר יסבבני כל־משׁבריך וגליך עלי עברו׃
Jon 2:5  ואני אמרתי נגרשׁתי מנגד עיניך אך אוסיף להביט אל־היכל קדשׁך׃
Jon 2:6  אפפוני מים עד־נפשׁ תהום יסבבני סוף חבושׁ לראשׁי׃
Jon 2:7  לקצבי הרים ירדתי הארץ ברחיה בעדי לעולם ותעל משׁחת חיי יהוה אלהי׃
Jon 2:8  בהתעטף עלי נפשׁי את־יהוה זכרתי ותבוא אליך תפלתי אל־היכל קדשׁך׃
Jon 2:9  משׁמרים הבלי־שׁוא חסדם יעזבו׃
Jon 2:10  ואני בקול תודה אזבחה־לך אשׁר נדרתי אשׁלמה ישׁועתה ליהוה׃
Jon 2:11  ויאמר יהוה לדג ויקא את־יונה אל־היבשׁה׃
Jon 3:1  ויהי דבר־יהוה אל־יונה שׁנית לאמר׃
Jon 3:2  קום לך אל־נינוה העיר הגדולה וקרא אליה את־הקריאה אשׁר אנכי דבר אליך׃
Jon 3:3  ויקם יונה וילך אל־נינוה כדבר יהוה ונינוה היתה עיר־גדולה לאלהים מהלך שׁלשׁת ימים׃
Jon 3:4  ויחל יונה לבוא בעיר מהלך יום אחד ויקרא ויאמר עוד ארבעים יום ונינוה נהפכת׃
Jon 3:5  ויאמינו אנשׁי נינוה באלהים ויקראו־צום וילבשׁו שׂקים מגדולם ועד־קטנם׃
Jon 3:6  ויגע הדבר אל־מלך נינוה ויקם מכסאו ויעבר אדרתו מעליו ויכס שׂק וישׁב על־האפר׃
Jon 3:7  ויזעק ויאמר בנינוה מטעם המלך וגדליו לאמר האדם והבהמה הבקר והצאן אל־יטעמו מאומה אל־ירעו ומים אל־ישׁתו׃
Jon 3:8  ויתכסו שׂקים האדם והבהמה ויקראו אל־אלהים בחזקה וישׁבו אישׁ מדרכו הרעה ומן־החמס אשׁר בכפיהם׃
Jon 3:9  מי־יודע ישׁוב ונחם האלהים ושׁב מחרון אפו ולא נאבד׃
Jon 3:10  וירא האלהים את־מעשׂיהם כי־שׁבו מדרכם הרעה וינחם האלהים על־הרעה אשׁר־דבר לעשׂות־להם ולא עשׂה׃
Jon 4:1  וירע אל־יונה רעה גדולה ויחר לו׃
Jon 4:2  ויתפלל אל־יהוה ויאמר אנה יהוה הלוא־זה דברי עד־היותי על־אדמתי על־כן קדמתי לברח תרשׁישׁה כי ידעתי כי אתה אל־חנון ורחום ארך אפים ורב־חסד ונחם על־הרעה׃
Jon 4:3  ועתה יהוה קח־נא את־נפשׁי ממני כי טוב מותי מחיי׃
Jon 4:4  ויאמר יהוה ההיטב חרה לך׃
Jon 4:5  ויצא יונה מן־העיר וישׁב מקדם לעיר ויעשׂ לו שׁם סכה וישׁב תחתיה בצל עד אשׁר יראה מה־יהיה בעיר׃
Jon 4:6  וימן יהוה־אלהים קיקיון ויעל מעל ליונה להיות צל על־ראשׁו להציל לו מרעתו וישׂמח יונה על־הקיקיון שׂמחה גדולה׃
Jon 4:7  וימן האלהים תולעת בעלות השׁחר למחרת ותך את־הקיקיון וייבשׁ׃
Jon 4:8  ויהי כזרח השׁמשׁ וימן אלהים רוח קדים חרישׁית ותך השׁמשׁ על־ראשׁ יונה ויתעלף וישׁאל את־נפשׁו למות ויאמר טוב מותי מחיי׃
Jon 4:9  ויאמר אלהים אל־יונה ההיטב חרה־לך על־הקיקיון ויאמר היטב חרה־לי עד־מות׃
Jon 4:10  ויאמר יהוה אתה חסת על־הקיקיון אשׁר לא־עמלת בו ולא גדלתו שׁבן־לילה היה ובן־לילה אבד׃
Jon 4:11  ואני לא אחוס על־נינוה העיר הגדולה אשׁר ישׁ־בה הרבה משׁתים־עשׂרה רבו אדם אשׁר לא־ידע בין־ימינו לשׂמאלו ובהמה רבה׃


\end{document}