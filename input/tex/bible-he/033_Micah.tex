\begin{document}

\title{Micah}

Mic 1:1  דבר־יהוה אשׁר היה אל־מיכה המרשׁתי בימי יותם אחז יחזקיה מלכי יהודה אשׁר־חזה על־שׁמרון וירושׁלם׃
Mic 1:2  שׁמעו עמים כלם הקשׁיבי ארץ ומלאה ויהי אדני יהוה בכם לעד אדני מהיכל קדשׁו׃
Mic 1:3  כי־הנה יהוה יצא ממקומו וירד ודרך על־במותי ארץ׃
Mic 1:4  ונמסו ההרים תחתיו והעמקים יתבקעו כדונג מפני האשׁ כמים מגרים במורד׃
Mic 1:5  בפשׁע יעקב כל־זאת ובחטאות בית ישׂראל מי־פשׁע יעקב הלוא שׁמרון ומי במות יהודה הלוא ירושׁלם׃
Mic 1:6  ושׂמתי שׁמרון לעי השׂדה למטעי כרם והגרתי לגי אבניה ויסדיה אגלה׃
Mic 1:7  וכל־פסיליה יכתו וכל־אתנניה ישׂרפו באשׁ וכל־עצביה אשׂים שׁממה כי מאתנן זונה קבצה ועד־אתנן זונה ישׁובו׃
Mic 1:8  על־זאת אספדה ואילילה אילכה שׁילל וערום אעשׂה מספד כתנים ואבל כבנות יענה׃
Mic 1:9  כי אנושׁה מכותיה כי־באה עד־יהודה נגע עד־שׁער עמי עד־ירושׁלם׃
Mic 1:10  בגת אל־תגידו בכו אל־תבכו בבית לעפרה עפר התפלשׁתי׃
Mic 1:11  עברי לכם יושׁבת שׁפיר עריה־בשׁת לא יצאה יושׁבת צאנן מספד בית האצל יקח מכם עמדתו׃
Mic 1:12  כי־חלה לטוב יושׁבת מרות כי־ירד רע מאת יהוה לשׁער ירושׁלם׃
Mic 1:13  רתם המרכבה לרכשׁ יושׁבת לכישׁ ראשׁית חטאת היא לבת־ציון כי־בך נמצאו פשׁעי ישׂראל׃
Mic 1:14  לכן תתני שׁלוחים על מורשׁת גת בתי אכזיב לאכזב למלכי ישׂראל׃
Mic 1:15  עד הירשׁ אבי לך יושׁבת מרשׁה עד־עדלם יבוא כבוד ישׂראל׃
Mic 1:16  קרחי וגזי על־בני תענוגיך הרחבי קרחתך כנשׁר כי גלו ממך׃
Mic 2:1  הוי חשׁבי־און ופעלי רע על־משׁכבותם באור הבקר יעשׂוה כי ישׁ־לאל ידם׃
Mic 2:2  וחמדו שׂדות וגזלו ובתים ונשׂאו ועשׁקו גבר וביתו ואישׁ ונחלתו׃
Mic 2:3  לכן כה אמר יהוה הנני חשׁב על־המשׁפחה הזאת רעה אשׁר לא־תמישׁו משׁם צוארתיכם ולא תלכו רומה כי עת רעה היא׃
Mic 2:4  ביום ההוא ישׂא עליכם משׁל ונהה נהי נהיה אמר שׁדוד נשׁדנו חלק עמי ימיר איך ימישׁ לי לשׁובב שׂדינו יחלק׃
Mic 2:5  לכן לא־יהיה לך משׁליך חבל בגורל בקהל יהוה׃
Mic 2:6  אל־תטפו יטיפון לא־יטפו לאלה לא יסג כלמות׃
Mic 2:7  האמור בית־יעקב הקצר רוח יהוה אם־אלה מעלליו הלוא דברי ייטיבו עם הישׁר הולך׃
Mic 2:8  ואתמול עמי לאויב יקומם ממול שׂלמה אדר תפשׁטון מעברים בטח שׁובי מלחמה׃
Mic 2:9  נשׁי עמי תגרשׁון מבית תענגיה מעל עלליה תקחו הדרי לעולם׃
Mic 2:10  קומו ולכו כי לא־זאת המנוחה בעבור טמאה תחבל וחבל נמרץ׃
Mic 2:11  לו־אישׁ הלך רוח ושׁקר כזב אטף לך ליין ולשׁכר והיה מטיף העם הזה׃
Mic 2:12  אסף אאסף יעקב כלך קבץ אקבץ שׁארית ישׂראל יחד אשׂימנו כצאן בצרה כעדר בתוך הדברו תהימנה מאדם׃
Mic 2:13  עלה הפרץ לפניהם פרצו ויעברו שׁער ויצאו בו ויעבר מלכם לפניהם ויהוה בראשׁם׃
Mic 3:1  ואמר שׁמעו־נא ראשׁי יעקב וקציני בית ישׂראל הלוא לכם לדעת את־המשׁפט׃
Mic 3:2  שׂנאי טוב ואהבי רעה גזלי עורם מעליהם ושׁארם מעל עצמותם׃
Mic 3:3  ואשׁר אכלו שׁאר עמי ועורם מעליהם הפשׁיטו ואת־עצמתיהם פצחו ופרשׂו כאשׁר בסיר וכבשׂר בתוך קלחת׃
Mic 3:4  אז יזעקו אל־יהוה ולא יענה אותם ויסתר פניו מהם בעת ההיא כאשׁר הרעו מעלליהם׃
Mic 3:5  כה אמר יהוה על־הנביאים המתעים את־עמי הנשׁכים בשׁניהם וקראו שׁלום ואשׁר לא־יתן על־פיהם וקדשׁו עליו מלחמה׃
Mic 3:6  לכן לילה לכם מחזון וחשׁכה לכם מקסם ובאה השׁמשׁ על־הנביאים וקדר עליהם היום׃
Mic 3:7  ובשׁו החזים וחפרו הקסמים ועטו על־שׂפם כלם כי אין מענה אלהים׃
Mic 3:8  ואולם אנכי מלאתי כח את־רוח יהוה ומשׁפט וגבורה להגיד ליעקב פשׁעו ולישׂראל חטאתו׃
Mic 3:9  שׁמעו־נא זאת ראשׁי בית יעקב וקציני בית ישׂראל המתעבים משׁפט ואת כל־הישׁרה יעקשׁו׃
Mic 3:10  בנה ציון בדמים וירושׁלם בעולה׃
Mic 3:11  ראשׁיה בשׁחד ישׁפטו וכהניה במחיר יורו ונביאיה בכסף יקסמו ועל־יהוה ישׁענו לאמר הלוא יהוה בקרבנו לא־תבוא עלינו רעה׃
Mic 3:12  לכן בגללכם ציון שׂדה תחרשׁ וירושׁלם עיין תהיה והר הבית לבמות יער׃
Mic 4:1  והיה באחרית הימים יהיה הר בית־יהוה נכון בראשׁ ההרים ונשׂא הוא מגבעות ונהרו עליו עמים׃
Mic 4:2  והלכו גוים רבים ואמרו לכו ונעלה אל־הר־יהוה ואל־בית אלהי יעקב ויורנו מדרכיו ונלכה בארחתיו כי מציוןתצא תורה ודבר־יהוה מירושׁלם׃
Mic 4:3  ושׁפט בין עמים רבים והוכיח לגוים עצמים עד־רחוק וכתתו חרבתיהם לאתים וחניתתיהם למזמרות לא־ישׂאו גוי אל־גוי חרב ולא־ילמדון עוד מלחמה׃
Mic 4:4  וישׁבו אישׁ תחת גפנו ותחת תאנתו ואין מחריד כי־פי יהוה צבאות דבר׃
Mic 4:5  כי כל־העמים ילכו אישׁ בשׁם אלהיו ואנחנו נלך בשׁם־יהוה אלהינו לעולם ועד׃
Mic 4:6  ביום ההוא נאם־יהוה אספה הצלעה והנדחה אקבצה ואשׁר הרעתי׃
Mic 4:7  ושׂמתי את־הצלעה לשׁארית והנהלאה לגוי עצום ומלך יהוה עליהם בהר ציון מעתה ועד־עולם׃
Mic 4:8  ואתה מגדל־עדר עפל בת־ציון עדיך תאתה ובאה הממשׁלה הראשׁנה ממלכת לבת־ירושׁלם׃
Mic 4:9  עתה למה תריעי רע המלך אין־בך אם־יועצך אבד כי־החזיקך חיל כיולדה׃
Mic 4:10  חולי וגחי בת־ציון כיולדה כי־עתה תצאי מקריה ושׁכנת בשׂדה ובאת עד־בבל שׁם תנצלי שׁם יגאלך יהוה מכף איביך׃
Mic 4:11  ועתה נאספו עליך גוים רבים האמרים תחנף ותחז בציון עינינו׃
Mic 4:12  והמה לא ידעו מחשׁבות יהוה ולא הבינו עצתו כי קבצם כעמיר גרנה׃
Mic 4:13  קומי ודושׁי בת־ציון כי־קרנך אשׂים ברזל ופרסתיך אשׂים נחושׁה והדקות עמים רבים והחרמתי ליהוה בצעם וחילם לאדון כל־הארץ׃
Mic 4:14  עתה תתגדדי בת־גדוד מצור שׂם עלינו בשׁבט יכו על־הלחי את שׁפט ישׂראל׃
Mic 5:1  ואתה בית־לחם אפרתה צעיר להיות באלפי יהודה ממך לי יצא להיות מושׁל בישׂראל ומוצאתיו מקדם מימי עולם׃
Mic 5:2  לכן יתנם עד־עת יולדה ילדה ויתר אחיו ישׁובון על־בני ישׂראל׃
Mic 5:3  ועמד ורעה בעז יהוה בגאון שׁם יהוה אלהיו וישׁבו כי־עתה יגדל עד־אפסי־ארץ׃
Mic 5:4  והיה זה שׁלום אשׁור כי־יבוא בארצנו וכי ידרך בארמנתינו והקמנו עליו שׁבעה רעים ושׁמנה נסיכי אדם׃
Mic 5:5  ורעו את־ארץ אשׁור בחרב ואת־ארץ נמרד בפתחיה והציל מאשׁור כי־יבוא בארצנו וכי ידרך בגבולנו׃
Mic 5:6  והיה שׁארית יעקב בקרב עמים רבים כטל מאת יהוה כרביבים עלי־עשׂב אשׁר לא־יקוה לאישׁ ולא ייחל לבני אדם׃
Mic 5:7  והיה שׁארית יעקב בגוים בקרב עמים רבים כאריה בבהמות יער ככפיר בעדרי־צאן אשׁר אם עבר ורמס וטרף ואין מציל׃
Mic 5:8  תרם ידך על־צריך וכל־איביך יכרתו׃
Mic 5:9  והיה ביום־ההוא נאם־יהוה והכרתי סוסיך מקרבך והאבדתי מרכבתיך׃
Mic 5:10  והכרתי ערי ארצך והרסתי כל־מבצריך׃
Mic 5:11  והכרתי כשׁפים מידך ומעוננים לא יהיו־לך׃
Mic 5:12  והכרתי פסיליך ומצבותיך מקרבך ולא־תשׁתחוה עוד למעשׂה ידיך׃
Mic 5:13  ונתשׁתי אשׁיריך מקרבך והשׁמדתי עריך׃
Mic 5:14  ועשׂיתי באף ובחמה נקם את־הגוים אשׁר לא שׁמעו׃
Mic 6:1  שׁמעו־נא את אשׁר־יהוה אמר קום ריב את־ההרים ותשׁמענה הגבעות קולך׃
Mic 6:2  שׁמעו הרים את־ריב יהוה והאתנים מסדי ארץ כי ריב ליהוה עם־עמו ועם־ישׂראל יתוכח׃
Mic 6:3  עמי מה־עשׂיתי לך ומה הלאתיך ענה בי׃
Mic 6:4  כי העלתיך מארץ מצרים ומבית עבדים פדיתיך ואשׁלח לפניך את־משׁה אהרן ומרים׃
Mic 6:5  עמי זכר־נא מה־יעץ בלק מלך מואב ומה־ענה אתו בלעם בן־בעור מן־השׁטים עד־הגלגל למען דעת צדקות יהוה׃
Mic 6:6  במה אקדם יהוה אכף לאלהי מרום האקדמנו בעולות בעגלים בני שׁנה׃
Mic 6:7  הירצה יהוה באלפי אילים ברבבות נחלי־שׁמן האתן בכורי פשׁעי פרי בטני חטאת נפשׁי׃
Mic 6:8  הגיד לך אדם מה־טוב ומה־יהוה דורשׁ ממך כי אם־עשׂות משׁפט ואהבת חסד והצנע לכת עם־אלהיך׃
Mic 6:9  קול יהוה לעיר יקרא ותושׁיה יראה שׁמך שׁמעו מטה ומי יעדה׃
Mic 6:10  עוד האשׁ בית רשׁע אצרות רשׁע ואיפת רזון זעומה׃
Mic 6:11  האזכה במאזני רשׁע ובכיס אבני מרמה׃
Mic 6:12  אשׁר עשׁיריה מלאו חמס וישׁביה דברו־שׁקר ולשׁונם רמיה בפיהם׃
Mic 6:13  וגם־אני החליתי הכותך השׁמם על־חטאתך׃
Mic 6:14  אתה תאכל ולא תשׂבע וישׁחך בקרבך ותסג ולא תפליט ואשׁר תפלט לחרב אתן׃
Mic 6:15  אתה תזרע ולא תקצור אתה תדרך־זית ולא־תסוך שׁמן ותירושׁ ולא תשׁתה־יין׃
Mic 6:16  וישׁתמר חקות עמרי וכל מעשׂה בית־אחאב ותלכו במעצותם למען תתי אתך לשׁמה וישׁביה לשׁרקה וחרפת עמי תשׂאו׃
Mic 7:1  אללי לי כי הייתי כאספי־קיץ כעללת בציר אין־אשׁכול לאכול בכורה אותה נפשׁי׃
Mic 7:2  אבד חסיד מן־הארץ וישׁר באדם אין כלם לדמים יארבו אישׁ את־אחיהו יצודו חרם׃
Mic 7:3  על־הרע כפים להיטיב השׂר שׁאל והשׁפט בשׁלום והגדול דבר הות נפשׁו הוא ויעבתוה׃
Mic 7:4  טובם כחדק ישׁר ממסוכה יום מצפיך פקדתך באה עתה תהיה מבוכתם׃
Mic 7:5  אל־תאמינו ברע אל־תבטחו באלוף משׁכבת חיקך שׁמר פתחי־פיך׃
Mic 7:6  כי־בן מנבל אב בת קמה באמה כלה בחמתה איבי אישׁ אנשׁי ביתו׃
Mic 7:7  ואני ביהוה אצפה אוחילה לאלהי ישׁעי ישׁמעני אלהי׃
Mic 7:8  אל־תשׂמחי איבתי לי כי נפלתי קמתי כי־אשׁב בחשׁך יהוה אור לי׃
Mic 7:9  זעף יהוה אשׂא כי חטאתי לו עד אשׁר יריב ריבי ועשׂה משׁפטי יוציאני לאור אראה בצדקתו׃
Mic 7:10  ותרא איבתי ותכסה בושׁה האמרה אלי איו יהוה אלהיך עיני תראינה בה עתה תהיה למרמס כטיט חוצות׃
Mic 7:11  יום לבנות גדריך יום ההוא ירחק־חק׃
Mic 7:12  יום הוא ועדיך יבוא למני אשׁור וערי מצור ולמני מצור ועד־נהר וים מים והר ההר׃
Mic 7:13  והיתה הארץ לשׁממה על־ישׁביה מפרי מעלליהם׃
Mic 7:14  רעה עמך בשׁבטך צאן נחלתך שׁכני לבדד יער בתוך כרמל ירעו בשׁן וגלעד כימי עולם׃
Mic 7:15  כימי צאתך מארץ מצרים אראנו נפלאות׃
Mic 7:16  יראו גוים ויבשׁו מכל גבורתם ישׂימו יד על־פה אזניהם תחרשׁנה׃
Mic 7:17  ילחכו עפר כנחשׁ כזחלי ארץ ירגזו ממסגרתיהם אל־יהוה אלהינו יפחדו ויראו ממך׃
Mic 7:18  מי־אל כמוך נשׂא עון ועבר על־פשׁע לשׁארית נחלתו לא־החזיק לעד אפו כי־חפץ חסד הוא׃
Mic 7:19  ישׁוב ירחמנו יכבשׁ עונתינו ותשׁליך במצלות ים כל־חטאותם׃
Mic 7:20  תתן אמת ליעקב חסד לאברהם אשׁר־נשׁבעת לאבתינו מימי קדם׃


\end{document}