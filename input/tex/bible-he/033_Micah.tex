\begin{document}

\title{מיכה}


\chapter{1}

\par 1 דבר־יהוה אשׁר היה אל־מיכה המרשׁתי בימי יותם אחז יחזקיה מלכי יהודה אשׁר־חזה על־שׁמרון וירושׁלם׃
\par 2 שׁמעו עמים כלם הקשׁיבי ארץ ומלאה ויהי אדני יהוה בכם לעד אדני מהיכל קדשׁו׃
\par 3 כי־הנה יהוה יצא ממקומו וירד ודרך על־במותי ארץ׃
\par 4 ונמסו ההרים תחתיו והעמקים יתבקעו כדונג מפני האשׁ כמים מגרים במורד׃
\par 5 בפשׁע יעקב כל־זאת ובחטאות בית ישׂראל מי־פשׁע יעקב הלוא שׁמרון ומי במות יהודה הלוא ירושׁלם׃
\par 6 ושׂמתי שׁמרון לעי השׂדה למטעי כרם והגרתי לגי אבניה ויסדיה אגלה׃
\par 7 וכל־פסיליה יכתו וכל־אתנניה ישׂרפו באשׁ וכל־עצביה אשׂים שׁממה כי מאתנן זונה קבצה ועד־אתנן זונה ישׁובו׃
\par 8 על־זאת אספדה ואילילה אילכה שׁילל וערום אעשׂה מספד כתנים ואבל כבנות יענה׃
\par 9 כי אנושׁה מכותיה כי־באה עד־יהודה נגע עד־שׁער עמי עד־ירושׁלם׃
\par 10 בגת אל־תגידו בכו אל־תבכו בבית לעפרה עפר התפלשׁתי׃
\par 11 עברי לכם יושׁבת שׁפיר עריה־בשׁת לא יצאה יושׁבת צאנן מספד בית האצל יקח מכם עמדתו׃
\par 12 כי־חלה לטוב יושׁבת מרות כי־ירד רע מאת יהוה לשׁער ירושׁלם׃
\par 13 רתם המרכבה לרכשׁ יושׁבת לכישׁ ראשׁית חטאת היא לבת־ציון כי־בך נמצאו פשׁעי ישׂראל׃
\par 14 לכן תתני שׁלוחים על מורשׁת גת בתי אכזיב לאכזב למלכי ישׂראל׃
\par 15 עד הירשׁ אבי לך יושׁבת מרשׁה עד־עדלם יבוא כבוד ישׂראל׃
\par 16 קרחי וגזי על־בני תענוגיך הרחבי קרחתך כנשׁר כי גלו ממך׃

\chapter{2}

\par 1 הוי חשׁבי־און ופעלי רע על־משׁכבותם באור הבקר יעשׂוה כי ישׁ־לאל ידם׃
\par 2 וחמדו שׂדות וגזלו ובתים ונשׂאו ועשׁקו גבר וביתו ואישׁ ונחלתו׃
\par 3 לכן כה אמר יהוה הנני חשׁב על־המשׁפחה הזאת רעה אשׁר לא־תמישׁו משׁם צוארתיכם ולא תלכו רומה כי עת רעה היא׃
\par 4 ביום ההוא ישׂא עליכם משׁל ונהה נהי נהיה אמר שׁדוד נשׁדנו חלק עמי ימיר איך ימישׁ לי לשׁובב שׂדינו יחלק׃
\par 5 לכן לא־יהיה לך משׁליך חבל בגורל בקהל יהוה׃
\par 6 אל־תטפו יטיפון לא־יטפו לאלה לא יסג כלמות׃
\par 7 האמור בית־יעקב הקצר רוח יהוה אם־אלה מעלליו הלוא דברי ייטיבו עם הישׁר הולך׃
\par 8 ואתמול עמי לאויב יקומם ממול שׂלמה אדר תפשׁטון מעברים בטח שׁובי מלחמה׃
\par 9 נשׁי עמי תגרשׁון מבית תענגיה מעל עלליה תקחו הדרי לעולם׃
\par 10 קומו ולכו כי לא־זאת המנוחה בעבור טמאה תחבל וחבל נמרץ׃
\par 11 לו־אישׁ הלך רוח ושׁקר כזב אטף לך ליין ולשׁכר והיה מטיף העם הזה׃
\par 12 אסף אאסף יעקב כלך קבץ אקבץ שׁארית ישׂראל יחד אשׂימנו כצאן בצרה כעדר בתוך הדברו תהימנה מאדם׃
\par 13 עלה הפרץ לפניהם פרצו ויעברו שׁער ויצאו בו ויעבר מלכם לפניהם ויהוה בראשׁם׃

\chapter{3}

\par 1 ואמר שׁמעו־נא ראשׁי יעקב וקציני בית ישׂראל הלוא לכם לדעת את־המשׁפט׃
\par 2 שׂנאי טוב ואהבי רעה גזלי עורם מעליהם ושׁארם מעל עצמותם׃
\par 3 ואשׁר אכלו שׁאר עמי ועורם מעליהם הפשׁיטו ואת־עצמתיהם פצחו ופרשׂו כאשׁר בסיר וכבשׂר בתוך קלחת׃
\par 4 אז יזעקו אל־יהוה ולא יענה אותם ויסתר פניו מהם בעת ההיא כאשׁר הרעו מעלליהם׃
\par 5 כה אמר יהוה על־הנביאים המתעים את־עמי הנשׁכים בשׁניהם וקראו שׁלום ואשׁר לא־יתן על־פיהם וקדשׁו עליו מלחמה׃
\par 6 לכן לילה לכם מחזון וחשׁכה לכם מקסם ובאה השׁמשׁ על־הנביאים וקדר עליהם היום׃
\par 7 ובשׁו החזים וחפרו הקסמים ועטו על־שׂפם כלם כי אין מענה אלהים׃
\par 8 ואולם אנכי מלאתי כח את־רוח יהוה ומשׁפט וגבורה להגיד ליעקב פשׁעו ולישׂראל חטאתו׃
\par 9 שׁמעו־נא זאת ראשׁי בית יעקב וקציני בית ישׂראל המתעבים משׁפט ואת כל־הישׁרה יעקשׁו׃
\par 10 בנה ציון בדמים וירושׁלם בעולה׃
\par 11 ראשׁיה בשׁחד ישׁפטו וכהניה במחיר יורו ונביאיה בכסף יקסמו ועל־יהוה ישׁענו לאמר הלוא יהוה בקרבנו לא־תבוא עלינו רעה׃
\par 12 לכן בגללכם ציון שׂדה תחרשׁ וירושׁלם עיין תהיה והר הבית לבמות יער׃

\chapter{4}

\par 1 והיה באחרית הימים יהיה הר בית־יהוה נכון בראשׁ ההרים ונשׂא הוא מגבעות ונהרו עליו עמים׃
\par 2 והלכו גוים רבים ואמרו לכו ונעלה אל־הר־יהוה ואל־בית אלהי יעקב ויורנו מדרכיו ונלכה בארחתיו כי מציוןתצא תורה ודבר־יהוה מירושׁלם׃
\par 3 ושׁפט בין עמים רבים והוכיח לגוים עצמים עד־רחוק וכתתו חרבתיהם לאתים וחניתתיהם למזמרות לא־ישׂאו גוי אל־גוי חרב ולא־ילמדון עוד מלחמה׃
\par 4 וישׁבו אישׁ תחת גפנו ותחת תאנתו ואין מחריד כי־פי יהוה צבאות דבר׃
\par 5 כי כל־העמים ילכו אישׁ בשׁם אלהיו ואנחנו נלך בשׁם־יהוה אלהינו לעולם ועד׃
\par 6 ביום ההוא נאם־יהוה אספה הצלעה והנדחה אקבצה ואשׁר הרעתי׃
\par 7 ושׂמתי את־הצלעה לשׁארית והנהלאה לגוי עצום ומלך יהוה עליהם בהר ציון מעתה ועד־עולם׃
\par 8 ואתה מגדל־עדר עפל בת־ציון עדיך תאתה ובאה הממשׁלה הראשׁנה ממלכת לבת־ירושׁלם׃
\par 9 עתה למה תריעי רע המלך אין־בך אם־יועצך אבד כי־החזיקך חיל כיולדה׃
\par 10 חולי וגחי בת־ציון כיולדה כי־עתה תצאי מקריה ושׁכנת בשׂדה ובאת עד־בבל שׁם תנצלי שׁם יגאלך יהוה מכף איביך׃
\par 11 ועתה נאספו עליך גוים רבים האמרים תחנף ותחז בציון עינינו׃
\par 12 והמה לא ידעו מחשׁבות יהוה ולא הבינו עצתו כי קבצם כעמיר גרנה׃
\par 13 קומי ודושׁי בת־ציון כי־קרנך אשׂים ברזל ופרסתיך אשׂים נחושׁה והדקות עמים רבים והחרמתי ליהוה בצעם וחילם לאדון כל־הארץ׃
\par 14 עתה תתגדדי בת־גדוד מצור שׂם עלינו בשׁבט יכו על־הלחי את שׁפט ישׂראל׃

\chapter{5}

\par 1 ואתה בית־לחם אפרתה צעיר להיות באלפי יהודה ממך לי יצא להיות מושׁל בישׂראל ומוצאתיו מקדם מימי עולם׃
\par 2 לכן יתנם עד־עת יולדה ילדה ויתר אחיו ישׁובון על־בני ישׂראל׃
\par 3 ועמד ורעה בעז יהוה בגאון שׁם יהוה אלהיו וישׁבו כי־עתה יגדל עד־אפסי־ארץ׃
\par 4 והיה זה שׁלום אשׁור כי־יבוא בארצנו וכי ידרך בארמנתינו והקמנו עליו שׁבעה רעים ושׁמנה נסיכי אדם׃
\par 5 ורעו את־ארץ אשׁור בחרב ואת־ארץ נמרד בפתחיה והציל מאשׁור כי־יבוא בארצנו וכי ידרך בגבולנו׃
\par 6 והיה שׁארית יעקב בקרב עמים רבים כטל מאת יהוה כרביבים עלי־עשׂב אשׁר לא־יקוה לאישׁ ולא ייחל לבני אדם׃
\par 7 והיה שׁארית יעקב בגוים בקרב עמים רבים כאריה בבהמות יער ככפיר בעדרי־צאן אשׁר אם עבר ורמס וטרף ואין מציל׃
\par 8 תרם ידך על־צריך וכל־איביך יכרתו׃
\par 9 והיה ביום־ההוא נאם־יהוה והכרתי סוסיך מקרבך והאבדתי מרכבתיך׃
\par 10 והכרתי ערי ארצך והרסתי כל־מבצריך׃
\par 11 והכרתי כשׁפים מידך ומעוננים לא יהיו־לך׃
\par 12 והכרתי פסיליך ומצבותיך מקרבך ולא־תשׁתחוה עוד למעשׂה ידיך׃
\par 13 ונתשׁתי אשׁיריך מקרבך והשׁמדתי עריך׃
\par 14 ועשׂיתי באף ובחמה נקם את־הגוים אשׁר לא שׁמעו׃

\chapter{6}

\par 1 שׁמעו־נא את אשׁר־יהוה אמר קום ריב את־ההרים ותשׁמענה הגבעות קולך׃
\par 2 שׁמעו הרים את־ריב יהוה והאתנים מסדי ארץ כי ריב ליהוה עם־עמו ועם־ישׂראל יתוכח׃
\par 3 עמי מה־עשׂיתי לך ומה הלאתיך ענה בי׃
\par 4 כי העלתיך מארץ מצרים ומבית עבדים פדיתיך ואשׁלח לפניך את־משׁה אהרן ומרים׃
\par 5 עמי זכר־נא מה־יעץ בלק מלך מואב ומה־ענה אתו בלעם בן־בעור מן־השׁטים עד־הגלגל למען דעת צדקות יהוה׃
\par 6 במה אקדם יהוה אכף לאלהי מרום האקדמנו בעולות בעגלים בני שׁנה׃
\par 7 הירצה יהוה באלפי אילים ברבבות נחלי־שׁמן האתן בכורי פשׁעי פרי בטני חטאת נפשׁי׃
\par 8 הגיד לך אדם מה־טוב ומה־יהוה דורשׁ ממך כי אם־עשׂות משׁפט ואהבת חסד והצנע לכת עם־אלהיך׃
\par 9 קול יהוה לעיר יקרא ותושׁיה יראה שׁמך שׁמעו מטה ומי יעדה׃
\par 10 עוד האשׁ בית רשׁע אצרות רשׁע ואיפת רזון זעומה׃
\par 11 האזכה במאזני רשׁע ובכיס אבני מרמה׃
\par 12 אשׁר עשׁיריה מלאו חמס וישׁביה דברו־שׁקר ולשׁונם רמיה בפיהם׃
\par 13 וגם־אני החליתי הכותך השׁמם על־חטאתך׃
\par 14 אתה תאכל ולא תשׂבע וישׁחך בקרבך ותסג ולא תפליט ואשׁר תפלט לחרב אתן׃
\par 15 אתה תזרע ולא תקצור אתה תדרך־זית ולא־תסוך שׁמן ותירושׁ ולא תשׁתה־יין׃
\par 16 וישׁתמר חקות עמרי וכל מעשׂה בית־אחאב ותלכו במעצותם למען תתי אתך לשׁמה וישׁביה לשׁרקה וחרפת עמי תשׂאו׃

\chapter{7}

\par 1 אללי לי כי הייתי כאספי־קיץ כעללת בציר אין־אשׁכול לאכול בכורה אותה נפשׁי׃
\par 2 אבד חסיד מן־הארץ וישׁר באדם אין כלם לדמים יארבו אישׁ את־אחיהו יצודו חרם׃
\par 3 על־הרע כפים להיטיב השׂר שׁאל והשׁפט בשׁלום והגדול דבר הות נפשׁו הוא ויעבתוה׃
\par 4 טובם כחדק ישׁר ממסוכה יום מצפיך פקדתך באה עתה תהיה מבוכתם׃
\par 5 אל־תאמינו ברע אל־תבטחו באלוף משׁכבת חיקך שׁמר פתחי־פיך׃
\par 6 כי־בן מנבל אב בת קמה באמה כלה בחמתה איבי אישׁ אנשׁי ביתו׃
\par 7 ואני ביהוה אצפה אוחילה לאלהי ישׁעי ישׁמעני אלהי׃
\par 8 אל־תשׂמחי איבתי לי כי נפלתי קמתי כי־אשׁב בחשׁך יהוה אור לי׃
\par 9 זעף יהוה אשׂא כי חטאתי לו עד אשׁר יריב ריבי ועשׂה משׁפטי יוציאני לאור אראה בצדקתו׃
\par 10 ותרא איבתי ותכסה בושׁה האמרה אלי איו יהוה אלהיך עיני תראינה בה עתה תהיה למרמס כטיט חוצות׃
\par 11 יום לבנות גדריך יום ההוא ירחק־חק׃
\par 12 יום הוא ועדיך יבוא למני אשׁור וערי מצור ולמני מצור ועד־נהר וים מים והר ההר׃
\par 13 והיתה הארץ לשׁממה על־ישׁביה מפרי מעלליהם׃
\par 14 רעה עמך בשׁבטך צאן נחלתך שׁכני לבדד יער בתוך כרמל ירעו בשׁן וגלעד כימי עולם׃
\par 15 כימי צאתך מארץ מצרים אראנו נפלאות׃
\par 16 יראו גוים ויבשׁו מכל גבורתם ישׂימו יד על־פה אזניהם תחרשׁנה׃
\par 17 ילחכו עפר כנחשׁ כזחלי ארץ ירגזו ממסגרתיהם אל־יהוה אלהינו יפחדו ויראו ממך׃
\par 18 מי־אל כמוך נשׂא עון ועבר על־פשׁע לשׁארית נחלתו לא־החזיק לעד אפו כי־חפץ חסד הוא׃
\par 19 ישׁוב ירחמנו יכבשׁ עונתינו ותשׁליך במצלות ים כל־חטאותם׃
\par 20 תתן אמת ליעקב חסד לאברהם אשׁר־נשׁבעת לאבתינו מימי קדם׃


\end{document}