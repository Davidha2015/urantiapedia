\begin{document}

\title{נחום}


\chapter{1}

\par 1 משׂא נינוה ספר חזון נחום האלקשׁי׃
\par 2 אל קנוא ונקם יהוה נקם יהוה ובעל חמה נקם יהוה לצריו ונוטר הוא לאיביו׃
\par 3 יהוה ארך אפים וגדול־כח ונקה לא ינקה יהוה בסופה ובשׂערה דרכו וענן אבק רגליו׃
\par 4 גוער בים ויבשׁהו וכל־הנהרות החריב אמלל בשׁן וכרמל ופרח לבנון אמלל׃
\par 5 הרים רעשׁו ממנו והגבעות התמגגו ותשׂא הארץ מפניו ותבל וכל־ישׁבי בה׃
\par 6 לפני זעמו מי יעמוד ומי יקום בחרון אפו חמתו נתכה כאשׁ והצרים נתצו ממנו׃
\par 7 טוב יהוה למעוז ביום צרה וידע חסי בו׃
\par 8 ובשׁטף עבר כלה יעשׂה מקומה ואיביו ירדף־חשׁך׃
\par 9 מה־תחשׁבון אל־יהוה כלה הוא עשׂה לא־תקום פעמים צרה׃
\par 10 כי עד־סירים סבכים וכסבאם סבואים אכלו כקשׁ יבשׁ מלא׃
\par 11 ממך יצא חשׁב על־יהוה רעה יעץ בליעל׃
\par 12 כה אמר יהוה אם־שׁלמים וכן רבים וכן נגזו ועבר וענתך לא אענך עוד׃
\par 13 ועתה אשׁבר מטהו מעליך ומוסרתיך אנתק׃
\par 14 וצוה עליך יהוה לא־יזרע משׁמך עוד מבית אלהיך אכרית פסל ומסכה אשׂים קברך כי קלות׃

\chapter{2}

\par 1 הנה על־ההרים רגלי מבשׂר משׁמיע שׁלום חגי יהודה חגיך שׁלמי נדריך כי לא יוסיף עוד לעבור־בך בליעל כלה נכרת׃
\par 2 עלה מפיץ על־פניך נצור מצרה צפה־דרך חזק מתנים אמץ כח מאד׃
\par 3 כי שׁב יהוה את־גאון יעקב כגאון ישׂראל כי בקקום בקקים וזמריהם שׁחתו׃
\par 4 מגן גבריהו מאדם אנשׁי־חיל מתלעים באשׁ־פלדות הרכב ביום הכינו והברשׁים הרעלו׃
\par 5 בחוצות יתהוללו הרכב ישׁתקשׁקון ברחבות מראיהן כלפידם כברקים ירוצצו׃
\par 6 יזכר אדיריו יכשׁלו בהלכותם ימהרו חומתה והכן הסכך׃
\par 7 שׁערי הנהרות נפתחו וההיכל נמוג׃
\par 8 והצב גלתה העלתה ואמהתיה מנהגות כקול יונים מתפפת על־לבבהן׃
\par 9 ונינוה כברכת־מים מימי היא והמה נסים עמדו עמדו ואין מפנה׃
\par 10 בזו כסף בזו זהב ואין קצה לתכונה כבד מכל כלי חמדה׃
\par 11 בוקה ומבוקה ומבלקה ולב נמס ופק ברכים וחלחלה בכל־מתנים ופני כלם קבצו פארור׃
\par 12 איה מעון אריות ומרעה הוא לכפרים אשׁר הלך אריה לביא שׁם גור אריה ואין מחריד׃
\par 13 אריה טרף בדי גרותיו ומחנק ללבאתיו וימלא־טרף חריו ומענתיו טרפה׃
\par 14 הנני אליך נאם יהוה צבאות והבערתי בעשׁן רכבה וכפיריך תאכל חרב והכרתי מארץ טרפך ולא־ישׁמע עוד קול מלאככה׃

\chapter{3}

\par 1 הוי עיר דמים כלה כחשׁ פרק מלאה לא ימישׁ טרף׃
\par 2 קול שׁוט וקול רעשׁ אופן וסוס דהר ומרכבה מרקדה׃
\par 3 פרשׁ מעלה ולהב חרב וברק חנית ורב חלל וכבד פגר ואין קצה לגויה יכשׁלו בגויתם׃
\par 4 מרב זנוני זונה טובת חן בעלת כשׁפים המכרת גוים בזנוניה ומשׁפחות בכשׁפיה׃
\par 5 הנני אליך נאם יהוה צבאות וגליתי שׁוליך על־פניך והראיתי גוים מערך וממלכות קלונך׃
\par 6 והשׁלכתי עליך שׁקצים ונבלתיך ושׂמתיך כראי׃
\par 7 והיה כל־ראיך ידוד ממך ואמר שׁדדה נינוה מי ינוד לה מאין אבקשׁ מנחמים לך׃
\par 8 התיטבי מנא אמון הישׁבה ביארים מים סביב לה אשׁר־חיל ים מים חומתה׃
\par 9 כושׁ עצמה ומצרים ואין קצה פוט ולובים היו בעזרתך׃
\par 10 גם־היא לגלה הלכה בשׁבי גם עלליה ירטשׁו בראשׁ כל־חוצות ועל־נכבדיה ידו גורל וכל־גדוליה רתקו בזקים׃
\par 11 גם־את תשׁכרי תהי נעלמה גם־את תבקשׁי מעוז מאויב׃
\par 12 כל־מבצריך תאנים עם־בכורים אם־ינועו ונפלו על־פי אוכל׃
\par 13 הנה עמך נשׁים בקרבך לאיביך פתוח נפתחו שׁערי ארצך אכלה אשׁ בריחיך׃
\par 14 מי מצור שׁאבי־לך חזקי מבצריך באי בטיט ורמסי בחמר החזיקי מלבן׃
\par 15 שׁם תאכלך אשׁ תכריתך חרב תאכלך כילק התכבד כילק התכבדי כארבה׃
\par 16 הרבית רכליך מכוכבי השׁמים ילק פשׁט ויעף׃
\par 17 מנזריך כארבה וטפסריך כגוב גבי החונים בגדרות ביום קרה שׁמשׁ זרחה ונודד ולא־נודע מקומו אים׃
\par 18 נמו רעיך מלך אשׁור ישׁכנו אדיריך נפשׁו עמך על־ההרים ואין מקבץ׃
\par 19 אין־כהה לשׁברך נחלה מכתך כל שׁמעי שׁמעך תקעו כף עליך כי על־מי לא־עברה רעתך תמיד׃


\end{document}