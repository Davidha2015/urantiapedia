\begin{document}

\title{Nahum}

Nah 1:1  משׂא נינוה ספר חזון נחום האלקשׁי׃
Nah 1:2  אל קנוא ונקם יהוה נקם יהוה ובעל חמה נקם יהוה לצריו ונוטר הוא לאיביו׃
Nah 1:3  יהוה ארך אפים וגדול־כח ונקה לא ינקה יהוה בסופה ובשׂערה דרכו וענן אבק רגליו׃
Nah 1:4  גוער בים ויבשׁהו וכל־הנהרות החריב אמלל בשׁן וכרמל ופרח לבנון אמלל׃
Nah 1:5  הרים רעשׁו ממנו והגבעות התמגגו ותשׂא הארץ מפניו ותבל וכל־ישׁבי בה׃
Nah 1:6  לפני זעמו מי יעמוד ומי יקום בחרון אפו חמתו נתכה כאשׁ והצרים נתצו ממנו׃
Nah 1:7  טוב יהוה למעוז ביום צרה וידע חסי בו׃
Nah 1:8  ובשׁטף עבר כלה יעשׂה מקומה ואיביו ירדף־חשׁך׃
Nah 1:9  מה־תחשׁבון אל־יהוה כלה הוא עשׂה לא־תקום פעמים צרה׃
Nah 1:10  כי עד־סירים סבכים וכסבאם סבואים אכלו כקשׁ יבשׁ מלא׃
Nah 1:11  ממך יצא חשׁב על־יהוה רעה יעץ בליעל׃
Nah 1:12  כה אמר יהוה אם־שׁלמים וכן רבים וכן נגזו ועבר וענתך לא אענך עוד׃
Nah 1:13  ועתה אשׁבר מטהו מעליך ומוסרתיך אנתק׃
Nah 1:14  וצוה עליך יהוה לא־יזרע משׁמך עוד מבית אלהיך אכרית פסל ומסכה אשׂים קברך כי קלות׃
Nah 2:1  הנה על־ההרים רגלי מבשׂר משׁמיע שׁלום חגי יהודה חגיך שׁלמי נדריך כי לא יוסיף עוד לעבור־בך בליעל כלה נכרת׃
Nah 2:2  עלה מפיץ על־פניך נצור מצרה צפה־דרך חזק מתנים אמץ כח מאד׃
Nah 2:3  כי שׁב יהוה את־גאון יעקב כגאון ישׂראל כי בקקום בקקים וזמריהם שׁחתו׃
Nah 2:4  מגן גבריהו מאדם אנשׁי־חיל מתלעים באשׁ־פלדות הרכב ביום הכינו והברשׁים הרעלו׃
Nah 2:5  בחוצות יתהוללו הרכב ישׁתקשׁקון ברחבות מראיהן כלפידם כברקים ירוצצו׃
Nah 2:6  יזכר אדיריו יכשׁלו בהלכותם ימהרו חומתה והכן הסכך׃
Nah 2:7  שׁערי הנהרות נפתחו וההיכל נמוג׃
Nah 2:8  והצב גלתה העלתה ואמהתיה מנהגות כקול יונים מתפפת על־לבבהן׃
Nah 2:9  ונינוה כברכת־מים מימי היא והמה נסים עמדו עמדו ואין מפנה׃
Nah 2:10  בזו כסף בזו זהב ואין קצה לתכונה כבד מכל כלי חמדה׃
Nah 2:11  בוקה ומבוקה ומבלקה ולב נמס ופק ברכים וחלחלה בכל־מתנים ופני כלם קבצו פארור׃
Nah 2:12  איה מעון אריות ומרעה הוא לכפרים אשׁר הלך אריה לביא שׁם גור אריה ואין מחריד׃
Nah 2:13  אריה טרף בדי גרותיו ומחנק ללבאתיו וימלא־טרף חריו ומענתיו טרפה׃
Nah 2:14  הנני אליך נאם יהוה צבאות והבערתי בעשׁן רכבה וכפיריך תאכל חרב והכרתי מארץ טרפך ולא־ישׁמע עוד קול מלאככה׃
Nah 3:1  הוי עיר דמים כלה כחשׁ פרק מלאה לא ימישׁ טרף׃
Nah 3:2  קול שׁוט וקול רעשׁ אופן וסוס דהר ומרכבה מרקדה׃
Nah 3:3  פרשׁ מעלה ולהב חרב וברק חנית ורב חלל וכבד פגר ואין קצה לגויה יכשׁלו בגויתם׃
Nah 3:4  מרב זנוני זונה טובת חן בעלת כשׁפים המכרת גוים בזנוניה ומשׁפחות בכשׁפיה׃
Nah 3:5  הנני אליך נאם יהוה צבאות וגליתי שׁוליך על־פניך והראיתי גוים מערך וממלכות קלונך׃
Nah 3:6  והשׁלכתי עליך שׁקצים ונבלתיך ושׂמתיך כראי׃
Nah 3:7  והיה כל־ראיך ידוד ממך ואמר שׁדדה נינוה מי ינוד לה מאין אבקשׁ מנחמים לך׃
Nah 3:8  התיטבי מנא אמון הישׁבה ביארים מים סביב לה אשׁר־חיל ים מים חומתה׃
Nah 3:9  כושׁ עצמה ומצרים ואין קצה פוט ולובים היו בעזרתך׃
Nah 3:10  גם־היא לגלה הלכה בשׁבי גם עלליה ירטשׁו בראשׁ כל־חוצות ועל־נכבדיה ידו גורל וכל־גדוליה רתקו בזקים׃
Nah 3:11  גם־את תשׁכרי תהי נעלמה גם־את תבקשׁי מעוז מאויב׃
Nah 3:12  כל־מבצריך תאנים עם־בכורים אם־ינועו ונפלו על־פי אוכל׃
Nah 3:13  הנה עמך נשׁים בקרבך לאיביך פתוח נפתחו שׁערי ארצך אכלה אשׁ בריחיך׃
Nah 3:14  מי מצור שׁאבי־לך חזקי מבצריך באי בטיט ורמסי בחמר החזיקי מלבן׃
Nah 3:15  שׁם תאכלך אשׁ תכריתך חרב תאכלך כילק התכבד כילק התכבדי כארבה׃
Nah 3:16  הרבית רכליך מכוכבי השׁמים ילק פשׁט ויעף׃
Nah 3:17  מנזריך כארבה וטפסריך כגוב גבי החונים בגדרות ביום קרה שׁמשׁ זרחה ונודד ולא־נודע מקומו אים׃
Nah 3:18  נמו רעיך מלך אשׁור ישׁכנו אדיריך נפשׁו עמך על־ההרים ואין מקבץ׃
Nah 3:19  אין־כהה לשׁברך נחלה מכתך כל שׁמעי שׁמעך תקעו כף עליך כי על־מי לא־עברה רעתך תמיד׃


\end{document}