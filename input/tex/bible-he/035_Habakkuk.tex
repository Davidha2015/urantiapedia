\begin{document}

\title{Habakkuk}

Hab 1:1  המשׂא אשׁר חזה חבקוק הנביא׃
Hab 1:2  עד־אנה יהוה שׁועתי ולא תשׁמע אזעק אליך חמס ולא תושׁיע׃
Hab 1:3  למה תראני און ועמל תביט ושׁד וחמס לנגדי ויהי ריב ומדון ישׂא׃
Hab 1:4  על־כן תפוג תורה ולא־יצא לנצח משׁפט כי רשׁע מכתיר את־הצדיק על־כן יצא משׁפט מעקל׃
Hab 1:5  ראו בגוים והביטו והתמהו תמהו כי־פעל פעל בימיכם לא תאמינו כי יספר׃
Hab 1:6  כי־הנני מקים את־הכשׂדים הגוי המר והנמהר ההולך למרחבי־ארץ לרשׁת משׁכנות לא־לו׃
Hab 1:7  אים ונורא הוא ממנו משׁפטו ושׂאתו יצא׃
Hab 1:8  וקלו מנמרים סוסיו וחדו מזאבי ערב ופשׁו פרשׁיו ופרשׁיו מרחוק יבאו יעפו כנשׁר חשׁ לאכול׃
Hab 1:9  כלה לחמס יבוא מגמת פניהם קדימה ויאסף כחול שׁבי׃
Hab 1:10  והוא במלכים יתקלס ורזנים משׂחק לו הוא לכל־מבצר ישׂחק ויצבר עפר וילכדה׃
Hab 1:11  אז חלף רוח ויעבר ואשׁם זו כחו לאלהו׃
Hab 1:12  הלוא אתה מקדם יהוה אלהי קדשׁי לא נמות יהוה למשׁפט שׂמתו וצור להוכיח יסדתו׃
Hab 1:13  טהור עינים מראות רע והביט אל־עמל לא תוכל למה תביט בוגדים תחרישׁ בבלע רשׁע צדיק ממנו׃
Hab 1:14  ותעשׂה אדם כדגי הים כרמשׂ לא־משׁל בו׃
Hab 1:15  כלה בחכה העלה יגרהו בחרמו ויאספהו במכמרתו על־כן ישׂמח ויגיל׃
Hab 1:16  על־כן יזבח לחרמו ויקטר למכמרתו כי בהמה שׁמן חלקו ומאכלו בראה׃
Hab 1:17  העל כן יריק חרמו ותמיד להרג גוים לא יחמול׃
Hab 2:1  על־משׁמרתי אעמדה ואתיצבה על־מצור ואצפה לראות מה־ידבר־בי ומה אשׁיב על־תוכחתי׃
Hab 2:2  ויענני יהוה ויאמר כתוב חזון ובאר על־הלחות למען ירוץ קורא בו׃
Hab 2:3  כי עוד חזון למועד ויפח לקץ ולא יכזב אם־יתמהמה חכה־לו כי־בא יבא לא יאחר׃
Hab 2:4  הנה עפלה לא־ישׁרה נפשׁו בו וצדיק באמונתו יחיה׃
Hab 2:5  ואף כי־היין בוגד גבר יהיר ולא ינוה אשׁר הרחיב כשׁאול נפשׁו והוא כמות ולא ישׂבע ויאסף אליו כל־הגוים ויקבץ אליו כל־העמים׃
Hab 2:6  הלוא־אלה כלם עליו משׁל ישׂאו ומליצה חידות לו ויאמר הוי המרבה לא־לו עד־מתי ומכביד עליו עבטיט׃
Hab 2:7  הלוא פתע יקומו נשׁכיך ויקצו מזעזעיך והיית למשׁסות למו׃
Hab 2:8  כי אתה שׁלות גוים רבים ישׁלוך כל־יתר עמים מדמי אדם וחמס־ארץ קריה וכל־ישׁבי בה׃
Hab 2:9  הוי בצע בצע רע לביתו לשׂום במרום קנו להנצל מכף־רע׃
Hab 2:10  יעצת בשׁת לביתך קצות־עמים רבים וחוטא נפשׁך׃
Hab 2:11  כי־אבן מקיר תזעק וכפיס מעץ יעננה׃
Hab 2:12  הוי בנה עיר בדמים וכונן קריה בעולה׃
Hab 2:13  הלוא הנה מאת יהוה צבאות וייגעו עמים בדי־אשׁ ולאמים בדי־ריק יעפו׃
Hab 2:14  כי תמלא הארץ לדעת את־כבוד יהוה כמים יכסו על־ים׃
Hab 2:15  הוי משׁקה רעהו מספח חמתך ואף שׁכר למען הביט על־מעוריהם׃
Hab 2:16  שׂבעת קלון מכבוד שׁתה גם־אתה והערל תסוב עליך כוס ימין יהוה וקיקלון על־כבודך׃
Hab 2:17  כי חמס לבנון יכסך ושׁד בהמות יחיתן מדמי אדם וחמס־ארץ קריה וכל־ישׁבי בה׃
Hab 2:18  מה־הועיל פסל כי פסלו יצרו מסכה ומורה שׁקר כי בטח יצר יצרו עליו לעשׂות אלילים אלמים׃
Hab 2:19  הוי אמר לעץ הקיצה עורי לאבן דומם הוא יורה הנה־הוא תפושׂ זהב וכסף וכל־רוח אין בקרבו׃
Hab 2:20  ויהוה בהיכל קדשׁו הס מפניו כל־הארץ׃
Hab 3:1  תפלה לחבקוק הנביא על שׁגינות׃
Hab 3:2  יהוה שׁמעתי שׁמעך יראתי יהוה פעלך בקרב שׁנים חייהו בקרב שׁנים תודיע ברגז רחם תזכור׃
Hab 3:3  אלוה מתימן יבוא וקדושׁ מהר־פארן סלה כסה שׁמים הודו ותהלתו מלאה הארץ׃
Hab 3:4  ונגה כאור תהיה קרנים מידו לו ושׁם חביון עזה׃
Hab 3:5  לפניו ילך דבר ויצא רשׁף לרגליו׃
Hab 3:6  עמד וימדד ארץ ראה ויתר גוים ויתפצצו הררי־עד שׁחו גבעות עולם הליכות עולם לו׃
Hab 3:7  תחת און ראיתי אהלי כושׁן ירגזון יריעות ארץ מדין׃
Hab 3:8  הבנהרים חרה יהוה אם בנהרים אפך אם־בים עברתך כי תרכב על־סוסיך מרכבתיך ישׁועה׃
Hab 3:9  עריה תעור קשׁתך שׁבעות מטות אמר סלה נהרות תבקע־ארץ׃
Hab 3:10  ראוך יחילו הרים זרם מים עבר נתן תהום קולו רום ידיהו נשׂא׃
Hab 3:11  שׁמשׁ ירח עמד זבלה לאור חציך יהלכו לנגה ברק חניתך׃
Hab 3:12  בזעם תצעד־ארץ באף תדושׁ גוים׃
Hab 3:13  יצאת לישׁע עמך לישׁע את־משׁיחך מחצת ראשׁ מבית רשׁע ערות יסוד עד־צואר סלה׃
Hab 3:14  נקבת במטיו ראשׁ פרזו יסערו להפיצני עליצתם כמו־לאכל עני במסתר׃
Hab 3:15  דרכת בים סוסיך חמר מים רבים׃
Hab 3:16  שׁמעתי ותרגז בטני לקול צללו שׂפתי יבוא רקב בעצמי ותחתי ארגז אשׁר אנוח ליום צרה לעלות לעם יגודנו׃
Hab 3:17  כי־תאנה לא־תפרח ואין יבול בגפנים כחשׁ מעשׂה־זית ושׁדמות לא־עשׂה אכל גזר ממכלה צאן ואין בקר ברפתים׃
Hab 3:18  ואני ביהוה אעלוזה אגילה באלהי ישׁעי׃
Hab 3:19  יהוה אדני חילי וישׂם רגלי כאילות ועל במותי ידרכני למנצח בנגינותי׃


\end{document}