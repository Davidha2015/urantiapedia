\begin{document}

\title{חבקוק}


\chapter{1}

\par 1 המשׂא אשׁר חזה חבקוק הנביא׃
\par 2 עד־אנה יהוה שׁועתי ולא תשׁמע אזעק אליך חמס ולא תושׁיע׃
\par 3 למה תראני און ועמל תביט ושׁד וחמס לנגדי ויהי ריב ומדון ישׂא׃
\par 4 על־כן תפוג תורה ולא־יצא לנצח משׁפט כי רשׁע מכתיר את־הצדיק על־כן יצא משׁפט מעקל׃
\par 5 ראו בגוים והביטו והתמהו תמהו כי־פעל פעל בימיכם לא תאמינו כי יספר׃
\par 6 כי־הנני מקים את־הכשׂדים הגוי המר והנמהר ההולך למרחבי־ארץ לרשׁת משׁכנות לא־לו׃
\par 7 אים ונורא הוא ממנו משׁפטו ושׂאתו יצא׃
\par 8 וקלו מנמרים סוסיו וחדו מזאבי ערב ופשׁו פרשׁיו ופרשׁיו מרחוק יבאו יעפו כנשׁר חשׁ לאכול׃
\par 9 כלה לחמס יבוא מגמת פניהם קדימה ויאסף כחול שׁבי׃
\par 10 והוא במלכים יתקלס ורזנים משׂחק לו הוא לכל־מבצר ישׂחק ויצבר עפר וילכדה׃
\par 11 אז חלף רוח ויעבר ואשׁם זו כחו לאלהו׃
\par 12 הלוא אתה מקדם יהוה אלהי קדשׁי לא נמות יהוה למשׁפט שׂמתו וצור להוכיח יסדתו׃
\par 13 טהור עינים מראות רע והביט אל־עמל לא תוכל למה תביט בוגדים תחרישׁ בבלע רשׁע צדיק ממנו׃
\par 14 ותעשׂה אדם כדגי הים כרמשׂ לא־משׁל בו׃
\par 15 כלה בחכה העלה יגרהו בחרמו ויאספהו במכמרתו על־כן ישׂמח ויגיל׃
\par 16 על־כן יזבח לחרמו ויקטר למכמרתו כי בהמה שׁמן חלקו ומאכלו בראה׃
\par 17 העל כן יריק חרמו ותמיד להרג גוים לא יחמול׃

\chapter{2}

\par 1 על־משׁמרתי אעמדה ואתיצבה על־מצור ואצפה לראות מה־ידבר־בי ומה אשׁיב על־תוכחתי׃
\par 2 ויענני יהוה ויאמר כתוב חזון ובאר על־הלחות למען ירוץ קורא בו׃
\par 3 כי עוד חזון למועד ויפח לקץ ולא יכזב אם־יתמהמה חכה־לו כי־בא יבא לא יאחר׃
\par 4 הנה עפלה לא־ישׁרה נפשׁו בו וצדיק באמונתו יחיה׃
\par 5 ואף כי־היין בוגד גבר יהיר ולא ינוה אשׁר הרחיב כשׁאול נפשׁו והוא כמות ולא ישׂבע ויאסף אליו כל־הגוים ויקבץ אליו כל־העמים׃
\par 6 הלוא־אלה כלם עליו משׁל ישׂאו ומליצה חידות לו ויאמר הוי המרבה לא־לו עד־מתי ומכביד עליו עבטיט׃
\par 7 הלוא פתע יקומו נשׁכיך ויקצו מזעזעיך והיית למשׁסות למו׃
\par 8 כי אתה שׁלות גוים רבים ישׁלוך כל־יתר עמים מדמי אדם וחמס־ארץ קריה וכל־ישׁבי בה׃
\par 9 הוי בצע בצע רע לביתו לשׂום במרום קנו להנצל מכף־רע׃
\par 10 יעצת בשׁת לביתך קצות־עמים רבים וחוטא נפשׁך׃
\par 11 כי־אבן מקיר תזעק וכפיס מעץ יעננה׃
\par 12 הוי בנה עיר בדמים וכונן קריה בעולה׃
\par 13 הלוא הנה מאת יהוה צבאות וייגעו עמים בדי־אשׁ ולאמים בדי־ריק יעפו׃
\par 14 כי תמלא הארץ לדעת את־כבוד יהוה כמים יכסו על־ים׃
\par 15 הוי משׁקה רעהו מספח חמתך ואף שׁכר למען הביט על־מעוריהם׃
\par 16 שׂבעת קלון מכבוד שׁתה גם־אתה והערל תסוב עליך כוס ימין יהוה וקיקלון על־כבודך׃
\par 17 כי חמס לבנון יכסך ושׁד בהמות יחיתן מדמי אדם וחמס־ארץ קריה וכל־ישׁבי בה׃
\par 18 מה־הועיל פסל כי פסלו יצרו מסכה ומורה שׁקר כי בטח יצר יצרו עליו לעשׂות אלילים אלמים׃
\par 19 הוי אמר לעץ הקיצה עורי לאבן דומם הוא יורה הנה־הוא תפושׂ זהב וכסף וכל־רוח אין בקרבו׃
\par 20 ויהוה בהיכל קדשׁו הס מפניו כל־הארץ׃

\chapter{3}

\par 1 תפלה לחבקוק הנביא על שׁגינות׃
\par 2 יהוה שׁמעתי שׁמעך יראתי יהוה פעלך בקרב שׁנים חייהו בקרב שׁנים תודיע ברגז רחם תזכור׃
\par 3 אלוה מתימן יבוא וקדושׁ מהר־פארן סלה כסה שׁמים הודו ותהלתו מלאה הארץ׃
\par 4 ונגה כאור תהיה קרנים מידו לו ושׁם חביון עזה׃
\par 5 לפניו ילך דבר ויצא רשׁף לרגליו׃
\par 6 עמד וימדד ארץ ראה ויתר גוים ויתפצצו הררי־עד שׁחו גבעות עולם הליכות עולם לו׃
\par 7 תחת און ראיתי אהלי כושׁן ירגזון יריעות ארץ מדין׃
\par 8 הבנהרים חרה יהוה אם בנהרים אפך אם־בים עברתך כי תרכב על־סוסיך מרכבתיך ישׁועה׃
\par 9 עריה תעור קשׁתך שׁבעות מטות אמר סלה נהרות תבקע־ארץ׃
\par 10 ראוך יחילו הרים זרם מים עבר נתן תהום קולו רום ידיהו נשׂא׃
\par 11 שׁמשׁ ירח עמד זבלה לאור חציך יהלכו לנגה ברק חניתך׃
\par 12 בזעם תצעד־ארץ באף תדושׁ גוים׃
\par 13 יצאת לישׁע עמך לישׁע את־משׁיחך מחצת ראשׁ מבית רשׁע ערות יסוד עד־צואר סלה׃
\par 14 נקבת במטיו ראשׁ פרזו יסערו להפיצני עליצתם כמו־לאכל עני במסתר׃
\par 15 דרכת בים סוסיך חמר מים רבים׃
\par 16 שׁמעתי ותרגז בטני לקול צללו שׂפתי יבוא רקב בעצמי ותחתי ארגז אשׁר אנוח ליום צרה לעלות לעם יגודנו׃
\par 17 כי־תאנה לא־תפרח ואין יבול בגפנים כחשׁ מעשׂה־זית ושׁדמות לא־עשׂה אכל גזר ממכלה צאן ואין בקר ברפתים׃
\par 18 ואני ביהוה אעלוזה אגילה באלהי ישׁעי׃
\par 19 יהוה אדני חילי וישׂם רגלי כאילות ועל במותי ידרכני למנצח בנגינותי׃


\end{document}