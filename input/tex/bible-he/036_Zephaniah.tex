\begin{document}

\title{צפניה}


\chapter{1}

\par 1 דבר־יהוה אשׁר היה אל־צפניה בן־כושׁי בן־גדליה בן־אמריה בן־חזקיה בימי יאשׁיהו בן־אמון מלך יהודה׃
\par 2 אסף אסף כל מעל פני האדמה נאם־יהוה׃
\par 3 אסף אדם ובהמה אסף עוף־השׁמים ודגי הים והמכשׁלות את־הרשׁעים והכרתי את־האדם מעל פני האדמה נאם־יהוה׃
\par 4 ונטיתי ידי על־יהודה ועל כל־יושׁבי ירושׁלם והכרתי מן־המקום הזה את־שׁאר הבעל את־שׁם הכמרים עם־הכהנים׃
\par 5 ואת־המשׁתחוים על־הגגות לצבא השׁמים ואת־המשׁתחוים הנשׁבעים ליהוה והנשׁבעים במלכם׃
\par 6 ואת־הנסוגים מאחרי יהוה ואשׁר לא־בקשׁו את־יהוה ולא דרשׁהו׃
\par 7 הס מפני אדני יהוה כי קרוב יום יהוה כי־הכין יהוה זבח הקדישׁ קראיו׃
\par 8 והיה ביום זבח יהוה ופקדתי על־השׂרים ועל־בני המלך ועל כל־הלבשׁים מלבושׁ נכרי׃
\par 9 ופקדתי על כל־הדולג על־המפתן ביום ההוא הממלאים בית אדניהם חמס ומרמה׃
\par 10 והיה ביום ההוא נאם־יהוה קול צעקה משׁער הדגים ויללה מן־המשׁנה ושׁבר גדול מהגבעות׃
\par 11 הילילו ישׁבי המכתשׁ כי נדמה כל־עם כנען נכרתו כל־נטילי כסף׃
\par 12 והיה בעת ההיא אחפשׂ את־ירושׁלם בנרות ופקדתי על־האנשׁים הקפאים על־שׁמריהם האמרים בלבבם לא־ייטיב יהוה ולא ירע׃
\par 13 והיה חילם למשׁסה ובתיהם לשׁממה ובנו בתים ולא ישׁבו ונטעו כרמים ולא ישׁתו את־יינם׃
\par 14 קרוב יום־יהוה הגדול קרוב ומהר מאד קול יום יהוה מר צרח שׁם גבור׃
\par 15 יום עברה היום ההוא יום צרה ומצוקה יום שׁאה ומשׁואה יום חשׁך ואפלה יום ענן וערפל׃
\par 16 יום שׁופר ותרועה על הערים הבצרות ועל הפנות הגבהות׃
\par 17 והצרתי לאדם והלכו כעורים כי ליהוה חטאו ושׁפך דמם כעפר ולחמם כגללים׃
\par 18 גם־כספם גם־זהבם לא־יוכל להצילם ביום עברת יהוה ובאשׁ קנאתו תאכל כל־הארץ כי־כלה אך־נבהלה יעשׂה את כל־ישׁבי הארץ׃

\chapter{2}

\par 1 התקושׁשׁו וקושׁו הגוי לא נכסף׃
\par 2 בטרם לדת חק כמץ עבר יום בטרם לא־יבוא עליכם חרון אף־יהוה בטרם לא־יבוא עליכם יום אף־יהוה׃
\par 3 בקשׁו את־יהוה כל־ענוי הארץ אשׁר משׁפטו פעלו בקשׁו־צדק בקשׁו ענוה אולי תסתרו ביום אף־יהוה׃
\par 4 כי עזה עזובה תהיה ואשׁקלון לשׁממה אשׁדוד בצהרים יגרשׁוה ועקרון תעקר׃
\par 5 הוי ישׁבי חבל הים גוי כרתים דבר־יהוה עליכם כנען ארץ פלשׁתים והאבדתיך מאין יושׁב׃
\par 6 והיתה חבל הים נות כרת רעים וגדרות צאן׃
\par 7 והיה חבל לשׁארית בית יהודה עליהם ירעון בבתי אשׁקלון בערב ירבצון כי יפקדם יהוה אלהיהם ושׁב שׁבותם׃
\par 8 שׁמעתי חרפת מואב וגדופי בני עמון אשׁר חרפו את־עמי ויגדילו על־גבולם׃
\par 9 לכן חי־אני נאם יהוה צבאות אלהי ישׂראל כי־מואב כסדם תהיה ובני עמון כעמרה ממשׁק חרול ומכרה־מלח ושׁממה עד־עולם שׁארית עמי יבזום ויתר גוי ינחלום׃
\par 10 זאת להם תחת גאונם כי חרפו ויגדלו על־עם יהוה צבאות׃
\par 11 נורא יהוה עליהם כי רזה את כל־אלהי הארץ וישׁתחוו־לו אישׁ ממקומו כל איי הגוים׃
\par 12 גם־אתם כושׁים חללי חרבי המה׃
\par 13 ויט ידו על־צפון ויאבד את־אשׁור וישׂם את־נינוה לשׁממה ציה כמדבר׃
\par 14 ורבצו בתוכה עדרים כל־חיתו־גוי גם־קאת גם־קפד בכפתריה ילינו קול ישׁורר בחלון חרב בסף כי ארזה ערה׃
\par 15 זאת העיר העליזה היושׁבת לבטח האמרה בלבבה אני ואפסי עוד איך היתה לשׁמה מרבץ לחיה כל עובר עליה ישׁרק יניע ידו׃

\chapter{3}

\par 1 הוי מראה ונגאלה העיר היונה׃
\par 2 לא שׁמעה בקול לא לקחה מוסר ביהוה לא בטחה אל־אלהיה לא קרבה׃
\par 3 שׂריה בקרבה אריות שׁאגים שׁפטיה זאבי ערב לא גרמו לבקר׃
\par 4 נביאיה פחזים אנשׁי בגדות כהניה חללו־קדשׁ חמסו תורה׃
\par 5 יהוה צדיק בקרבה לא יעשׂה עולה בבקר בבקר משׁפטו יתן לאור לא נעדר ולא־יודע עול בשׁת׃
\par 6 הכרתי גוים נשׁמו פנותם החרבתי חוצותם מבלי עובר נצדו עריהם מבלי־אישׁ מאין יושׁב׃
\par 7 אמרתי אך־תיראי אותי תקחי מוסר ולא־יכרת מעונה כל אשׁר־פקדתי עליה אכן השׁכימו השׁחיתו כל עלילותם׃
\par 8 לכן חכו־לי נאם־יהוה ליום קומי לעד כי משׁפטי לאסף גוים לקבצי ממלכות לשׁפך עליהם זעמי כל חרון אפי כי באשׁ קנאתי תאכל כל־הארץ׃
\par 9 כי־אז אהפך אל־עמים שׂפה ברורה לקרא כלם בשׁם יהוה לעבדו שׁכם אחד׃
\par 10 מעבר לנהרי־כושׁ עתרי בת־פוצי יובלון מנחתי׃
\par 11 ביום ההוא לא תבושׁי מכל עלילתיך אשׁר פשׁעת בי כי־אז אסיר מקרבך עליזי גאותך ולא־תוספי לגבהה עוד בהר קדשׁי׃
\par 12 והשׁארתי בקרבך עם עני ודל וחסו בשׁם יהוה׃
\par 13 שׁארית ישׂראל לא־יעשׂו עולה ולא־ידברו כזב ולא־ימצא בפיהם לשׁון תרמית כי־המה ירעו ורבצו ואין מחריד׃
\par 14 רני בת־ציון הריעו ישׂראל שׂמחי ועלזי בכל־לב בת ירושׁלם׃
\par 15 הסיר יהוה משׁפטיך פנה איבך מלך ישׂראל יהוה בקרבך לא־תיראי רע עוד׃
\par 16 ביום ההוא יאמר לירושׁלם אל־תיראי ציון אל־ירפו ידיך׃
\par 17 יהוה אלהיך בקרבך גבור יושׁיע ישׂישׂ עליך בשׂמחה יחרישׁ באהבתו יגיל עליך ברנה׃
\par 18 נוגי ממועד אספתי ממך היו משׂאת עליה חרפה׃
\par 19 הנני עשׂה את־כל־מעניך בעת ההיא והושׁעתי את־הצלעה והנדחה אקבץ ושׂמתים לתהלה ולשׁם בכל־הארץ בשׁתם׃
\par 20 בעת ההיא אביא אתכם ובעת קבצי אתכם כי־אתן אתכם לשׁם ולתהלה בכל עמי הארץ בשׁובי את־שׁבותיכם לעיניכם אמר יהוה׃


\end{document}