\begin{document}

\title{Zephaniah}

Zep 1:1  דבר־יהוה אשׁר היה אל־צפניה בן־כושׁי בן־גדליה בן־אמריה בן־חזקיה בימי יאשׁיהו בן־אמון מלך יהודה׃
Zep 1:2  אסף אסף כל מעל פני האדמה נאם־יהוה׃
Zep 1:3  אסף אדם ובהמה אסף עוף־השׁמים ודגי הים והמכשׁלות את־הרשׁעים והכרתי את־האדם מעל פני האדמה נאם־יהוה׃
Zep 1:4  ונטיתי ידי על־יהודה ועל כל־יושׁבי ירושׁלם והכרתי מן־המקום הזה את־שׁאר הבעל את־שׁם הכמרים עם־הכהנים׃
Zep 1:5  ואת־המשׁתחוים על־הגגות לצבא השׁמים ואת־המשׁתחוים הנשׁבעים ליהוה והנשׁבעים במלכם׃
Zep 1:6  ואת־הנסוגים מאחרי יהוה ואשׁר לא־בקשׁו את־יהוה ולא דרשׁהו׃
Zep 1:7  הס מפני אדני יהוה כי קרוב יום יהוה כי־הכין יהוה זבח הקדישׁ קראיו׃
Zep 1:8  והיה ביום זבח יהוה ופקדתי על־השׂרים ועל־בני המלך ועל כל־הלבשׁים מלבושׁ נכרי׃
Zep 1:9  ופקדתי על כל־הדולג על־המפתן ביום ההוא הממלאים בית אדניהם חמס ומרמה׃
Zep 1:10  והיה ביום ההוא נאם־יהוה קול צעקה משׁער הדגים ויללה מן־המשׁנה ושׁבר גדול מהגבעות׃
Zep 1:11  הילילו ישׁבי המכתשׁ כי נדמה כל־עם כנען נכרתו כל־נטילי כסף׃
Zep 1:12  והיה בעת ההיא אחפשׂ את־ירושׁלם בנרות ופקדתי על־האנשׁים הקפאים על־שׁמריהם האמרים בלבבם לא־ייטיב יהוה ולא ירע׃
Zep 1:13  והיה חילם למשׁסה ובתיהם לשׁממה ובנו בתים ולא ישׁבו ונטעו כרמים ולא ישׁתו את־יינם׃
Zep 1:14  קרוב יום־יהוה הגדול קרוב ומהר מאד קול יום יהוה מר צרח שׁם גבור׃
Zep 1:15  יום עברה היום ההוא יום צרה ומצוקה יום שׁאה ומשׁואה יום חשׁך ואפלה יום ענן וערפל׃
Zep 1:16  יום שׁופר ותרועה על הערים הבצרות ועל הפנות הגבהות׃
Zep 1:17  והצרתי לאדם והלכו כעורים כי ליהוה חטאו ושׁפך דמם כעפר ולחמם כגללים׃
Zep 1:18  גם־כספם גם־זהבם לא־יוכל להצילם ביום עברת יהוה ובאשׁ קנאתו תאכל כל־הארץ כי־כלה אך־נבהלה יעשׂה את כל־ישׁבי הארץ׃
Zep 2:1  התקושׁשׁו וקושׁו הגוי לא נכסף׃
Zep 2:2  בטרם לדת חק כמץ עבר יום בטרם לא־יבוא עליכם חרון אף־יהוה בטרם לא־יבוא עליכם יום אף־יהוה׃
Zep 2:3  בקשׁו את־יהוה כל־ענוי הארץ אשׁר משׁפטו פעלו בקשׁו־צדק בקשׁו ענוה אולי תסתרו ביום אף־יהוה׃
Zep 2:4  כי עזה עזובה תהיה ואשׁקלון לשׁממה אשׁדוד בצהרים יגרשׁוה ועקרון תעקר׃
Zep 2:5  הוי ישׁבי חבל הים גוי כרתים דבר־יהוה עליכם כנען ארץ פלשׁתים והאבדתיך מאין יושׁב׃
Zep 2:6  והיתה חבל הים נות כרת רעים וגדרות צאן׃
Zep 2:7  והיה חבל לשׁארית בית יהודה עליהם ירעון בבתי אשׁקלון בערב ירבצון כי יפקדם יהוה אלהיהם ושׁב שׁבותם׃
Zep 2:8  שׁמעתי חרפת מואב וגדופי בני עמון אשׁר חרפו את־עמי ויגדילו על־גבולם׃
Zep 2:9  לכן חי־אני נאם יהוה צבאות אלהי ישׂראל כי־מואב כסדם תהיה ובני עמון כעמרה ממשׁק חרול ומכרה־מלח ושׁממה עד־עולם שׁארית עמי יבזום ויתר גוי ינחלום׃
Zep 2:10  זאת להם תחת גאונם כי חרפו ויגדלו על־עם יהוה צבאות׃
Zep 2:11  נורא יהוה עליהם כי רזה את כל־אלהי הארץ וישׁתחוו־לו אישׁ ממקומו כל איי הגוים׃
Zep 2:12  גם־אתם כושׁים חללי חרבי המה׃
Zep 2:13  ויט ידו על־צפון ויאבד את־אשׁור וישׂם את־נינוה לשׁממה ציה כמדבר׃
Zep 2:14  ורבצו בתוכה עדרים כל־חיתו־גוי גם־קאת גם־קפד בכפתריה ילינו קול ישׁורר בחלון חרב בסף כי ארזה ערה׃
Zep 2:15  זאת העיר העליזה היושׁבת לבטח האמרה בלבבה אני ואפסי עוד איך היתה לשׁמה מרבץ לחיה כל עובר עליה ישׁרק יניע ידו׃
Zep 3:1  הוי מראה ונגאלה העיר היונה׃
Zep 3:2  לא שׁמעה בקול לא לקחה מוסר ביהוה לא בטחה אל־אלהיה לא קרבה׃
Zep 3:3  שׂריה בקרבה אריות שׁאגים שׁפטיה זאבי ערב לא גרמו לבקר׃
Zep 3:4  נביאיה פחזים אנשׁי בגדות כהניה חללו־קדשׁ חמסו תורה׃
Zep 3:5  יהוה צדיק בקרבה לא יעשׂה עולה בבקר בבקר משׁפטו יתן לאור לא נעדר ולא־יודע עול בשׁת׃
Zep 3:6  הכרתי גוים נשׁמו פנותם החרבתי חוצותם מבלי עובר נצדו עריהם מבלי־אישׁ מאין יושׁב׃
Zep 3:7  אמרתי אך־תיראי אותי תקחי מוסר ולא־יכרת מעונה כל אשׁר־פקדתי עליה אכן השׁכימו השׁחיתו כל עלילותם׃
Zep 3:8  לכן חכו־לי נאם־יהוה ליום קומי לעד כי משׁפטי לאסף גוים לקבצי ממלכות לשׁפך עליהם זעמי כל חרון אפי כי באשׁ קנאתי תאכל כל־הארץ׃
Zep 3:9  כי־אז אהפך אל־עמים שׂפה ברורה לקרא כלם בשׁם יהוה לעבדו שׁכם אחד׃
Zep 3:10  מעבר לנהרי־כושׁ עתרי בת־פוצי יובלון מנחתי׃
Zep 3:11  ביום ההוא לא תבושׁי מכל עלילתיך אשׁר פשׁעת בי כי־אז אסיר מקרבך עליזי גאותך ולא־תוספי לגבהה עוד בהר קדשׁי׃
Zep 3:12  והשׁארתי בקרבך עם עני ודל וחסו בשׁם יהוה׃
Zep 3:13  שׁארית ישׂראל לא־יעשׂו עולה ולא־ידברו כזב ולא־ימצא בפיהם לשׁון תרמית כי־המה ירעו ורבצו ואין מחריד׃
Zep 3:14  רני בת־ציון הריעו ישׂראל שׂמחי ועלזי בכל־לב בת ירושׁלם׃
Zep 3:15  הסיר יהוה משׁפטיך פנה איבך מלך ישׂראל יהוה בקרבך לא־תיראי רע עוד׃
Zep 3:16  ביום ההוא יאמר לירושׁלם אל־תיראי ציון אל־ירפו ידיך׃
Zep 3:17  יהוה אלהיך בקרבך גבור יושׁיע ישׂישׂ עליך בשׂמחה יחרישׁ באהבתו יגיל עליך ברנה׃
Zep 3:18  נוגי ממועד אספתי ממך היו משׂאת עליה חרפה׃
Zep 3:19  הנני עשׂה את־כל־מעניך בעת ההיא והושׁעתי את־הצלעה והנדחה אקבץ ושׂמתים לתהלה ולשׁם בכל־הארץ בשׁתם׃
Zep 3:20  בעת ההיא אביא אתכם ובעת קבצי אתכם כי־אתן אתכם לשׁם ולתהלה בכל עמי הארץ בשׁובי את־שׁבותיכם לעיניכם אמר יהוה׃


\end{document}