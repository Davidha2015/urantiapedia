\begin{document}

\title{Haggai}

Hag 1:1  בשׁנת שׁתים לדריושׁ המלך בחדשׁ השׁשׁי ביום אחד לחדשׁ היה דבר־יהוה ביד־חגי הנביא אל־זרבבל בן־שׁאלתיאל פחת יהודה ואל־יהושׁע בן־יהוצדק הכהן הגדול לאמר׃
Hag 1:2  כה אמר יהוה צבאות לאמר העם הזה אמרו לא עת־בא עת־בית יהוה להבנות׃
Hag 1:3  ויהי דבר־יהוה ביד־חגי הנביא לאמר׃
Hag 1:4  העת לכם אתם לשׁבת בבתיכם ספונים והבית הזה חרב׃
Hag 1:5  ועתה כה אמר יהוה צבאות שׂימו לבבכם על־דרכיכם׃
Hag 1:6  זרעתם הרבה והבא מעט אכול ואין־לשׂבעה שׁתו ואין־לשׁכרה לבושׁ ואין־לחם לו והמשׂתכר משׂתכר אל־צרור נקוב׃
Hag 1:7  כה אמר יהוה צבאות שׂימו לבבכם על־דרכיכם׃
Hag 1:8  עלו ההר והבאתם עץ ובנו הבית וארצה־בו ואכבד אמר יהוה׃
Hag 1:9  פנה אל־הרבה והנה למעט והבאתם הבית ונפחתי בו יען מה נאם יהוה צבאות יען ביתי אשׁר־הוא חרב ואתם רצים אישׁ לביתו׃
Hag 1:10  על־כן עליכם כלאו שׁמים מטל והארץ כלאה יבולה׃
Hag 1:11  ואקרא חרב על־הארץ ועל־ההרים ועל־הדגן ועל־התירושׁ ועל־היצהר ועל אשׁר תוציא האדמה ועל־האדם ועל־הבהמה ועל כל־יגיע כפים׃
Hag 1:12  וישׁמע זרבבל בן־שׁלתיאל ויהושׁע בן־יהוצדק הכהן הגדול וכל שׁארית העם בקול יהוה אלהיהם ועל־דברי חגי הנביא כאשׁר שׁלחו יהוה אלהיהם וייראו העם מפני יהוה׃
Hag 1:13  ויאמר חגי מלאך יהוה במלאכות יהוה לעם לאמר אני אתכם נאם־יהוה׃
Hag 1:14  ויער יהוה את־רוח זרבבל בן־שׁלתיאל פחת יהודה ואת־רוח יהושׁע בן־יהוצדק הכהן הגדול ואת־רוח כל שׁארית העם ויבאו ויעשׂו מלאכה בבית־יהוה צבאות אלהיהם׃
Hag 1:15  ביום עשׂרים וארבעה לחדשׁ בשׁשׁי בשׁנת שׁתים לדריושׁ המלך׃
Hag 2:1  בשׁביעי בעשׂרים ואחד לחדשׁ היה דבר־יהוה ביד־חגי הנביא לאמר׃
Hag 2:2  אמר־נא אל־זרבבל בן־שׁלתיאל פחת יהודה ואל־יהושׁע בן־יהוצדק הכהן הגדול ואל־שׁארית העם לאמר׃
Hag 2:3  מי בכם הנשׁאר אשׁר ראה את־הבית הזה בכבודו הראשׁון ומה אתם ראים אתו עתה הלוא כמהו כאין בעיניכם׃
Hag 2:4  ועתה חזק זרבבל נאם־יהוה וחזק יהושׁע בן־יהוצדק הכהן הגדול וחזק כל־עם הארץ נאם־יהוה ועשׂו כי־אני אתכם נאם יהוה צבאות׃
Hag 2:5  את־הדבר אשׁר־כרתי אתכם בצאתכם ממצרים ורוחי עמדת בתוככם אל־תיראו׃
Hag 2:6  כי כה אמר יהוה צבאות עוד אחת מעט היא ואני מרעישׁ את־השׁמים ואת־הארץ ואת־הים ואת־החרבה׃
Hag 2:7  והרעשׁתי את־כל־הגוים ובאו חמדת כל־הגוים ומלאתי את־הבית הזה כבוד אמר יהוה צבאות׃
Hag 2:8  לי הכסף ולי הזהב נאם יהוה צבאות׃
Hag 2:9  גדול יהיה כבוד הבית הזה האחרון מן־הראשׁון אמר יהוה צבאות ובמקום הזה אתן שׁלום נאם יהוה צבאות׃
Hag 2:10  בעשׂרים וארבעה לתשׁיעי בשׁנת שׁתים לדריושׁ היה דבר־יהוה אל־חגי הנביא לאמר׃
Hag 2:11  כה אמר יהוה צבאות שׁאל־נא את־הכהנים תורה לאמר׃
Hag 2:12  הן ישׂא־אישׁ בשׂר־קדשׁ בכנף בגדו ונגע בכנפו אל־הלחם ואל־הנזיד ואל־היין ואל־שׁמן ואל־כל־מאכל היקדשׁ ויענו הכהנים ויאמרו לא׃
Hag 2:13  ויאמר חגי אם־יגע טמא־נפשׁ בכל־אלה היטמא ויענו הכהנים ויאמרו יטמא׃
Hag 2:14  ויען חגי ויאמר כן העם־הזה וכן־הגוי הזה לפני נאם־יהוה וכן כל־מעשׂה ידיהם ואשׁר יקריבו שׁם טמא הוא׃
Hag 2:15  ועתה שׂימו־נא לבבכם מן־היום הזה ומעלה מטרם שׂום־אבן אל־אבן בהיכל יהוה׃
Hag 2:16  מהיותם בא אל־ערמת עשׂרים והיתה עשׂרה בא אל־היקב לחשׂף חמשׁים פורה והיתה עשׂרים׃
Hag 2:17  הכיתי אתכם בשׁדפון ובירקון ובברד את כל־מעשׂה ידיכם ואין־אתכם אלי נאם־יהוה׃
Hag 2:18  שׂימו־נא לבבכם מן־היום הזה ומעלה מיום עשׂרים וארבעה לתשׁיעי למן־היום אשׁר־יסד היכל־יהוה שׂימו לבבכם׃
Hag 2:19  העוד הזרע במגורה ועד־הגפן והתאנה והרמון ועץ הזית לא נשׂא מן־היום הזה אברך׃
Hag 2:20  ויהי דבר־יהוה שׁנית אל־חגי בעשׂרים וארבעה לחדשׁ לאמר׃
Hag 2:21  אמר אל־זרבבל פחת־יהודה לאמר אני מרעישׁ את־השׁמים ואת־הארץ׃
Hag 2:22  והפכתי כסא ממלכות והשׁמדתי חזק ממלכות הגוים והפכתי מרכבה ורכביה וירדו סוסים ורכביהם אישׁ בחרב אחיו׃
Hag 2:23  ביום ההוא נאם־יהוה צבאות אקחך זרבבל בן־שׁאלתיאל עבדי נאם־יהוה ושׂמתיך כחותם כי־בך בחרתי נאם יהוה צבאות׃


\end{document}