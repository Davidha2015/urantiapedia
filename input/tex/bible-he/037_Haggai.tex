\begin{document}

\title{חגי}


\chapter{1}

\par 1 בשׁנת שׁתים לדריושׁ המלך בחדשׁ השׁשׁי ביום אחד לחדשׁ היה דבר־יהוה ביד־חגי הנביא אל־זרבבל בן־שׁאלתיאל פחת יהודה ואל־יהושׁע בן־יהוצדק הכהן הגדול לאמר׃
\par 2 כה אמר יהוה צבאות לאמר העם הזה אמרו לא עת־בא עת־בית יהוה להבנות׃
\par 3 ויהי דבר־יהוה ביד־חגי הנביא לאמר׃
\par 4 העת לכם אתם לשׁבת בבתיכם ספונים והבית הזה חרב׃
\par 5 ועתה כה אמר יהוה צבאות שׂימו לבבכם על־דרכיכם׃
\par 6 זרעתם הרבה והבא מעט אכול ואין־לשׂבעה שׁתו ואין־לשׁכרה לבושׁ ואין־לחם לו והמשׂתכר משׂתכר אל־צרור נקוב׃
\par 7 כה אמר יהוה צבאות שׂימו לבבכם על־דרכיכם׃
\par 8 עלו ההר והבאתם עץ ובנו הבית וארצה־בו ואכבד אמר יהוה׃
\par 9 פנה אל־הרבה והנה למעט והבאתם הבית ונפחתי בו יען מה נאם יהוה צבאות יען ביתי אשׁר־הוא חרב ואתם רצים אישׁ לביתו׃
\par 10 על־כן עליכם כלאו שׁמים מטל והארץ כלאה יבולה׃
\par 11 ואקרא חרב על־הארץ ועל־ההרים ועל־הדגן ועל־התירושׁ ועל־היצהר ועל אשׁר תוציא האדמה ועל־האדם ועל־הבהמה ועל כל־יגיע כפים׃
\par 12 וישׁמע זרבבל בן־שׁלתיאל ויהושׁע בן־יהוצדק הכהן הגדול וכל שׁארית העם בקול יהוה אלהיהם ועל־דברי חגי הנביא כאשׁר שׁלחו יהוה אלהיהם וייראו העם מפני יהוה׃
\par 13 ויאמר חגי מלאך יהוה במלאכות יהוה לעם לאמר אני אתכם נאם־יהוה׃
\par 14 ויער יהוה את־רוח זרבבל בן־שׁלתיאל פחת יהודה ואת־רוח יהושׁע בן־יהוצדק הכהן הגדול ואת־רוח כל שׁארית העם ויבאו ויעשׂו מלאכה בבית־יהוה צבאות אלהיהם׃
\par 15 ביום עשׂרים וארבעה לחדשׁ בשׁשׁי בשׁנת שׁתים לדריושׁ המלך׃

\chapter{2}

\par 1 בשׁביעי בעשׂרים ואחד לחדשׁ היה דבר־יהוה ביד־חגי הנביא לאמר׃
\par 2 אמר־נא אל־זרבבל בן־שׁלתיאל פחת יהודה ואל־יהושׁע בן־יהוצדק הכהן הגדול ואל־שׁארית העם לאמר׃
\par 3 מי בכם הנשׁאר אשׁר ראה את־הבית הזה בכבודו הראשׁון ומה אתם ראים אתו עתה הלוא כמהו כאין בעיניכם׃
\par 4 ועתה חזק זרבבל נאם־יהוה וחזק יהושׁע בן־יהוצדק הכהן הגדול וחזק כל־עם הארץ נאם־יהוה ועשׂו כי־אני אתכם נאם יהוה צבאות׃
\par 5 את־הדבר אשׁר־כרתי אתכם בצאתכם ממצרים ורוחי עמדת בתוככם אל־תיראו׃
\par 6 כי כה אמר יהוה צבאות עוד אחת מעט היא ואני מרעישׁ את־השׁמים ואת־הארץ ואת־הים ואת־החרבה׃
\par 7 והרעשׁתי את־כל־הגוים ובאו חמדת כל־הגוים ומלאתי את־הבית הזה כבוד אמר יהוה צבאות׃
\par 8 לי הכסף ולי הזהב נאם יהוה צבאות׃
\par 9 גדול יהיה כבוד הבית הזה האחרון מן־הראשׁון אמר יהוה צבאות ובמקום הזה אתן שׁלום נאם יהוה צבאות׃
\par 10 בעשׂרים וארבעה לתשׁיעי בשׁנת שׁתים לדריושׁ היה דבר־יהוה אל־חגי הנביא לאמר׃
\par 11 כה אמר יהוה צבאות שׁאל־נא את־הכהנים תורה לאמר׃
\par 12 הן ישׂא־אישׁ בשׂר־קדשׁ בכנף בגדו ונגע בכנפו אל־הלחם ואל־הנזיד ואל־היין ואל־שׁמן ואל־כל־מאכל היקדשׁ ויענו הכהנים ויאמרו לא׃
\par 13 ויאמר חגי אם־יגע טמא־נפשׁ בכל־אלה היטמא ויענו הכהנים ויאמרו יטמא׃
\par 14 ויען חגי ויאמר כן העם־הזה וכן־הגוי הזה לפני נאם־יהוה וכן כל־מעשׂה ידיהם ואשׁר יקריבו שׁם טמא הוא׃
\par 15 ועתה שׂימו־נא לבבכם מן־היום הזה ומעלה מטרם שׂום־אבן אל־אבן בהיכל יהוה׃
\par 16 מהיותם בא אל־ערמת עשׂרים והיתה עשׂרה בא אל־היקב לחשׂף חמשׁים פורה והיתה עשׂרים׃
\par 17 הכיתי אתכם בשׁדפון ובירקון ובברד את כל־מעשׂה ידיכם ואין־אתכם אלי נאם־יהוה׃
\par 18 שׂימו־נא לבבכם מן־היום הזה ומעלה מיום עשׂרים וארבעה לתשׁיעי למן־היום אשׁר־יסד היכל־יהוה שׂימו לבבכם׃
\par 19 העוד הזרע במגורה ועד־הגפן והתאנה והרמון ועץ הזית לא נשׂא מן־היום הזה אברך׃
\par 20 ויהי דבר־יהוה שׁנית אל־חגי בעשׂרים וארבעה לחדשׁ לאמר׃
\par 21 אמר אל־זרבבל פחת־יהודה לאמר אני מרעישׁ את־השׁמים ואת־הארץ׃
\par 22 והפכתי כסא ממלכות והשׁמדתי חזק ממלכות הגוים והפכתי מרכבה ורכביה וירדו סוסים ורכביהם אישׁ בחרב אחיו׃
\par 23 ביום ההוא נאם־יהוה צבאות אקחך זרבבל בן־שׁאלתיאל עבדי נאם־יהוה ושׂמתיך כחותם כי־בך בחרתי נאם יהוה צבאות׃


\end{document}