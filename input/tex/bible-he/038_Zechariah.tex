\begin{document}

\title{Zechariah}

Zec 1:1  בחדשׁ השׁמיני בשׁנת שׁתים לדריושׁ היה דבר־יהוה אל־זכריה בן־ברכיה בן־עדו הנביא לאמר׃
Zec 1:2  קצף יהוה על־אבותיכם קצף׃
Zec 1:3  ואמרת אלהם כה אמר יהוה צבאות שׁובו אלי נאם יהוה צבאות ואשׁוב אליכם אמר יהוה צבאות׃
Zec 1:4  אל־תהיו כאבתיכם אשׁר קראו־אליהם הנביאים הראשׁנים לאמר כה אמר יהוה צבאות שׁובו נא מדרכיכם הרעים ומעליליכם הרעים ולא שׁמעו ולא־הקשׁיבו אלי נאם־יהוה׃
Zec 1:5  אבותיכם איה־הם והנבאים הלעולם יחיו׃
Zec 1:6  אך דברי וחקי אשׁר צויתי את־עבדי הנביאים הלוא השׂיגו אבתיכם וישׁובו ויאמרו כאשׁר זמם יהוה צבאות לעשׂות לנו כדרכינו וכמעללינו כן עשׂה אתנו׃
Zec 1:7  ביום עשׂרים וארבעה לעשׁתי־עשׂר חדשׁ הוא־חדשׁ שׁבט בשׁנת שׁתים לדריושׁ היה דבר־יהוה אל־זכריה בן־ברכיהו בן־עדוא הנביא לאמר׃
Zec 1:8  ראיתי הלילה והנה־אישׁ רכב על־סוס אדם והוא עמד בין ההדסים אשׁר במצלה ואחריו סוסים אדמים שׂרקים ולבנים׃
Zec 1:9  ואמר מה־אלה אדני ויאמר אלי המלאך הדבר בי אני אראך מה־המה אלה׃
Zec 1:10  ויען האישׁ העמד בין־ההדסים ויאמר אלה אשׁר שׁלח יהוה להתהלך בארץ׃
Zec 1:11  ויענו את־מלאך יהוה העמד בין ההדסים ויאמרו התהלכנו בארץ והנה כל־הארץ ישׁבת ושׁקטת׃
Zec 1:12  ויען מלאך־יהוה ויאמר יהוה צבאות עד־מתי אתה לא־תרחם את־ירושׁלם ואת ערי יהודה אשׁר זעמתה זה שׁבעים שׁנה׃
Zec 1:13  ויען יהוה את־המלאך הדבר בי דברים טובים דברים נחמים׃
Zec 1:14  ויאמר אלי המלאך הדבר בי קרא לאמר כה אמר יהוה צבאות קנאתי לירושׁלם ולציון קנאה גדולה׃
Zec 1:15  וקצף גדול אני קצף על־הגוים השׁאננים אשׁר אני קצפתי מעט והמה עזרו לרעה׃
Zec 1:16  לכן כה־אמר יהוה שׁבתי לירושׁלם ברחמים ביתי יבנה בה נאם יהוה צבאות וקוה ינטה על־ירושׁלם׃
Zec 1:17  עוד קרא לאמר כה אמר יהוה צבאות עוד תפוצינה ערי מטוב ונחם יהוה עוד את־ציון ובחר עוד בירושׁלם׃
Zec 2:1  ואשׂא את־עיני וארא והנה ארבע קרנות׃
Zec 2:2  ואמר אל־המלאך הדבר בי מה־אלה ויאמר אלי אלה הקרנות אשׁר זרו את־יהודה את־ישׂראל וירושׁלם׃
Zec 2:3  ויראני יהוה ארבעה חרשׁים׃
Zec 2:4  ואמר מה אלה באים לעשׂות ויאמר לאמר אלה הקרנות אשׁר־זרו את־יהודה כפי־אישׁ לא־נשׂא ראשׁו ויבאו אלה להחריד אתם לידות את־קרנות הגוים הנשׂאים קרן אל־ארץ יהודה לזרותה׃
Zec 2:5  ואשׂא עיני וארא והנה־אישׁ ובידו חבל מדה׃
Zec 2:6  ואמר אנה אתה הלך ויאמר אלי למד את־ירושׁלם לראות כמה־רחבה וכמה ארכה׃
Zec 2:7  והנה המלאך הדבר בי יצא ומלאך אחר יצא לקראתו׃
Zec 2:8  ויאמר אלו רץ דבר אל־הנער הלז לאמר פרזות תשׁב ירושׁלם מרב אדם ובהמה בתוכה׃
Zec 2:9  ואני אהיה־לה נאם־יהוה חומת אשׁ סביב ולכבוד אהיה בתוכה׃
Zec 2:10  הוי הוי ונסו מארץ צפון נאם־יהוה כי כארבע רוחות השׁמים פרשׂתי אתכם נאם־יהוה׃
Zec 2:11  הוי ציון המלטי יושׁבת בת־בבל׃
Zec 2:12  כי כה אמר יהוה צבאות אחר כבוד שׁלחני אל־הגוים השׁללים אתכם כי הנגע בכם נגע בבבת עינו׃
Zec 2:13  כי הנני מניף את־ידי עליהם והיו שׁלל לעבדיהם וידעתם כי־יהוה צבאות שׁלחני׃
Zec 2:14  רני ושׂמחי בת־ציון כי הנני־בא ושׁכנתי בתוכך נאם־יהוה׃
Zec 2:15  ונלוו גוים רבים אל־יהוה ביום ההוא והיו לי לעם ושׁכנתי בתוכך וידעת כי־יהוה צבאות שׁלחני אליך׃
Zec 2:16  ונחל יהוה את־יהודה חלקו על אדמת הקדשׁ ובחר עוד בירושׁלם׃
Zec 2:17  הס כל־בשׂר מפני יהוה כי נעור ממעון קדשׁו׃
Zec 3:1  ויראני את־יהושׁע הכהן הגדול עמד לפני מלאך יהוה והשׂטן עמד על־ימינו לשׂטנו׃
Zec 3:2  ויאמר יהוה אל־השׂטן יגער יהוה בך השׂטן ויגער יהוה בך הבחר בירושׁלם הלוא זה אוד מצל מאשׁ׃
Zec 3:3  ויהושׁע היה לבשׁ בגדים צואים ועמד לפני המלאך׃
Zec 3:4  ויען ויאמר אל־העמדים לפניו לאמר הסירו הבגדים הצאים מעליו ויאמר אליו ראה העברתי מעליך עונך והלבשׁ אתך מחלצות׃
Zec 3:5  ואמר ישׂימו צניף טהור על־ראשׁו וישׂימו הצניף הטהור על־ראשׁו וילבשׁהו בגדים ומלאך יהוה עמד׃
Zec 3:6  ויעד מלאך יהוה ביהושׁע לאמר׃
Zec 3:7  כה־אמר יהוה צבאות אם־בדרכי תלך ואם את־משׁמרתי תשׁמר וגם־אתה תדין את־ביתי וגם תשׁמר את־חצרי ונתתי לך מהלכים בין העמדים האלה׃
Zec 3:8  שׁמע־נא יהושׁע הכהן הגדול אתה ורעיך הישׁבים לפניך כי־אנשׁי מופת המה כי־הנני מביא את־עבדי צמח׃
Zec 3:9  כי הנה האבן אשׁר נתתי לפני יהושׁע על־אבן אחת שׁבעה עינים הנני מפתח פתחה נאם יהוה צבאות ומשׁתי את־עון הארץ־ההיא ביום אחד׃
Zec 3:10  ביום ההוא נאם יהוה צבאות תקראו אישׁ לרעהו אל־תחת גפן ואל־תחת תאנה׃
Zec 4:1  וישׁב המלאך הדבר בי ויעירני כאישׁ אשׁר־יעור משׁנתו׃
Zec 4:2  ויאמר אלי מה אתה ראה ויאמר ראיתי והנה מנורת זהב כלה וגלה על־ראשׁה ושׁבעה נרתיה עליה שׁבעה ושׁבעה מוצקות לנרות אשׁר על־ראשׁה׃
Zec 4:3  ושׁנים זיתים עליה אחד מימין הגלה ואחד על־שׂמאלה׃
Zec 4:4  ואען ואמר אל־המלאך הדבר בי לאמר מה־אלה אדני׃
Zec 4:5  ויען המלאך הדבר בי ויאמר אלי הלוא ידעת מה־המה אלה ואמר לא אדני׃
Zec 4:6  ויען ויאמר אלי לאמר זה דבר־יהוה אל־זרבבל לאמר לא בחיל ולא בכח כי אם־ברוחי אמר יהוה צבאות׃
Zec 4:7  מי־אתה הר־הגדול לפני זרבבל למישׁר והוציא את־האבן הראשׁה תשׁאות חן חן לה׃
Zec 4:8  ויהי דבר־יהוה אלי לאמר׃
Zec 4:9  ידי זרבבל יסדו הבית הזה וידיו תבצענה וידעת כי־יהוה צבאות שׁלחני אליכם׃
Zec 4:10  כי מי בז ליום קטנות ושׂמחו וראו את־האבן הבדיל ביד זרבבל שׁבעה־אלה עיני יהוה המה משׁוטטים בכל־הארץ׃
Zec 4:11  ואען ואמר אליו מה־שׁני הזיתים האלה על־ימין המנורה ועל־שׂמאולה׃
Zec 4:12  ואען שׁנית ואמר אליו מה־שׁתי שׁבלי הזיתים אשׁר ביד שׁני צנתרות הזהב המריקים מעליהם הזהב׃
Zec 4:13  ויאמר אלי לאמר הלוא ידעת מה־אלה ואמר לא אדני׃
Zec 4:14  ויאמר אלה שׁני בני־היצהר העמדים על־אדון כל־הארץ׃
Zec 5:1  ואשׁוב ואשׂא עיני ואראה והנה מגלה עפה׃
Zec 5:2  ויאמר אלי מה אתה ראה ואמר אני ראה מגלה עפה ארכה עשׂרים באמה ורחבה עשׂר באמה׃
Zec 5:3  ויאמר אלי זאת האלה היוצאת על־פני כל־הארץ כי כל־הגנב מזה כמוה נקה וכל־הנשׁבע מזה כמוה נקה׃
Zec 5:4  הוצאתיה נאם יהוה צבאות ובאה אל־בית הגנב ואל־בית הנשׁבע בשׁמי לשׁקר ולנה בתוך ביתו וכלתו ואת־עציו ואת־אבניו׃
Zec 5:5  ויצא המלאך הדבר בי ויאמר אלי שׂא נא עיניך וראה מה היוצאת הזאת׃
Zec 5:6  ואמר מה־היא ויאמר זאת האיפה היוצאת ויאמר זאת עינם בכל־הארץ׃
Zec 5:7  והנה ככר עפרת נשׂאת וזאת אשׁה אחת יושׁבת בתוך האיפה׃
Zec 5:8  ויאמר זאת הרשׁעה וישׁלך אתה אל־תוך האיפה וישׁלך את־אבן העפרת אל־פיה׃
Zec 5:9  ואשׂא עיני וארא והנה שׁתים נשׁים יוצאות ורוח בכנפיהם ולהנה כנפים ככנפי החסידה ותשׂאנה את־האיפה בין הארץ ובין השׁמים׃
Zec 5:10  ואמר אל־המלאך הדבר בי אנה המה מולכות את־האיפה׃
Zec 5:11  ויאמר אלי לבנות־לה בית בארץ שׁנער והוכן והניחה שׁם על־מכנתה׃
Zec 6:1  ואשׁב ואשׂא עיני ואראה והנה ארבע מרכבות יצאות מבין שׁני ההרים וההרים הרי נחשׁת׃
Zec 6:2  במרכבה הראשׁנה סוסים אדמים ובמרכבה השׁנית סוסים שׁחרים׃
Zec 6:3  ובמרכבה השׁלשׁית סוסים לבנים ובמרכבה הרבעית סוסים ברדים אמצים׃
Zec 6:4  ואען ואמר אל־המלאך הדבר בי מה־אלה אדני׃
Zec 6:5  ויען המלאך ויאמר אלי אלה ארבע רחות השׁמים יוצאות מהתיצב על־אדון כל־הארץ׃
Zec 6:6  אשׁר־בה הסוסים השׁחרים יצאים אל־ארץ צפון והלבנים יצאו אל־אחריהם והברדים יצאו אל־ארץ התימן׃
Zec 6:7  והאמצים יצאו ויבקשׁו ללכת להתהלך בארץ ויאמר לכו התהלכו בארץ ותתהלכנה בארץ׃
Zec 6:8  ויזעק אתי וידבר אלי לאמר ראה היוצאים אל־ארץ צפון הניחו את־רוחי בארץ צפון׃
Zec 6:9  ויהי דבר־יהוה אלי לאמר׃
Zec 6:10  לקוח מאת הגולה מחלדי ומאת טוביה ומאת ידעיה ובאת אתה ביום ההוא ובאת בית יאשׁיה בן־צפניה אשׁר־באו מבבל׃
Zec 6:11  ולקחת כסף־וזהב ועשׂית עטרות ושׂמת בראשׁ יהושׁע בן־יהוצדק הכהן הגדול׃
Zec 6:12  ואמרת אליו לאמר כה אמר יהוה צבאות לאמר הנה־אישׁ צמח שׁמו ומתחתיו יצמח ובנה את־היכל יהוה׃
Zec 6:13  והוא יבנה את־היכל יהוה והוא־ישׂא הוד וישׁב ומשׁל על־כסאו והיה כהן על־כסאו ועצת שׁלום תהיה בין שׁניהם׃
Zec 6:14  והעטרת תהיה לחלם ולטוביה ולידעיה ולחן בן־צפניה לזכרון בהיכל יהוה׃
Zec 6:15  ורחוקים יבאו ובנו בהיכל יהוה וידעתם כי־יהוה צבאות שׁלחני אליכם והיה אם־שׁמוע תשׁמעון בקול יהוה אלהיכם׃
Zec 7:1  ויהי בשׁנת ארבע לדריושׁ המלך היה דבר־יהוה אל־זכריה בארבעה לחדשׁ התשׁעי בכסלו׃
Zec 7:2  וישׁלח בית־אל שׂר־אצר ורגם מלך ואנשׁיו לחלות את־פני יהוה׃
Zec 7:3  לאמר אל־הכהנים אשׁר לבית־יהוה צבאות ואל־הנביאים לאמר האבכה בחדשׁ החמשׁי הנזר כאשׁר עשׂיתי זה כמה שׁנים׃
Zec 7:4  ויהי דבר־יהוה צבאות אלי לאמר׃
Zec 7:5  אמר אל־כל־עם הארץ ואל־הכהנים לאמר כי־צמתם וספוד בחמישׁי ובשׁביעי וזה שׁבעים שׁנה הצום צמתני אני׃
Zec 7:6  וכי תאכלו וכי תשׁתו הלוא אתם האכלים ואתם השׁתים׃
Zec 7:7  הלוא את־הדברים אשׁר קרא יהוה ביד הנביאים הראשׁנים בהיות ירושׁלם ישׁבת ושׁלוה ועריה סביבתיה והנגב והשׁפלה ישׁב׃
Zec 7:8  ויהי דבר־יהוה אל־זכריה לאמר׃
Zec 7:9  כה אמר יהוה צבאות לאמר משׁפט אמת שׁפטו וחסד ורחמים עשׂו אישׁ את־אחיו׃
Zec 7:10  ואלמנה ויתום גר ועני אל־תעשׁקו ורעת אישׁ אחיו אל־תחשׁבו בלבבכם׃
Zec 7:11  וימאנו להקשׁיב ויתנו כתף סררת ואזניהם הכבידו משׁמוע׃
Zec 7:12  ולבם שׂמו שׁמיר משׁמוע את־התורה ואת־הדברים אשׁר שׁלח יהוה צבאות ברוחו ביד הנביאים הראשׁנים ויהי קצף גדול מאת יהוה צבאות׃
Zec 7:13  ויהי כאשׁר־קרא ולא שׁמעו כן יקראו ולא אשׁמע אמר יהוה צבאות׃
Zec 7:14  ואסערם על כל־הגוים אשׁר לא־ידעום והארץ נשׁמה אחריהם מעבר ומשׁב וישׂימו ארץ־חמדה לשׁמה׃
Zec 8:1  ויהי דבר־יהוה צבאות לאמר׃
Zec 8:2  כה אמר יהוה צבאות קנאתי לציון קנאה גדולה וחמה גדולה קנאתי לה׃
Zec 8:3  כה אמר יהוה שׁבתי אל־ציון ושׁכנתי בתוך ירושׁלם ונקראה ירושׁלם עיר־האמת והר־יהוה צבאות הר הקדשׁ׃
Zec 8:4  כה אמר יהוה צבאות עד ישׁבו זקנים וזקנות ברחבות ירושׁלם ואישׁ משׁענתו בידו מרב ימים׃
Zec 8:5  ורחבות העיר ימלאו ילדים וילדות משׂחקים ברחבתיה׃
Zec 8:6  כה אמר יהוה צבאות כי יפלא בעיני שׁארית העם הזה בימים ההם גם־בעיני יפלא נאם יהוה צבאות׃
Zec 8:7  כה אמר יהוה צבאות הנני מושׁיע את־עמי מארץ מזרח ומארץ מבוא השׁמשׁ׃
Zec 8:8  והבאתי אתם ושׁכנו בתוך ירושׁלם והיו־לי לעם ואני אהיה להם לאלהים באמת ובצדקה׃
Zec 8:9  כה־אמר יהוה צבאות תחזקנה ידיכם השׁמעים בימים האלה את הדברים האלה מפי הנביאים אשׁר ביום יסד בית־יהוה צבאות ההיכל להבנות׃
Zec 8:10  כי לפני הימים ההם שׂכר האדם לא נהיה ושׂכר הבהמה איננה וליוצא ולבא אין־שׁלום מן־הצר ואשׁלח את־כל־האדם אישׁ ברעהו׃
Zec 8:11  ועתה לא כימים הראשׁנים אני לשׁארית העם הזה נאם יהוה צבאות׃
Zec 8:12  כי־זרע השׁלום הגפן תתן פריה והארץ תתן את־יבולה והשׁמים יתנו טלם והנחלתי את־שׁארית העם הזה את־כל־אלה׃
Zec 8:13  והיה כאשׁר הייתם קללה בגוים בית יהודה ובית ישׂראל כן אושׁיע אתכם והייתם ברכה אל־תיראו תחזקנה ידיכם׃
Zec 8:14  כי כה אמר יהוה צבאות כאשׁר זממתי להרע לכם בהקציף אבתיכם אתי אמר יהוה צבאות ולא נחמתי׃
Zec 8:15  כן שׁבתי זממתי בימים האלה להיטיב את־ירושׁלם ואת־בית יהודה אל־תיראו׃
Zec 8:16  אלה הדברים אשׁר תעשׂו דברו אמת אישׁ את־רעהו אמת ומשׁפט שׁלום שׁפטו בשׁעריכם׃
Zec 8:17  ואישׁ את־רעת רעהו אל־תחשׁבו בלבבכם ושׁבעת שׁקר אל־תאהבו כי את־כל־אלה אשׁר שׂנאתי נאם־יהוה׃
Zec 8:18  ויהי דבר־יהוה צבאות אלי לאמר׃
Zec 8:19  כה־אמר יהוה צבאות צום הרביעי וצום החמישׁי וצום השׁביעי וצום העשׂירי יהיה לבית־יהודה לשׂשׂון ולשׂמחה ולמעדים טובים והאמת והשׁלום אהבו׃
Zec 8:20  כה אמר יהוה צבאות עד אשׁר יבאו עמים וישׁבי ערים רבות׃
Zec 8:21  והלכו ישׁבי אחת אל־אחת לאמר נלכה הלוך לחלות את־פני יהוה ולבקשׁ את־יהוה צבאות אלכה גם־אני׃
Zec 8:22  ובאו עמים רבים וגוים עצומים לבקשׁ את־יהוה צבאות בירושׁלם ולחלות את־פני יהוה׃
Zec 8:23  כה אמר יהוה צבאות בימים ההמה אשׁר יחזיקו עשׂרה אנשׁים מכל לשׁנות הגוים והחזיקו בכנף אישׁ יהודי לאמר נלכה עמכם כי שׁמענו אלהים עמכם׃
Zec 9:1  משׂא דבר־יהוה בארץ חדרך ודמשׂק מנחתו כי ליהוה עין אדם וכל שׁבטי ישׂראל׃
Zec 9:2  וגם־חמת תגבל־בה צר וצידון כי חכמה מאד׃
Zec 9:3  ותבן צר מצור לה ותצבר־כסף כעפר וחרוץ כטיט חוצות׃
Zec 9:4  הנה אדני יורשׁנה והכה בים חילה והיא באשׁ תאכל׃
Zec 9:5  תרא אשׁקלון ותירא ועזה ותחיל מאד ועקרון כי־הבישׁ מבטה ואבד מלך מעזה ואשׁקלון לא תשׁב׃
Zec 9:6  וישׁב ממזר באשׁדוד והכרתי גאון פלשׁתים׃
Zec 9:7  והסרתי דמיו מפיו ושׁקציו מבין שׁניו ונשׁאר גם־הוא לאלהינו והיה כאלף ביהודה ועקרון כיבוסי׃
Zec 9:8  וחניתי לביתי מצבה מעבר ומשׁב ולא־יעבר עליהם עוד נגשׂ כי עתה ראיתי בעיני׃
Zec 9:9  גילי מאד בת־ציון הריעי בת ירושׁלם הנה מלכך יבוא לך צדיק ונושׁע הוא עני ורכב על־חמור ועל־עיר בן־אתנות׃
Zec 9:10  והכרתי־רכב מאפרים וסוס מירושׁלם ונכרתה קשׁת מלחמה ודבר שׁלום לגוים ומשׁלו מים עד־ים ומנהר עד־אפסי־ארץ׃
Zec 9:11  גם־את בדם־בריתך שׁלחתי אסיריך מבור אין מים בו׃
Zec 9:12  שׁובו לבצרון אסירי התקוה גם־היום מגיד משׁנה אשׁיב לך׃
Zec 9:13  כי־דרכתי לי יהודה קשׁת מלאתי אפרים ועוררתי בניך ציון על־בניך יון ושׂמתיך כחרב גבור׃
Zec 9:14  ויהוה עליהם יראה ויצא כברק חצו ואדני יהוה בשׁופר יתקע והלך בסערות תימן׃
Zec 9:15  יהוה צבאות יגן עליהם ואכלו וכבשׁו אבני־קלע ושׁתו המו כמו־יין ומלאו כמזרק כזויות מזבח׃
Zec 9:16  והושׁיעם יהוה אלהיהם ביום ההוא כצאן עמו כי אבני־נזר מתנוססות על־אדמתו׃
Zec 9:17  כי מה־טובו ומה־יפיו דגן בחורים ותירושׁ ינובב בתלות׃
Zec 10:1  שׁאלו מיהוה מטר בעת מלקושׁ יהוה עשׂה חזיזים ומטר־גשׁם יתן להם לאישׁ עשׂב בשׂדה׃
Zec 10:2  כי התרפים דברו־און והקוסמים חזו שׁקר וחלמות השׁוא ידברו הבל ינחמון על־כן נסעו כמו־צאן יענו כי־אין רעה׃
Zec 10:3  על־הרעים חרה אפי ועל־העתודים אפקוד כי־פקד יהוה צבאות את־עדרו את־בית יהודה ושׂם אותם כסוס הודו במלחמה׃
Zec 10:4  ממנו פנה ממנו יתד ממנו קשׁת מלחמה ממנו יצא כל־נוגשׂ יחדו׃
Zec 10:5  והיו כגברים בוסים בטיט חוצות במלחמה ונלחמו כי יהוה עמם והבישׁו רכבי סוסים׃
Zec 10:6  וגברתי את־בית יהודה ואת־בית יוסף אושׁיע והושׁבותים כי רחמתים והיו כאשׁר לא־זנחתים כי אני יהוה אלהיהם ואענם׃
Zec 10:7  והיו כגבור אפרים ושׂמח לבם כמו־יין ובניהם יראו ושׂמחו יגל לבם ביהוה׃
Zec 10:8  אשׁרקה להם ואקבצם כי פדיתים ורבו כמו רבו׃
Zec 10:9  ואזרעם בעמים ובמרחקים יזכרוני וחיו את־בניהם ושׁבו׃
Zec 10:10  והשׁיבותים מארץ מצרים ומאשׁור אקבצם ואל־ארץ גלעד ולבנון אביאם ולא ימצא להם׃
Zec 10:11  ועבר בים צרה והכה בים גלים והבישׁו כל מצולות יאר והורד גאון אשׁור ושׁבט מצרים יסור׃
Zec 10:12  וגברתים ביהוה ובשׁמו יתהלכו נאם יהוה׃
Zec 11:1  פתח לבנון דלתיך ותאכל אשׁ בארזיך׃
Zec 11:2  הילל ברושׁ כי־נפל ארז אשׁר אדרים שׁדדו הילילו אלוני בשׁן כי ירד יער הבצור׃
Zec 11:3  קול יללת הרעים כי שׁדדה אדרתם קול שׁאגת כפירים כי שׁדד גאון הירדן׃
Zec 11:4  כה אמר יהוה אלהי רעה את־צאן ההרגה׃
Zec 11:5  אשׁר קניהן יהרגן ולא יאשׁמו ומכריהן יאמר ברוך יהוה ואעשׁר ורעיהם לא יחמול עליהן׃
Zec 11:6  כי לא אחמול עוד על־ישׁבי הארץ נאם־יהוה והנה אנכי ממציא את־האדם אישׁ ביד־רעהו וביד מלכו וכתתו את־הארץ ולא אציל מידם׃
Zec 11:7  וארעה את־צאן ההרגה לכן עניי הצאן ואקח־לי שׁני מקלות לאחד קראתי נעם ולאחד קראתי חבלים וארעה את־הצאן׃
Zec 11:8  ואכחד את־שׁלשׁת הרעים בירח אחד ותקצר נפשׁי בהם וגם־נפשׁם בחלה בי׃
Zec 11:9  ואמר לא ארעה אתכם המתה תמות והנכחדת תכחד והנשׁארות תאכלנה אשׁה את־בשׂר רעותה׃
Zec 11:10  ואקח את־מקלי את־נעם ואגדע אתו להפיר את־בריתי אשׁר כרתי את־כל־העמים׃
Zec 11:11  ותפר ביום ההוא וידעו כן עניי הצאן השׁמרים אתי כי דבר־יהוה הוא׃
Zec 11:12  ואמר אליהם אם־טוב בעיניכם הבו שׂכרי ואם־לא חדלו וישׁקלו את־שׂכרי שׁלשׁים כסף׃
Zec 11:13  ויאמר יהוה אלי השׁליכהו אל־היוצר אדר היקר אשׁר יקרתי מעליהם ואקחה שׁלשׁים הכסף ואשׁליך אתו בית יהוה אל־היוצר׃
Zec 11:14  ואגדע את־מקלי השׁני את החבלים להפר את־האחוה בין יהודה ובין ישׂראל׃
Zec 11:15  ויאמר יהוה אלי עוד קח־לך כלי רעה אולי׃
Zec 11:16  כי הנה־אנכי מקים רעה בארץ הנכחדות לא־יפקד הנער לא־יבקשׁ והנשׁברת לא ירפא הנצבה לא יכלכל ובשׂר הבריאה יאכל ופרסיהן יפרק׃
Zec 11:17  הוי רעי האליל עזבי הצאן חרב על־זרועו ועל־עין ימינו זרעו יבושׁ תיבשׁ ועין ימינו כהה תכהה׃
Zec 12:1  משׂא דבר־יהוה על־ישׂראל נאם־יהוה נטה שׁמים ויסד ארץ ויצר רוח־אדם בקרבו׃
Zec 12:2  הנה אנכי שׂם את־ירושׁלם סף־רעל לכל־העמים סביב וגם על־יהודה יהיה במצור על־ירושׁלם׃
Zec 12:3  והיה ביום־ההוא אשׂים את־ירושׁלם אבן מעמסה לכל־העמים כל־עמסיה שׂרוט ישׂרטו ונאספו עליה כל גויי הארץ׃
Zec 12:4  ביום ההוא נאם־יהוה אכה כל־סוס בתמהון ורכבו בשׁגעון ועל־בית יהודה אפקח את־עיני וכל סוס העמים אכה בעורון׃
Zec 12:5  ואמרו אלפי יהודה בלבם אמצה לי ישׁבי ירושׁלם ביהוה צבאות אלהיהם׃
Zec 12:6  ביום ההוא אשׂים את־אלפי יהודה ככיור אשׁ בעצים וכלפיד אשׁ בעמיר ואכלו על־ימין ועל־שׂמאול את־כל־העמים סביב וישׁבה ירושׁלם עוד תחתיה בירושׁלם׃
Zec 12:7  והושׁיע יהוה את־אהלי יהודה בראשׁנה למען לא־תגדל תפארת בית־דויד ותפארת ישׁב ירושׁלם על־יהודה׃
Zec 12:8  ביום ההוא יגן יהוה בעד יושׁב ירושׁלם והיה הנכשׁל בהם ביום ההוא כדויד ובית דויד כאלהים כמלאך יהוה לפניהם׃
Zec 12:9  והיה ביום ההוא אבקשׁ להשׁמיד את־כל־הגוים הבאים על־ירושׁלם׃
Zec 12:10  ושׁפכתי על־בית דויד ועל יושׁב ירושׁלם רוח חן ותחנונים והביטו אלי את אשׁר־דקרו וספדו עליו כמספד על־היחיד והמר עליו כהמר על־הבכור׃
Zec 12:11  ביום ההוא יגדל המספד בירושׁלם כמספד הדד־רמון בבקעת מגדון׃
Zec 12:12  וספדה הארץ משׁפחות משׁפחות לבד משׁפחת בית־דויד לבד ונשׁיהם לבד משׁפחת בית־נתן לבד ונשׁיהם לבד׃
Zec 12:13  משׁפחת בית־לוי לבד ונשׁיהם לבד משׁפחת השׁמעי לבד ונשׁיהם לבד׃
Zec 12:14  כל המשׁפחות הנשׁארות משׁפחת משׁפחת לבד ונשׁיהם לבד׃
Zec 13:1  ביום ההוא יהיה מקור נפתח לבית דויד ולישׁבי ירושׁלם לחטאת ולנדה׃
Zec 13:2  והיה ביום ההוא נאם יהוה צבאות אכרית את־שׁמות העצבים מן־הארץ ולא יזכרו עוד וגם את־הנביאים ואת־רוח הטמאה אעביר מן־הארץ׃
Zec 13:3  והיה כי־ינבא אישׁ עוד ואמרו אליו אביו ואמו ילדיו לא תחיה כי שׁקר דברת בשׁם יהוה ודקרהו אביהו ואמו ילדיו בהנבאו׃
Zec 13:4  והיה ביום ההוא יבשׁו הנביאים אישׁ מחזינו בהנבאתו ולא ילבשׁו אדרת שׂער למען כחשׁ׃
Zec 13:5  ואמר לא נביא אנכי אישׁ־עבד אדמה אנכי כי אדם הקנני מנעורי׃
Zec 13:6  ואמר אליו מה המכות האלה בין ידיך ואמר אשׁר הכיתי בית מאהבי׃
Zec 13:7  חרב עורי על־רעי ועל־גבר עמיתי נאם יהוה צבאות הך את־הרעה ותפוצין הצאן והשׁבתי ידי על־הצערים׃
Zec 13:8  והיה בכל־הארץ נאם־יהוה פי־שׁנים בה יכרתו יגועו והשׁלשׁית יותר בה׃
Zec 13:9  והבאתי את־השׁלשׁית באשׁ וצרפתים כצרף את־הכסף ובחנתים כבחן את־הזהב הוא יקרא בשׁמי ואני אענה אתו אמרתי עמי הוא והוא יאמר יהוה אלהי׃
Zec 14:1  הנה יום־בא ליהוה וחלק שׁללך בקרבך׃
Zec 14:2  ואספתי את־כל־הגוים אל־ירושׁלם למלחמה ונלכדה העיר ונשׁסו הבתים והנשׁים תשׁגלנה ויצא חצי העיר בגולה ויתר העם לא יכרת מן־העיר׃
Zec 14:3  ויצא יהוה ונלחם בגוים ההם כיום הלחמו ביום קרב׃
Zec 14:4  ועמדו רגליו ביום־ההוא על־הר הזתים אשׁר על־פני ירושׁלם מקדם ונבקע הר הזיתים מחציו מזרחה וימה גיא גדולה מאד ומשׁ חצי ההר צפונה וחציו־נגבה׃
Zec 14:5  ונסתם גיא־הרי כי־יגיע גי־הרים אל־אצל ונסתם כאשׁר נסתם מפני הרעשׁ בימי עזיה מלך־יהודה ובא יהוה אלהי כל־קדשׁים עמך׃
Zec 14:6  והיה ביום ההוא לא־יהיה אור יקרות יקפאון׃
Zec 14:7  והיה יום־אחד הוא יודע ליהוה לא־יום ולא־לילה והיה לעת־ערב יהיה־אור׃
Zec 14:8  והיה ביום ההוא יצאו מים־חיים מירושׁלם חצים אל־הים הקדמוני וחצים אל־הים האחרון בקיץ ובחרף יהיה׃
Zec 14:9  והיה יהוה למלך על־כל־הארץ ביום ההוא יהיה יהוה אחד ושׁמו אחד׃
Zec 14:10  יסוב כל־הארץ כערבה מגבע לרמון נגב ירושׁלם וראמה וישׁבה תחתיה למשׁער בנימן עד־מקום שׁער הראשׁון עד־שׁער הפנים ומגדל חננאל עד יקבי המלך׃
Zec 14:11  וישׁבו בה וחרם לא יהיה־עוד וישׁבה ירושׁלם לבטח׃
Zec 14:12  וזאת תהיה המגפה אשׁר יגף יהוה את־כל־העמים אשׁר צבאו על־ירושׁלם המק בשׂרו והוא עמד על־רגליו ועיניו תמקנה בחריהן ולשׁונו תמק בפיהם׃
Zec 14:13  והיה ביום ההוא תהיה מהומת־יהוה רבה בהם והחזיקו אישׁ יד רעהו ועלתה ידו על־יד רעהו׃
Zec 14:14  וגם־יהודה תלחם בירושׁלם ואסף חיל כל־הגוים סביב זהב וכסף ובגדים לרב מאד׃
Zec 14:15  וכן תהיה מגפת הסוס הפרד הגמל והחמור וכל־הבהמה אשׁר יהיה במחנות ההמה כמגפה הזאת׃
Zec 14:16  והיה כל־הנותר מכל־הגוים הבאים על־ירושׁלם ועלו מדי שׁנה בשׁנה להשׁתחות למלך יהוה צבאות ולחג את־חג הסכות׃
Zec 14:17  והיה אשׁר לא־יעלה מאת משׁפחות הארץ אל־ירושׁלם להשׁתחות למלך יהוה צבאות ולא עליהם יהיה הגשׁם׃
Zec 14:18  ואם־משׁפחת מצרים לא־תעלה ולא באה ולא עליהם תהיה המגפה אשׁר יגף יהוה את־הגוים אשׁר לא יעלו לחג את־חג הסכות׃
Zec 14:19  זאת תהיה חטאת מצרים וחטאת כל־הגוים אשׁר לא יעלו לחג את־חג הסכות׃
Zec 14:20  ביום ההוא יהיה על־מצלות הסוס קדשׁ ליהוה והיה הסירות בבית יהוה כמזרקים לפני המזבח׃
Zec 14:21  והיה כל־סיר בירושׁלם וביהודה קדשׁ ליהוה צבאות ובאו כל־הזבחים ולקחו מהם ובשׁלו בהם ולא־יהיה כנעני עוד בבית־יהוה צבאות ביום ההוא׃


\end{document}