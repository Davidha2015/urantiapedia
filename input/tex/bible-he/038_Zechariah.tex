\begin{document}

\title{זכריה}


\chapter{1}

\par 1 בחדשׁ השׁמיני בשׁנת שׁתים לדריושׁ היה דבר־יהוה אל־זכריה בן־ברכיה בן־עדו הנביא לאמר׃
\par 2 קצף יהוה על־אבותיכם קצף׃
\par 3 ואמרת אלהם כה אמר יהוה צבאות שׁובו אלי נאם יהוה צבאות ואשׁוב אליכם אמר יהוה צבאות׃
\par 4 אל־תהיו כאבתיכם אשׁר קראו־אליהם הנביאים הראשׁנים לאמר כה אמר יהוה צבאות שׁובו נא מדרכיכם הרעים ומעליליכם הרעים ולא שׁמעו ולא־הקשׁיבו אלי נאם־יהוה׃
\par 5 אבותיכם איה־הם והנבאים הלעולם יחיו׃
\par 6 אך דברי וחקי אשׁר צויתי את־עבדי הנביאים הלוא השׂיגו אבתיכם וישׁובו ויאמרו כאשׁר זמם יהוה צבאות לעשׂות לנו כדרכינו וכמעללינו כן עשׂה אתנו׃
\par 7 ביום עשׂרים וארבעה לעשׁתי־עשׂר חדשׁ הוא־חדשׁ שׁבט בשׁנת שׁתים לדריושׁ היה דבר־יהוה אל־זכריה בן־ברכיהו בן־עדוא הנביא לאמר׃
\par 8 ראיתי הלילה והנה־אישׁ רכב על־סוס אדם והוא עמד בין ההדסים אשׁר במצלה ואחריו סוסים אדמים שׂרקים ולבנים׃
\par 9 ואמר מה־אלה אדני ויאמר אלי המלאך הדבר בי אני אראך מה־המה אלה׃
\par 10 ויען האישׁ העמד בין־ההדסים ויאמר אלה אשׁר שׁלח יהוה להתהלך בארץ׃
\par 11 ויענו את־מלאך יהוה העמד בין ההדסים ויאמרו התהלכנו בארץ והנה כל־הארץ ישׁבת ושׁקטת׃
\par 12 ויען מלאך־יהוה ויאמר יהוה צבאות עד־מתי אתה לא־תרחם את־ירושׁלם ואת ערי יהודה אשׁר זעמתה זה שׁבעים שׁנה׃
\par 13 ויען יהוה את־המלאך הדבר בי דברים טובים דברים נחמים׃
\par 14 ויאמר אלי המלאך הדבר בי קרא לאמר כה אמר יהוה צבאות קנאתי לירושׁלם ולציון קנאה גדולה׃
\par 15 וקצף גדול אני קצף על־הגוים השׁאננים אשׁר אני קצפתי מעט והמה עזרו לרעה׃
\par 16 לכן כה־אמר יהוה שׁבתי לירושׁלם ברחמים ביתי יבנה בה נאם יהוה צבאות וקוה ינטה על־ירושׁלם׃
\par 17 עוד קרא לאמר כה אמר יהוה צבאות עוד תפוצינה ערי מטוב ונחם יהוה עוד את־ציון ובחר עוד בירושׁלם׃

\chapter{2}

\par 1 ואשׂא את־עיני וארא והנה ארבע קרנות׃
\par 2 ואמר אל־המלאך הדבר בי מה־אלה ויאמר אלי אלה הקרנות אשׁר זרו את־יהודה את־ישׂראל וירושׁלם׃
\par 3 ויראני יהוה ארבעה חרשׁים׃
\par 4 ואמר מה אלה באים לעשׂות ויאמר לאמר אלה הקרנות אשׁר־זרו את־יהודה כפי־אישׁ לא־נשׂא ראשׁו ויבאו אלה להחריד אתם לידות את־קרנות הגוים הנשׂאים קרן אל־ארץ יהודה לזרותה׃
\par 5 ואשׂא עיני וארא והנה־אישׁ ובידו חבל מדה׃
\par 6 ואמר אנה אתה הלך ויאמר אלי למד את־ירושׁלם לראות כמה־רחבה וכמה ארכה׃
\par 7 והנה המלאך הדבר בי יצא ומלאך אחר יצא לקראתו׃
\par 8 ויאמר אלו רץ דבר אל־הנער הלז לאמר פרזות תשׁב ירושׁלם מרב אדם ובהמה בתוכה׃
\par 9 ואני אהיה־לה נאם־יהוה חומת אשׁ סביב ולכבוד אהיה בתוכה׃
\par 10 הוי הוי ונסו מארץ צפון נאם־יהוה כי כארבע רוחות השׁמים פרשׂתי אתכם נאם־יהוה׃
\par 11 הוי ציון המלטי יושׁבת בת־בבל׃
\par 12 כי כה אמר יהוה צבאות אחר כבוד שׁלחני אל־הגוים השׁללים אתכם כי הנגע בכם נגע בבבת עינו׃
\par 13 כי הנני מניף את־ידי עליהם והיו שׁלל לעבדיהם וידעתם כי־יהוה צבאות שׁלחני׃
\par 14 רני ושׂמחי בת־ציון כי הנני־בא ושׁכנתי בתוכך נאם־יהוה׃
\par 15 ונלוו גוים רבים אל־יהוה ביום ההוא והיו לי לעם ושׁכנתי בתוכך וידעת כי־יהוה צבאות שׁלחני אליך׃
\par 16 ונחל יהוה את־יהודה חלקו על אדמת הקדשׁ ובחר עוד בירושׁלם׃
\par 17 הס כל־בשׂר מפני יהוה כי נעור ממעון קדשׁו׃

\chapter{3}

\par 1 ויראני את־יהושׁע הכהן הגדול עמד לפני מלאך יהוה והשׂטן עמד על־ימינו לשׂטנו׃
\par 2 ויאמר יהוה אל־השׂטן יגער יהוה בך השׂטן ויגער יהוה בך הבחר בירושׁלם הלוא זה אוד מצל מאשׁ׃
\par 3 ויהושׁע היה לבשׁ בגדים צואים ועמד לפני המלאך׃
\par 4 ויען ויאמר אל־העמדים לפניו לאמר הסירו הבגדים הצאים מעליו ויאמר אליו ראה העברתי מעליך עונך והלבשׁ אתך מחלצות׃
\par 5 ואמר ישׂימו צניף טהור על־ראשׁו וישׂימו הצניף הטהור על־ראשׁו וילבשׁהו בגדים ומלאך יהוה עמד׃
\par 6 ויעד מלאך יהוה ביהושׁע לאמר׃
\par 7 כה־אמר יהוה צבאות אם־בדרכי תלך ואם את־משׁמרתי תשׁמר וגם־אתה תדין את־ביתי וגם תשׁמר את־חצרי ונתתי לך מהלכים בין העמדים האלה׃
\par 8 שׁמע־נא יהושׁע הכהן הגדול אתה ורעיך הישׁבים לפניך כי־אנשׁי מופת המה כי־הנני מביא את־עבדי צמח׃
\par 9 כי הנה האבן אשׁר נתתי לפני יהושׁע על־אבן אחת שׁבעה עינים הנני מפתח פתחה נאם יהוה צבאות ומשׁתי את־עון הארץ־ההיא ביום אחד׃
\par 10 ביום ההוא נאם יהוה צבאות תקראו אישׁ לרעהו אל־תחת גפן ואל־תחת תאנה׃

\chapter{4}

\par 1 וישׁב המלאך הדבר בי ויעירני כאישׁ אשׁר־יעור משׁנתו׃
\par 2 ויאמר אלי מה אתה ראה ויאמר ראיתי והנה מנורת זהב כלה וגלה על־ראשׁה ושׁבעה נרתיה עליה שׁבעה ושׁבעה מוצקות לנרות אשׁר על־ראשׁה׃
\par 3 ושׁנים זיתים עליה אחד מימין הגלה ואחד על־שׂמאלה׃
\par 4 ואען ואמר אל־המלאך הדבר בי לאמר מה־אלה אדני׃
\par 5 ויען המלאך הדבר בי ויאמר אלי הלוא ידעת מה־המה אלה ואמר לא אדני׃
\par 6 ויען ויאמר אלי לאמר זה דבר־יהוה אל־זרבבל לאמר לא בחיל ולא בכח כי אם־ברוחי אמר יהוה צבאות׃
\par 7 מי־אתה הר־הגדול לפני זרבבל למישׁר והוציא את־האבן הראשׁה תשׁאות חן חן לה׃
\par 8 ויהי דבר־יהוה אלי לאמר׃
\par 9 ידי זרבבל יסדו הבית הזה וידיו תבצענה וידעת כי־יהוה צבאות שׁלחני אליכם׃
\par 10 כי מי בז ליום קטנות ושׂמחו וראו את־האבן הבדיל ביד זרבבל שׁבעה־אלה עיני יהוה המה משׁוטטים בכל־הארץ׃
\par 11 ואען ואמר אליו מה־שׁני הזיתים האלה על־ימין המנורה ועל־שׂמאולה׃
\par 12 ואען שׁנית ואמר אליו מה־שׁתי שׁבלי הזיתים אשׁר ביד שׁני צנתרות הזהב המריקים מעליהם הזהב׃
\par 13 ויאמר אלי לאמר הלוא ידעת מה־אלה ואמר לא אדני׃
\par 14 ויאמר אלה שׁני בני־היצהר העמדים על־אדון כל־הארץ׃

\chapter{5}

\par 1 ואשׁוב ואשׂא עיני ואראה והנה מגלה עפה׃
\par 2 ויאמר אלי מה אתה ראה ואמר אני ראה מגלה עפה ארכה עשׂרים באמה ורחבה עשׂר באמה׃
\par 3 ויאמר אלי זאת האלה היוצאת על־פני כל־הארץ כי כל־הגנב מזה כמוה נקה וכל־הנשׁבע מזה כמוה נקה׃
\par 4 הוצאתיה נאם יהוה צבאות ובאה אל־בית הגנב ואל־בית הנשׁבע בשׁמי לשׁקר ולנה בתוך ביתו וכלתו ואת־עציו ואת־אבניו׃
\par 5 ויצא המלאך הדבר בי ויאמר אלי שׂא נא עיניך וראה מה היוצאת הזאת׃
\par 6 ואמר מה־היא ויאמר זאת האיפה היוצאת ויאמר זאת עינם בכל־הארץ׃
\par 7 והנה ככר עפרת נשׂאת וזאת אשׁה אחת יושׁבת בתוך האיפה׃
\par 8 ויאמר זאת הרשׁעה וישׁלך אתה אל־תוך האיפה וישׁלך את־אבן העפרת אל־פיה׃
\par 9 ואשׂא עיני וארא והנה שׁתים נשׁים יוצאות ורוח בכנפיהם ולהנה כנפים ככנפי החסידה ותשׂאנה את־האיפה בין הארץ ובין השׁמים׃
\par 10 ואמר אל־המלאך הדבר בי אנה המה מולכות את־האיפה׃
\par 11 ויאמר אלי לבנות־לה בית בארץ שׁנער והוכן והניחה שׁם על־מכנתה׃

\chapter{6}

\par 1 ואשׁב ואשׂא עיני ואראה והנה ארבע מרכבות יצאות מבין שׁני ההרים וההרים הרי נחשׁת׃
\par 2 במרכבה הראשׁנה סוסים אדמים ובמרכבה השׁנית סוסים שׁחרים׃
\par 3 ובמרכבה השׁלשׁית סוסים לבנים ובמרכבה הרבעית סוסים ברדים אמצים׃
\par 4 ואען ואמר אל־המלאך הדבר בי מה־אלה אדני׃
\par 5 ויען המלאך ויאמר אלי אלה ארבע רחות השׁמים יוצאות מהתיצב על־אדון כל־הארץ׃
\par 6 אשׁר־בה הסוסים השׁחרים יצאים אל־ארץ צפון והלבנים יצאו אל־אחריהם והברדים יצאו אל־ארץ התימן׃
\par 7 והאמצים יצאו ויבקשׁו ללכת להתהלך בארץ ויאמר לכו התהלכו בארץ ותתהלכנה בארץ׃
\par 8 ויזעק אתי וידבר אלי לאמר ראה היוצאים אל־ארץ צפון הניחו את־רוחי בארץ צפון׃
\par 9 ויהי דבר־יהוה אלי לאמר׃
\par 10 לקוח מאת הגולה מחלדי ומאת טוביה ומאת ידעיה ובאת אתה ביום ההוא ובאת בית יאשׁיה בן־צפניה אשׁר־באו מבבל׃
\par 11 ולקחת כסף־וזהב ועשׂית עטרות ושׂמת בראשׁ יהושׁע בן־יהוצדק הכהן הגדול׃
\par 12 ואמרת אליו לאמר כה אמר יהוה צבאות לאמר הנה־אישׁ צמח שׁמו ומתחתיו יצמח ובנה את־היכל יהוה׃
\par 13 והוא יבנה את־היכל יהוה והוא־ישׂא הוד וישׁב ומשׁל על־כסאו והיה כהן על־כסאו ועצת שׁלום תהיה בין שׁניהם׃
\par 14 והעטרת תהיה לחלם ולטוביה ולידעיה ולחן בן־צפניה לזכרון בהיכל יהוה׃
\par 15 ורחוקים יבאו ובנו בהיכל יהוה וידעתם כי־יהוה צבאות שׁלחני אליכם והיה אם־שׁמוע תשׁמעון בקול יהוה אלהיכם׃

\chapter{7}

\par 1 ויהי בשׁנת ארבע לדריושׁ המלך היה דבר־יהוה אל־זכריה בארבעה לחדשׁ התשׁעי בכסלו׃
\par 2 וישׁלח בית־אל שׂר־אצר ורגם מלך ואנשׁיו לחלות את־פני יהוה׃
\par 3 לאמר אל־הכהנים אשׁר לבית־יהוה צבאות ואל־הנביאים לאמר האבכה בחדשׁ החמשׁי הנזר כאשׁר עשׂיתי זה כמה שׁנים׃
\par 4 ויהי דבר־יהוה צבאות אלי לאמר׃
\par 5 אמר אל־כל־עם הארץ ואל־הכהנים לאמר כי־צמתם וספוד בחמישׁי ובשׁביעי וזה שׁבעים שׁנה הצום צמתני אני׃
\par 6 וכי תאכלו וכי תשׁתו הלוא אתם האכלים ואתם השׁתים׃
\par 7 הלוא את־הדברים אשׁר קרא יהוה ביד הנביאים הראשׁנים בהיות ירושׁלם ישׁבת ושׁלוה ועריה סביבתיה והנגב והשׁפלה ישׁב׃
\par 8 ויהי דבר־יהוה אל־זכריה לאמר׃
\par 9 כה אמר יהוה צבאות לאמר משׁפט אמת שׁפטו וחסד ורחמים עשׂו אישׁ את־אחיו׃
\par 10 ואלמנה ויתום גר ועני אל־תעשׁקו ורעת אישׁ אחיו אל־תחשׁבו בלבבכם׃
\par 11 וימאנו להקשׁיב ויתנו כתף סררת ואזניהם הכבידו משׁמוע׃
\par 12 ולבם שׂמו שׁמיר משׁמוע את־התורה ואת־הדברים אשׁר שׁלח יהוה צבאות ברוחו ביד הנביאים הראשׁנים ויהי קצף גדול מאת יהוה צבאות׃
\par 13 ויהי כאשׁר־קרא ולא שׁמעו כן יקראו ולא אשׁמע אמר יהוה צבאות׃
\par 14 ואסערם על כל־הגוים אשׁר לא־ידעום והארץ נשׁמה אחריהם מעבר ומשׁב וישׂימו ארץ־חמדה לשׁמה׃

\chapter{8}

\par 1 ויהי דבר־יהוה צבאות לאמר׃
\par 2 כה אמר יהוה צבאות קנאתי לציון קנאה גדולה וחמה גדולה קנאתי לה׃
\par 3 כה אמר יהוה שׁבתי אל־ציון ושׁכנתי בתוך ירושׁלם ונקראה ירושׁלם עיר־האמת והר־יהוה צבאות הר הקדשׁ׃
\par 4 כה אמר יהוה צבאות עד ישׁבו זקנים וזקנות ברחבות ירושׁלם ואישׁ משׁענתו בידו מרב ימים׃
\par 5 ורחבות העיר ימלאו ילדים וילדות משׂחקים ברחבתיה׃
\par 6 כה אמר יהוה צבאות כי יפלא בעיני שׁארית העם הזה בימים ההם גם־בעיני יפלא נאם יהוה צבאות׃
\par 7 כה אמר יהוה צבאות הנני מושׁיע את־עמי מארץ מזרח ומארץ מבוא השׁמשׁ׃
\par 8 והבאתי אתם ושׁכנו בתוך ירושׁלם והיו־לי לעם ואני אהיה להם לאלהים באמת ובצדקה׃
\par 9 כה־אמר יהוה צבאות תחזקנה ידיכם השׁמעים בימים האלה את הדברים האלה מפי הנביאים אשׁר ביום יסד בית־יהוה צבאות ההיכל להבנות׃
\par 10 כי לפני הימים ההם שׂכר האדם לא נהיה ושׂכר הבהמה איננה וליוצא ולבא אין־שׁלום מן־הצר ואשׁלח את־כל־האדם אישׁ ברעהו׃
\par 11 ועתה לא כימים הראשׁנים אני לשׁארית העם הזה נאם יהוה צבאות׃
\par 12 כי־זרע השׁלום הגפן תתן פריה והארץ תתן את־יבולה והשׁמים יתנו טלם והנחלתי את־שׁארית העם הזה את־כל־אלה׃
\par 13 והיה כאשׁר הייתם קללה בגוים בית יהודה ובית ישׂראל כן אושׁיע אתכם והייתם ברכה אל־תיראו תחזקנה ידיכם׃
\par 14 כי כה אמר יהוה צבאות כאשׁר זממתי להרע לכם בהקציף אבתיכם אתי אמר יהוה צבאות ולא נחמתי׃
\par 15 כן שׁבתי זממתי בימים האלה להיטיב את־ירושׁלם ואת־בית יהודה אל־תיראו׃
\par 16 אלה הדברים אשׁר תעשׂו דברו אמת אישׁ את־רעהו אמת ומשׁפט שׁלום שׁפטו בשׁעריכם׃
\par 17 ואישׁ את־רעת רעהו אל־תחשׁבו בלבבכם ושׁבעת שׁקר אל־תאהבו כי את־כל־אלה אשׁר שׂנאתי נאם־יהוה׃
\par 18 ויהי דבר־יהוה צבאות אלי לאמר׃
\par 19 כה־אמר יהוה צבאות צום הרביעי וצום החמישׁי וצום השׁביעי וצום העשׂירי יהיה לבית־יהודה לשׂשׂון ולשׂמחה ולמעדים טובים והאמת והשׁלום אהבו׃
\par 20 כה אמר יהוה צבאות עד אשׁר יבאו עמים וישׁבי ערים רבות׃
\par 21 והלכו ישׁבי אחת אל־אחת לאמר נלכה הלוך לחלות את־פני יהוה ולבקשׁ את־יהוה צבאות אלכה גם־אני׃
\par 22 ובאו עמים רבים וגוים עצומים לבקשׁ את־יהוה צבאות בירושׁלם ולחלות את־פני יהוה׃
\par 23 כה אמר יהוה צבאות בימים ההמה אשׁר יחזיקו עשׂרה אנשׁים מכל לשׁנות הגוים והחזיקו בכנף אישׁ יהודי לאמר נלכה עמכם כי שׁמענו אלהים עמכם׃

\chapter{9}

\par 1 משׂא דבר־יהוה בארץ חדרך ודמשׂק מנחתו כי ליהוה עין אדם וכל שׁבטי ישׂראל׃
\par 2 וגם־חמת תגבל־בה צר וצידון כי חכמה מאד׃
\par 3 ותבן צר מצור לה ותצבר־כסף כעפר וחרוץ כטיט חוצות׃
\par 4 הנה אדני יורשׁנה והכה בים חילה והיא באשׁ תאכל׃
\par 5 תרא אשׁקלון ותירא ועזה ותחיל מאד ועקרון כי־הבישׁ מבטה ואבד מלך מעזה ואשׁקלון לא תשׁב׃
\par 6 וישׁב ממזר באשׁדוד והכרתי גאון פלשׁתים׃
\par 7 והסרתי דמיו מפיו ושׁקציו מבין שׁניו ונשׁאר גם־הוא לאלהינו והיה כאלף ביהודה ועקרון כיבוסי׃
\par 8 וחניתי לביתי מצבה מעבר ומשׁב ולא־יעבר עליהם עוד נגשׂ כי עתה ראיתי בעיני׃
\par 9 גילי מאד בת־ציון הריעי בת ירושׁלם הנה מלכך יבוא לך צדיק ונושׁע הוא עני ורכב על־חמור ועל־עיר בן־אתנות׃
\par 10 והכרתי־רכב מאפרים וסוס מירושׁלם ונכרתה קשׁת מלחמה ודבר שׁלום לגוים ומשׁלו מים עד־ים ומנהר עד־אפסי־ארץ׃
\par 11 גם־את בדם־בריתך שׁלחתי אסיריך מבור אין מים בו׃
\par 12 שׁובו לבצרון אסירי התקוה גם־היום מגיד משׁנה אשׁיב לך׃
\par 13 כי־דרכתי לי יהודה קשׁת מלאתי אפרים ועוררתי בניך ציון על־בניך יון ושׂמתיך כחרב גבור׃
\par 14 ויהוה עליהם יראה ויצא כברק חצו ואדני יהוה בשׁופר יתקע והלך בסערות תימן׃
\par 15 יהוה צבאות יגן עליהם ואכלו וכבשׁו אבני־קלע ושׁתו המו כמו־יין ומלאו כמזרק כזויות מזבח׃
\par 16 והושׁיעם יהוה אלהיהם ביום ההוא כצאן עמו כי אבני־נזר מתנוססות על־אדמתו׃
\par 17 כי מה־טובו ומה־יפיו דגן בחורים ותירושׁ ינובב בתלות׃

\chapter{10}

\par 1 שׁאלו מיהוה מטר בעת מלקושׁ יהוה עשׂה חזיזים ומטר־גשׁם יתן להם לאישׁ עשׂב בשׂדה׃
\par 2 כי התרפים דברו־און והקוסמים חזו שׁקר וחלמות השׁוא ידברו הבל ינחמון על־כן נסעו כמו־צאן יענו כי־אין רעה׃
\par 3 על־הרעים חרה אפי ועל־העתודים אפקוד כי־פקד יהוה צבאות את־עדרו את־בית יהודה ושׂם אותם כסוס הודו במלחמה׃
\par 4 ממנו פנה ממנו יתד ממנו קשׁת מלחמה ממנו יצא כל־נוגשׂ יחדו׃
\par 5 והיו כגברים בוסים בטיט חוצות במלחמה ונלחמו כי יהוה עמם והבישׁו רכבי סוסים׃
\par 6 וגברתי את־בית יהודה ואת־בית יוסף אושׁיע והושׁבותים כי רחמתים והיו כאשׁר לא־זנחתים כי אני יהוה אלהיהם ואענם׃
\par 7 והיו כגבור אפרים ושׂמח לבם כמו־יין ובניהם יראו ושׂמחו יגל לבם ביהוה׃
\par 8 אשׁרקה להם ואקבצם כי פדיתים ורבו כמו רבו׃
\par 9 ואזרעם בעמים ובמרחקים יזכרוני וחיו את־בניהם ושׁבו׃
\par 10 והשׁיבותים מארץ מצרים ומאשׁור אקבצם ואל־ארץ גלעד ולבנון אביאם ולא ימצא להם׃
\par 11 ועבר בים צרה והכה בים גלים והבישׁו כל מצולות יאר והורד גאון אשׁור ושׁבט מצרים יסור׃
\par 12 וגברתים ביהוה ובשׁמו יתהלכו נאם יהוה׃

\chapter{11}

\par 1 פתח לבנון דלתיך ותאכל אשׁ בארזיך׃
\par 2 הילל ברושׁ כי־נפל ארז אשׁר אדרים שׁדדו הילילו אלוני בשׁן כי ירד יער הבצור׃
\par 3 קול יללת הרעים כי שׁדדה אדרתם קול שׁאגת כפירים כי שׁדד גאון הירדן׃
\par 4 כה אמר יהוה אלהי רעה את־צאן ההרגה׃
\par 5 אשׁר קניהן יהרגן ולא יאשׁמו ומכריהן יאמר ברוך יהוה ואעשׁר ורעיהם לא יחמול עליהן׃
\par 6 כי לא אחמול עוד על־ישׁבי הארץ נאם־יהוה והנה אנכי ממציא את־האדם אישׁ ביד־רעהו וביד מלכו וכתתו את־הארץ ולא אציל מידם׃
\par 7 וארעה את־צאן ההרגה לכן עניי הצאן ואקח־לי שׁני מקלות לאחד קראתי נעם ולאחד קראתי חבלים וארעה את־הצאן׃
\par 8 ואכחד את־שׁלשׁת הרעים בירח אחד ותקצר נפשׁי בהם וגם־נפשׁם בחלה בי׃
\par 9 ואמר לא ארעה אתכם המתה תמות והנכחדת תכחד והנשׁארות תאכלנה אשׁה את־בשׂר רעותה׃
\par 10 ואקח את־מקלי את־נעם ואגדע אתו להפיר את־בריתי אשׁר כרתי את־כל־העמים׃
\par 11 ותפר ביום ההוא וידעו כן עניי הצאן השׁמרים אתי כי דבר־יהוה הוא׃
\par 12 ואמר אליהם אם־טוב בעיניכם הבו שׂכרי ואם־לא חדלו וישׁקלו את־שׂכרי שׁלשׁים כסף׃
\par 13 ויאמר יהוה אלי השׁליכהו אל־היוצר אדר היקר אשׁר יקרתי מעליהם ואקחה שׁלשׁים הכסף ואשׁליך אתו בית יהוה אל־היוצר׃
\par 14 ואגדע את־מקלי השׁני את החבלים להפר את־האחוה בין יהודה ובין ישׂראל׃
\par 15 ויאמר יהוה אלי עוד קח־לך כלי רעה אולי׃
\par 16 כי הנה־אנכי מקים רעה בארץ הנכחדות לא־יפקד הנער לא־יבקשׁ והנשׁברת לא ירפא הנצבה לא יכלכל ובשׂר הבריאה יאכל ופרסיהן יפרק׃
\par 17 הוי רעי האליל עזבי הצאן חרב על־זרועו ועל־עין ימינו זרעו יבושׁ תיבשׁ ועין ימינו כהה תכהה׃

\chapter{12}

\par 1 משׂא דבר־יהוה על־ישׂראל נאם־יהוה נטה שׁמים ויסד ארץ ויצר רוח־אדם בקרבו׃
\par 2 הנה אנכי שׂם את־ירושׁלם סף־רעל לכל־העמים סביב וגם על־יהודה יהיה במצור על־ירושׁלם׃
\par 3 והיה ביום־ההוא אשׂים את־ירושׁלם אבן מעמסה לכל־העמים כל־עמסיה שׂרוט ישׂרטו ונאספו עליה כל גויי הארץ׃
\par 4 ביום ההוא נאם־יהוה אכה כל־סוס בתמהון ורכבו בשׁגעון ועל־בית יהודה אפקח את־עיני וכל סוס העמים אכה בעורון׃
\par 5 ואמרו אלפי יהודה בלבם אמצה לי ישׁבי ירושׁלם ביהוה צבאות אלהיהם׃
\par 6 ביום ההוא אשׂים את־אלפי יהודה ככיור אשׁ בעצים וכלפיד אשׁ בעמיר ואכלו על־ימין ועל־שׂמאול את־כל־העמים סביב וישׁבה ירושׁלם עוד תחתיה בירושׁלם׃
\par 7 והושׁיע יהוה את־אהלי יהודה בראשׁנה למען לא־תגדל תפארת בית־דויד ותפארת ישׁב ירושׁלם על־יהודה׃
\par 8 ביום ההוא יגן יהוה בעד יושׁב ירושׁלם והיה הנכשׁל בהם ביום ההוא כדויד ובית דויד כאלהים כמלאך יהוה לפניהם׃
\par 9 והיה ביום ההוא אבקשׁ להשׁמיד את־כל־הגוים הבאים על־ירושׁלם׃
\par 10 ושׁפכתי על־בית דויד ועל יושׁב ירושׁלם רוח חן ותחנונים והביטו אלי את אשׁר־דקרו וספדו עליו כמספד על־היחיד והמר עליו כהמר על־הבכור׃
\par 11 ביום ההוא יגדל המספד בירושׁלם כמספד הדד־רמון בבקעת מגדון׃
\par 12 וספדה הארץ משׁפחות משׁפחות לבד משׁפחת בית־דויד לבד ונשׁיהם לבד משׁפחת בית־נתן לבד ונשׁיהם לבד׃
\par 13 משׁפחת בית־לוי לבד ונשׁיהם לבד משׁפחת השׁמעי לבד ונשׁיהם לבד׃
\par 14 כל המשׁפחות הנשׁארות משׁפחת משׁפחת לבד ונשׁיהם לבד׃

\chapter{13}

\par 1 ביום ההוא יהיה מקור נפתח לבית דויד ולישׁבי ירושׁלם לחטאת ולנדה׃
\par 2 והיה ביום ההוא נאם יהוה צבאות אכרית את־שׁמות העצבים מן־הארץ ולא יזכרו עוד וגם את־הנביאים ואת־רוח הטמאה אעביר מן־הארץ׃
\par 3 והיה כי־ינבא אישׁ עוד ואמרו אליו אביו ואמו ילדיו לא תחיה כי שׁקר דברת בשׁם יהוה ודקרהו אביהו ואמו ילדיו בהנבאו׃
\par 4 והיה ביום ההוא יבשׁו הנביאים אישׁ מחזינו בהנבאתו ולא ילבשׁו אדרת שׂער למען כחשׁ׃
\par 5 ואמר לא נביא אנכי אישׁ־עבד אדמה אנכי כי אדם הקנני מנעורי׃
\par 6 ואמר אליו מה המכות האלה בין ידיך ואמר אשׁר הכיתי בית מאהבי׃
\par 7 חרב עורי על־רעי ועל־גבר עמיתי נאם יהוה צבאות הך את־הרעה ותפוצין הצאן והשׁבתי ידי על־הצערים׃
\par 8 והיה בכל־הארץ נאם־יהוה פי־שׁנים בה יכרתו יגועו והשׁלשׁית יותר בה׃
\par 9 והבאתי את־השׁלשׁית באשׁ וצרפתים כצרף את־הכסף ובחנתים כבחן את־הזהב הוא יקרא בשׁמי ואני אענה אתו אמרתי עמי הוא והוא יאמר יהוה אלהי׃

\chapter{14}

\par 1 הנה יום־בא ליהוה וחלק שׁללך בקרבך׃
\par 2 ואספתי את־כל־הגוים אל־ירושׁלם למלחמה ונלכדה העיר ונשׁסו הבתים והנשׁים תשׁגלנה ויצא חצי העיר בגולה ויתר העם לא יכרת מן־העיר׃
\par 3 ויצא יהוה ונלחם בגוים ההם כיום הלחמו ביום קרב׃
\par 4 ועמדו רגליו ביום־ההוא על־הר הזתים אשׁר על־פני ירושׁלם מקדם ונבקע הר הזיתים מחציו מזרחה וימה גיא גדולה מאד ומשׁ חצי ההר צפונה וחציו־נגבה׃
\par 5 ונסתם גיא־הרי כי־יגיע גי־הרים אל־אצל ונסתם כאשׁר נסתם מפני הרעשׁ בימי עזיה מלך־יהודה ובא יהוה אלהי כל־קדשׁים עמך׃
\par 6 והיה ביום ההוא לא־יהיה אור יקרות יקפאון׃
\par 7 והיה יום־אחד הוא יודע ליהוה לא־יום ולא־לילה והיה לעת־ערב יהיה־אור׃
\par 8 והיה ביום ההוא יצאו מים־חיים מירושׁלם חצים אל־הים הקדמוני וחצים אל־הים האחרון בקיץ ובחרף יהיה׃
\par 9 והיה יהוה למלך על־כל־הארץ ביום ההוא יהיה יהוה אחד ושׁמו אחד׃
\par 10 יסוב כל־הארץ כערבה מגבע לרמון נגב ירושׁלם וראמה וישׁבה תחתיה למשׁער בנימן עד־מקום שׁער הראשׁון עד־שׁער הפנים ומגדל חננאל עד יקבי המלך׃
\par 11 וישׁבו בה וחרם לא יהיה־עוד וישׁבה ירושׁלם לבטח׃
\par 12 וזאת תהיה המגפה אשׁר יגף יהוה את־כל־העמים אשׁר צבאו על־ירושׁלם המק בשׂרו והוא עמד על־רגליו ועיניו תמקנה בחריהן ולשׁונו תמק בפיהם׃
\par 13 והיה ביום ההוא תהיה מהומת־יהוה רבה בהם והחזיקו אישׁ יד רעהו ועלתה ידו על־יד רעהו׃
\par 14 וגם־יהודה תלחם בירושׁלם ואסף חיל כל־הגוים סביב זהב וכסף ובגדים לרב מאד׃
\par 15 וכן תהיה מגפת הסוס הפרד הגמל והחמור וכל־הבהמה אשׁר יהיה במחנות ההמה כמגפה הזאת׃
\par 16 והיה כל־הנותר מכל־הגוים הבאים על־ירושׁלם ועלו מדי שׁנה בשׁנה להשׁתחות למלך יהוה צבאות ולחג את־חג הסכות׃
\par 17 והיה אשׁר לא־יעלה מאת משׁפחות הארץ אל־ירושׁלם להשׁתחות למלך יהוה צבאות ולא עליהם יהיה הגשׁם׃
\par 18 ואם־משׁפחת מצרים לא־תעלה ולא באה ולא עליהם תהיה המגפה אשׁר יגף יהוה את־הגוים אשׁר לא יעלו לחג את־חג הסכות׃
\par 19 זאת תהיה חטאת מצרים וחטאת כל־הגוים אשׁר לא יעלו לחג את־חג הסכות׃
\par 20 ביום ההוא יהיה על־מצלות הסוס קדשׁ ליהוה והיה הסירות בבית יהוה כמזרקים לפני המזבח׃
\par 21 והיה כל־סיר בירושׁלם וביהודה קדשׁ ליהוה צבאות ובאו כל־הזבחים ולקחו מהם ובשׁלו בהם ולא־יהיה כנעני עוד בבית־יהוה צבאות ביום ההוא׃


\end{document}