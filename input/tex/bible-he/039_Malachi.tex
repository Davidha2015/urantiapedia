\begin{document}

\title{Malachi}

Mal 1:1  משׂא דבר־יהוה אל־ישׂראל ביד מלאכי׃
Mal 1:2  אהבתי אתכם אמר יהוה ואמרתם במה אהבתנו הלוא־אח עשׂו ליעקב נאם־יהוה ואהב את־יעקב׃
Mal 1:3  ואת־עשׂו שׂנאתי ואשׂים את־הריו שׁממה ואת־נחלתו לתנות מדבר׃
Mal 1:4  כי־תאמר אדום רשׁשׁנו ונשׁוב ונבנה חרבות כה אמר יהוה צבאות המה יבנו ואני אהרוס וקראו להם גבול רשׁעה והעם אשׁר־זעם יהוה עד־עולם׃
Mal 1:5  ועיניכם תראינה ואתם תאמרו יגדל יהוה מעל לגבול ישׂראל׃
Mal 1:6  בן יכבד אב ועבד אדניו ואם־אב אני איה כבודי ואם־אדונים אני איה מוראי אמר יהוה צבאות לכם הכהנים בוזי שׁמי ואמרתם במה בזינו את־שׁמך׃
Mal 1:7  מגישׁים על־מזבחי לחם מגאל ואמרתם במה גאלנוך באמרכם שׁלחן יהוה נבזה הוא׃
Mal 1:8  וכי־תגשׁון עור לזבח אין רע וכי תגישׁו פסח וחלה אין רע הקריבהו נא לפחתך הירצך או הישׂא פניך אמר יהוה צבאות׃
Mal 1:9  ועתה חלו־נא פני־אל ויחננו מידכם היתה זאת הישׂא מכם פנים אמר יהוה צבאות׃
Mal 1:10  מי גם־בכם ויסגר דלתים ולא־תאירו מזבחי חנם אין־לי חפץ בכם אמר יהוה צבאות ומנחה לא־ארצה מידכם׃
Mal 1:11  כי ממזרח־שׁמשׁ ועד־מבואו גדול שׁמי בגוים ובכל־מקום מקטר מגשׁ לשׁמי ומנחה טהורה כי־גדול שׁמי בגוים אמר יהוה צבאות׃
Mal 1:12  ואתם מחללים אותו באמרכם שׁלחן אדני מגאל הוא וניבו נבזה אכלו׃
Mal 1:13  ואמרתם הנה מתלאה והפחתם אותו אמר יהוה צבאות והבאתם גזול ואת־הפסח ואת־החולה והבאתם את־המנחה הארצה אותה מידכם אמר יהוה׃
Mal 1:14  וארור נוכל וישׁ בעדרו זכר ונדר וזבח משׁחת לאדני כי מלך גדול אני אמר יהוה צבאות ושׁמי נורא בגוים׃
Mal 2:1  ועתה אליכם המצוה הזאת הכהנים׃
Mal 2:2  אם־לא תשׁמעו ואם־לא תשׂימו על־לב לתת כבוד לשׁמי אמר יהוה צבאות ושׁלחתי בכם את־המארה וארותי את־ברכותיכם וגם ארותיה כי אינכם שׂמים על־לב׃
Mal 2:3  הנני גער לכם את־הזרע וזריתי פרשׁ על־פניכם פרשׁ חגיכם ונשׂא אתכם אליו׃
Mal 2:4  וידעתם כי שׁלחתי אליכם את המצוה הזאת להיות בריתי את־לוי אמר יהוה צבאות׃
Mal 2:5  בריתי היתה אתו החיים והשׁלום ואתנם־לו מורא וייראני ומפני שׁמי נחת הוא׃
Mal 2:6  תורת אמת היתה בפיהו ועולה לא־נמצא בשׂפתיו בשׁלום ובמישׁור הלך אתי ורבים השׁיב מעון׃
Mal 2:7  כי־שׂפתי כהן ישׁמרו־דעת ותורה יבקשׁו מפיהו כי מלאך יהוה־צבאות הוא׃
Mal 2:8  ואתם סרתם מן־הדרך הכשׁלתם רבים בתורה שׁחתם ברית הלוי אמר יהוה צבאות׃
Mal 2:9  וגם־אני נתתי אתכם נבזים ושׁפלים לכל־העם כפי אשׁר אינכם שׁמרים את־דרכי ונשׂאים פנים בתורה׃
Mal 2:10  הלוא אב אחד לכלנו הלוא אל אחד בראנו מדוע נבגד אישׁ באחיו לחלל ברית אבתינו׃
Mal 2:11  בגדה יהודה ותועבה נעשׂתה בישׂראל ובירושׁלם כי חלל יהודה קדשׁ יהוה אשׁר אהב ובעל בת־אל נכר׃
Mal 2:12  יכרת יהוה לאישׁ אשׁר יעשׂנה ער וענה מאהלי יעקב ומגישׁ מנחה ליהוה צבאות׃
Mal 2:13  וזאת שׁנית תעשׂו כסות דמעה את־מזבח יהוה בכי ואנקה מאין עוד פנות אל־המנחה ולקחת רצון מידכם׃
Mal 2:14  ואמרתם על־מה על כי־יהוה העיד בינך ובין אשׁת נעוריך אשׁר אתה בגדתה בה והיא חברתך ואשׁת בריתך׃
Mal 2:15  ולא־אחד עשׂה ושׁאר רוח לו ומה האחד מבקשׁ זרע אלהים ונשׁמרתם ברוחכם ובאשׁת נעוריך אל־יבגד׃
Mal 2:16  כי־שׂנא שׁלח אמר יהוה אלהי ישׂראל וכסה חמס על־לבושׁו אמר יהוה צבאות ונשׁמרתם ברוחכם ולא תבגדו׃
Mal 2:17  הוגעתם יהוה בדבריכם ואמרתם במה הוגענו באמרכם כל־עשׂה רע טוב בעיני יהוה ובהם הוא חפץ או איה אלהי המשׁפט׃
Mal 3:1  הנני שׁלח מלאכי ופנה־דרך לפני ופתאם יבוא אל־היכלו האדון אשׁר־אתם מבקשׁים ומלאך הברית אשׁר־אתם חפצים הנה־בא אמר יהוה צבאות׃
Mal 3:2  ומי מכלכל את־יום בואו ומי העמד בהראותו כי־הוא כאשׁ מצרף וכברית מכבסים׃
Mal 3:3  וישׁב מצרף ומטהר כסף וטהר את־בני־לוי וזקק אתם כזהב וככסף והיו ליהוה מגישׁי מנחה בצדקה׃
Mal 3:4  וערבה ליהוה מנחת יהודה וירושׁלם כימי עולם וכשׁנים קדמניות׃
Mal 3:5  וקרבתי אליכם למשׁפט והייתי עד ממהר במכשׁפים ובמנאפים ובנשׁבעים לשׁקר ובעשׁקי שׂכר־שׂכיר אלמנה ויתום ומטי־גר ולא יראוני אמר יהוה צבאות׃
Mal 3:6  כי אני יהוה לא שׁניתי ואתם בני־יעקב לא כליתם׃
Mal 3:7  למימי אבתיכם סרתם מחקי ולא שׁמרתם שׁובו אלי ואשׁובה אליכם אמר יהוה צבאות ואמרתם במה נשׁוב׃
Mal 3:8  היקבע אדם אלהים כי אתם קבעים אתי ואמרתם במה קבענוך המעשׂר והתרומה׃
Mal 3:9  במארה אתם נארים ואתי אתם קבעים הגוי כלו׃
Mal 3:10  הביאו את־כל־המעשׂר אל־בית האוצר ויהי טרף בביתי ובחנוני נא בזאת אמר יהוה צבאות אם־לא אפתח לכם את ארבות השׁמים והריקתי לכם ברכה עד־בלי־די׃
Mal 3:11  וגערתי לכם באכל ולא־ישׁחת לכם את־פרי האדמה ולא־תשׁכל לכם הגפן בשׂדה אמר יהוה צבאות׃
Mal 3:12  ואשׁרו אתכם כל־הגוים כי־תהיו אתם ארץ חפץ אמר יהוה צבאות׃
Mal 3:13  חזקו עלי דבריכם אמר יהוה ואמרתם מה־נדברנו עליך׃
Mal 3:14  אמרתם שׁוא עבד אלהים ומה־בצע כי שׁמרנו משׁמרתו וכי הלכנו קדרנית מפני יהוה צבאות׃
Mal 3:15  ועתה אנחנו מאשׁרים זדים גם־נבנו עשׂי רשׁעה גם בחנו אלהים וימלטו׃
Mal 3:16  אז נדברו יראי יהוה אישׁ את־רעהו ויקשׁב יהוה וישׁמע ויכתב ספר זכרון לפניו ליראי יהוה ולחשׁבי שׁמו׃
Mal 3:17  והיו לי אמר יהוה צבאות ליום אשׁר אני עשׂה סגלה וחמלתי עליהם כאשׁר יחמל אישׁ על־בנו העבד אתו׃
Mal 3:18  ושׁבתם וראיתם בין צדיק לרשׁע בין עבד אלהים לאשׁר לא עבדו׃
Mal 3:19  כי־הנה היום בא בער כתנור והיו כל־זדים וכל־עשׂה רשׁעה קשׁ ולהט אתם היום הבא אמר יהוה צבאות אשׁר לא־יעזב להם שׁרשׁ וענף׃
Mal 3:20  וזרחה לכם יראי שׁמי שׁמשׁ צדקה ומרפא בכנפיה ויצאתם ופשׁתם כעגלי מרבק׃
Mal 3:21  ועסותם רשׁעים כי־יהיו אפר תחת כפות רגליכם ביום אשׁר אני עשׂה אמר יהוה צבאות׃
Mal 3:22  זכרו תורת משׁה עבדי אשׁר צויתי אותו בחרב על־כל־ישׂראל חקים ומשׁפטים׃
Mal 3:23  הנה אנכי שׁלח לכם את אליה הנביא לפני בוא יום יהוה הגדול והנורא׃
Mal 3:24  והשׁיב לב־אבות על־בנים ולב בנים על־אבותם פן־אבוא והכיתי את־הארץ חרם׃


\end{document}