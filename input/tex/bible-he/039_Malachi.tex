\begin{document}

\title{מלאכי}


\chapter{1}

\par 1 משׂא דבר־יהוה אל־ישׂראל ביד מלאכי׃
\par 2 אהבתי אתכם אמר יהוה ואמרתם במה אהבתנו הלוא־אח עשׂו ליעקב נאם־יהוה ואהב את־יעקב׃
\par 3 ואת־עשׂו שׂנאתי ואשׂים את־הריו שׁממה ואת־נחלתו לתנות מדבר׃
\par 4 כי־תאמר אדום רשׁשׁנו ונשׁוב ונבנה חרבות כה אמר יהוה צבאות המה יבנו ואני אהרוס וקראו להם גבול רשׁעה והעם אשׁר־זעם יהוה עד־עולם׃
\par 5 ועיניכם תראינה ואתם תאמרו יגדל יהוה מעל לגבול ישׂראל׃
\par 6 בן יכבד אב ועבד אדניו ואם־אב אני איה כבודי ואם־אדונים אני איה מוראי אמר יהוה צבאות לכם הכהנים בוזי שׁמי ואמרתם במה בזינו את־שׁמך׃
\par 7 מגישׁים על־מזבחי לחם מגאל ואמרתם במה גאלנוך באמרכם שׁלחן יהוה נבזה הוא׃
\par 8 וכי־תגשׁון עור לזבח אין רע וכי תגישׁו פסח וחלה אין רע הקריבהו נא לפחתך הירצך או הישׂא פניך אמר יהוה צבאות׃
\par 9 ועתה חלו־נא פני־אל ויחננו מידכם היתה זאת הישׂא מכם פנים אמר יהוה צבאות׃
\par 10 מי גם־בכם ויסגר דלתים ולא־תאירו מזבחי חנם אין־לי חפץ בכם אמר יהוה צבאות ומנחה לא־ארצה מידכם׃
\par 11 כי ממזרח־שׁמשׁ ועד־מבואו גדול שׁמי בגוים ובכל־מקום מקטר מגשׁ לשׁמי ומנחה טהורה כי־גדול שׁמי בגוים אמר יהוה צבאות׃
\par 12 ואתם מחללים אותו באמרכם שׁלחן אדני מגאל הוא וניבו נבזה אכלו׃
\par 13 ואמרתם הנה מתלאה והפחתם אותו אמר יהוה צבאות והבאתם גזול ואת־הפסח ואת־החולה והבאתם את־המנחה הארצה אותה מידכם אמר יהוה׃
\par 14 וארור נוכל וישׁ בעדרו זכר ונדר וזבח משׁחת לאדני כי מלך גדול אני אמר יהוה צבאות ושׁמי נורא בגוים׃

\chapter{2}

\par 1 ועתה אליכם המצוה הזאת הכהנים׃
\par 2 אם־לא תשׁמעו ואם־לא תשׂימו על־לב לתת כבוד לשׁמי אמר יהוה צבאות ושׁלחתי בכם את־המארה וארותי את־ברכותיכם וגם ארותיה כי אינכם שׂמים על־לב׃
\par 3 הנני גער לכם את־הזרע וזריתי פרשׁ על־פניכם פרשׁ חגיכם ונשׂא אתכם אליו׃
\par 4 וידעתם כי שׁלחתי אליכם את המצוה הזאת להיות בריתי את־לוי אמר יהוה צבאות׃
\par 5 בריתי היתה אתו החיים והשׁלום ואתנם־לו מורא וייראני ומפני שׁמי נחת הוא׃
\par 6 תורת אמת היתה בפיהו ועולה לא־נמצא בשׂפתיו בשׁלום ובמישׁור הלך אתי ורבים השׁיב מעון׃
\par 7 כי־שׂפתי כהן ישׁמרו־דעת ותורה יבקשׁו מפיהו כי מלאך יהוה־צבאות הוא׃
\par 8 ואתם סרתם מן־הדרך הכשׁלתם רבים בתורה שׁחתם ברית הלוי אמר יהוה צבאות׃
\par 9 וגם־אני נתתי אתכם נבזים ושׁפלים לכל־העם כפי אשׁר אינכם שׁמרים את־דרכי ונשׂאים פנים בתורה׃
\par 10 הלוא אב אחד לכלנו הלוא אל אחד בראנו מדוע נבגד אישׁ באחיו לחלל ברית אבתינו׃
\par 11 בגדה יהודה ותועבה נעשׂתה בישׂראל ובירושׁלם כי חלל יהודה קדשׁ יהוה אשׁר אהב ובעל בת־אל נכר׃
\par 12 יכרת יהוה לאישׁ אשׁר יעשׂנה ער וענה מאהלי יעקב ומגישׁ מנחה ליהוה צבאות׃
\par 13 וזאת שׁנית תעשׂו כסות דמעה את־מזבח יהוה בכי ואנקה מאין עוד פנות אל־המנחה ולקחת רצון מידכם׃
\par 14 ואמרתם על־מה על כי־יהוה העיד בינך ובין אשׁת נעוריך אשׁר אתה בגדתה בה והיא חברתך ואשׁת בריתך׃
\par 15 ולא־אחד עשׂה ושׁאר רוח לו ומה האחד מבקשׁ זרע אלהים ונשׁמרתם ברוחכם ובאשׁת נעוריך אל־יבגד׃
\par 16 כי־שׂנא שׁלח אמר יהוה אלהי ישׂראל וכסה חמס על־לבושׁו אמר יהוה צבאות ונשׁמרתם ברוחכם ולא תבגדו׃
\par 17 הוגעתם יהוה בדבריכם ואמרתם במה הוגענו באמרכם כל־עשׂה רע טוב בעיני יהוה ובהם הוא חפץ או איה אלהי המשׁפט׃

\chapter{3}

\par 1 הנני שׁלח מלאכי ופנה־דרך לפני ופתאם יבוא אל־היכלו האדון אשׁר־אתם מבקשׁים ומלאך הברית אשׁר־אתם חפצים הנה־בא אמר יהוה צבאות׃
\par 2 ומי מכלכל את־יום בואו ומי העמד בהראותו כי־הוא כאשׁ מצרף וכברית מכבסים׃
\par 3 וישׁב מצרף ומטהר כסף וטהר את־בני־לוי וזקק אתם כזהב וככסף והיו ליהוה מגישׁי מנחה בצדקה׃
\par 4 וערבה ליהוה מנחת יהודה וירושׁלם כימי עולם וכשׁנים קדמניות׃
\par 5 וקרבתי אליכם למשׁפט והייתי עד ממהר במכשׁפים ובמנאפים ובנשׁבעים לשׁקר ובעשׁקי שׂכר־שׂכיר אלמנה ויתום ומטי־גר ולא יראוני אמר יהוה צבאות׃
\par 6 כי אני יהוה לא שׁניתי ואתם בני־יעקב לא כליתם׃
\par 7 למימי אבתיכם סרתם מחקי ולא שׁמרתם שׁובו אלי ואשׁובה אליכם אמר יהוה צבאות ואמרתם במה נשׁוב׃
\par 8 היקבע אדם אלהים כי אתם קבעים אתי ואמרתם במה קבענוך המעשׂר והתרומה׃
\par 9 במארה אתם נארים ואתי אתם קבעים הגוי כלו׃
\par 10 הביאו את־כל־המעשׂר אל־בית האוצר ויהי טרף בביתי ובחנוני נא בזאת אמר יהוה צבאות אם־לא אפתח לכם את ארבות השׁמים והריקתי לכם ברכה עד־בלי־די׃
\par 11 וגערתי לכם באכל ולא־ישׁחת לכם את־פרי האדמה ולא־תשׁכל לכם הגפן בשׂדה אמר יהוה צבאות׃
\par 12 ואשׁרו אתכם כל־הגוים כי־תהיו אתם ארץ חפץ אמר יהוה צבאות׃
\par 13 חזקו עלי דבריכם אמר יהוה ואמרתם מה־נדברנו עליך׃
\par 14 אמרתם שׁוא עבד אלהים ומה־בצע כי שׁמרנו משׁמרתו וכי הלכנו קדרנית מפני יהוה צבאות׃
\par 15 ועתה אנחנו מאשׁרים זדים גם־נבנו עשׂי רשׁעה גם בחנו אלהים וימלטו׃
\par 16 אז נדברו יראי יהוה אישׁ את־רעהו ויקשׁב יהוה וישׁמע ויכתב ספר זכרון לפניו ליראי יהוה ולחשׁבי שׁמו׃
\par 17 והיו לי אמר יהוה צבאות ליום אשׁר אני עשׂה סגלה וחמלתי עליהם כאשׁר יחמל אישׁ על־בנו העבד אתו׃
\par 18 ושׁבתם וראיתם בין צדיק לרשׁע בין עבד אלהים לאשׁר לא עבדו׃
\par 19 כי־הנה היום בא בער כתנור והיו כל־זדים וכל־עשׂה רשׁעה קשׁ ולהט אתם היום הבא אמר יהוה צבאות אשׁר לא־יעזב להם שׁרשׁ וענף׃
\par 20 וזרחה לכם יראי שׁמי שׁמשׁ צדקה ומרפא בכנפיה ויצאתם ופשׁתם כעגלי מרבק׃
\par 21 ועסותם רשׁעים כי־יהיו אפר תחת כפות רגליכם ביום אשׁר אני עשׂה אמר יהוה צבאות׃
\par 22 זכרו תורת משׁה עבדי אשׁר צויתי אותו בחרב על־כל־ישׂראל חקים ומשׁפטים׃
\par 23 הנה אנכי שׁלח לכם את אליה הנביא לפני בוא יום יהוה הגדול והנורא׃
\par 24 והשׁיב לב־אבות על־בנים ולב בנים על־אבותם פן־אבוא והכיתי את־הארץ חרם׃


\end{document}