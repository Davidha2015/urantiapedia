\begin{document}

\title{Matthew}

Mat 1:1  ספר תולדת ישוע המשיח בן־דוד בן־אברהם׃
Mat 1:2  אברהם הוליד את־יצחק ויצחק הוליד את־יעקב ויעקב הוליד את־יהודה ואת־אחיו׃
Mat 1:3  ויהודה הוליד את־פרץ ואת־זרח מתמר ופרץ הוליד את־חצרון וחצרון הוליד את־רם׃
Mat 1:4  ורם הוליד את־עמינדב ועמינדב הוליד את־נחשון ונחשון הוליד את־שלמון׃
Mat 1:5  ושלמון הוליד את־בעז מרחב ובעז הוליד את־עובד מרות ועובד הוליד את־ישי׃
Mat 1:6  וישי הוליד את־דוד המלך ודוד המלך הוליד את־שלמה מאשת אוריה׃
Mat 1:7  ושלמה הוליד את־רחבעם ורחבעם הוליד את־אביה ואביה הוליד את־אסא׃
Mat 1:8  ואסא הוליד את־יהושפט ויהושפט הוליד את־יורם ויורם הוליד את עזיהו׃
Mat 1:9  ועזיהו הוליד את־יותם ויותם הוליד את־אחז ואחז הוליד את־יחזקיהו׃
Mat 1:10  ויחזקיהו הוליד את־מנשה ומנשה הוליד את־אמון ואמון הוליד את־יאשיהו׃
Mat 1:11  ויאשיהו הוליד את־יכניהו ואת־אחיו לעת גלות בבל׃
Mat 1:12  ואחרי גלותם בבלה הוליד יכניהו את שאלתיאל ושאלתיאל הוליד את־זרבבל׃
Mat 1:13  וזרבבל הוליד את־אביהוד ואביהוד הוליד את־אליקים ואליקים הוליד את עזור׃
Mat 1:14  ועזור הוליד את־צדוק וצדוק הוליד את־יכין ויכין הוליד את־אליהוד׃
Mat 1:15  ואליהוד הוליד את־אלעזר ואלעזר הוליד את־מתן ומתן הוליד את־יעקב׃
Mat 1:16  ויעקב הוליד את־יוסף בעל מרים אשר ממנה נולד ישוע הנקרא משיח׃
Mat 1:17  והנה כל־הדרות מן־אברהם עד־דוד ארבעה עשר דרות ומן־דוד עד־גלות בבל ארבעה עשר דרות ומגלות בבל עד־המשיח ארבעה עשר דרות׃
Mat 1:18  וזה דבר הלדת ישוע המשיח מרים אמו היתה מארשה ליוסף ובטרם יבא אליה נמצאת הרה מרוח הקדש׃
Mat 1:19  ויוסף בעלה איש צדיק ולא אבה לתתה לחרפה ויאמר אשלחנה בסתר׃
Mat 1:20  הוא חשב כזאת והנה מלאך יהוה נראה אליו בחלום ויאמר יוסף בן־דוד אל־תירא מקחת את מרים אשתך כי הנוצר בקרבה מרוח הקדש הוא׃
Mat 1:21  והיא ילדת בן וקראת את־שמו ישוע כי הוא יושיע את־עמו מחטאתיהם׃
Mat 1:22  וכל־זאת היתה למלאת את־דבר יהוה אשר־דבר ביד הנביא לאמר׃
Mat 1:23  הנה העלמה הרה וילדת בן וקראו שמו עמנואל אשר פרושו האל עמנו׃
Mat 1:24  וייקץ יוסף משנתו ויעש כאשר צוהו מלאך יהוה ויאסף את־אשתו אל ביתו׃
Mat 1:25  ולא ידעה עד כי־ילדה בן (את־בכורה) ויקרא את־שמו ישוע׃
Mat 2:1  ויהי בימי הורדוס המלך כאשר נולד ישוע בבית־לחם יהודה ויבאו מגושים מארץ מזרח ירושלים׃
Mat 2:2  ויאמרו איה מלך היהודים אשר ילד כי ראינו את־כוכבו במזרח ונבא להשתחות לו׃
Mat 2:3  ויהי כשמע הורדוס המלך את־דבריהם ויחרד הוא וכל־ירושלים עמו׃
Mat 2:4  ויקהל את־כל־ראשי הכהנים וסופרי העם וישאל אתם לאמר איפה יולד המשיח׃
Mat 2:5  ויאמרו לו בבית־לחם יהודה כי־כן כתוב ביד הנביא׃
Mat 2:6  ואתה בית־לחם ארץ יהודה אינך צעיר באלפי יהודה כי ממך יצא מושל אשר ירעה את־עמי ישראל׃
Mat 2:7  אז קרא הורדוס למגושים בסתר ויחקר לדעת העת אשר נראה הכוכב׃
Mat 2:8  וישלחם בית־לחם ויאמר לכו חקרו היטב על־דבר הנער והיה כי־תמצאון אתו והגדתם לי ואבאה להשתחות־לו גם־אני׃
Mat 2:9  ויהי כשמעם את־דברי המלך וילכו והנה הכוכב אשר־ראו במזרח הלך לפניהם עד אשר־בא ויעמד ממעל לאשר־היה שם הילד׃
Mat 2:10  ויראו את־הכוכב וישמחו שמחה גדולה עד־מאד׃
Mat 2:11  ויבאו הביתה וימצאו את־הילד עם־מרים אמו ויפלו על־פניהם וישתחוו־לו ויפתחו את־אוצרותם ויקריבו לו מנחה זהב ולבונה ומר׃
Mat 2:12  ויצוו בחלום לבלתי שוב אל־הורדוס וילכו בדרך אחר אל־ארצם׃
Mat 2:13  הם הלכו משם והנה מלאך יהוה נראה אל־יוסף בחלום לאמר קום קח את־הילד ואת־אמו וברח־לך מצרימה והיה־שם עד־אם אמרתי אליך כי הורדוס מבקש את־נפש הנער לקחתה׃
Mat 2:14  ויקם ויקח את־הילד ואת־אמו לילה ויברח מצרימה׃
Mat 2:15  ויהי־שם עד מות הורדוס למלאת את־דבר יהוה ביד הנביא לאמר ממצרים קראתי לבני׃
Mat 2:16  וירא הורדוס כי התלו בו המגושים ויקצף מאד וישלח ויהרג את־כל־הילדים אשר בבית־לחם ובכל־גבוליה למבן־שנתים ולמטה לפי העת אשר חקר מפי המגושים׃
Mat 2:17  אז הוקם הנאמר בפי ירמיהו הנביא לאמר׃
Mat 2:18  קול ברמה נשמע נהי ובכי תמרורים רחל מבכה על־בניה מאנה להנחם על־בניה כי איננו׃
Mat 2:19  ויהי אחרי מות הורדוס והנה מלאך יהוה נראה בחלום אל־יוסף בארץ מצרים׃
Mat 2:20  ויאמר אליו קום קח את־הילד ואת־אמו ולך שוב אל־ארץ ישראל כי מתו המבקשים את־נפש הילד׃
Mat 2:21  ויקם ויקח את־הילד ואת־אמו ויבא ארצה ישראל׃
Mat 2:22  וכשמעו כי ארכלוס מלך ביהודה תחת הורדוס אביו ויירא ללכת שמה ויצוה בחלום וילך לו אל־ארצות הגליל׃
Mat 2:23  ויבא וישב בעיר הנקראת נצרת למלאת הדבר הנאמר על־פי הנביאים כי נצרי יקרא לו׃
Mat 3:1  בימים ההם קם יוחנן המטביל ויהי קרא במדבר יהודה לאמר׃
Mat 3:2  שובו כי מלכות השמים קרבה לבוא׃
Mat 3:3  כי זה הוא אשר נבא עליו ישעיהו הנביא לאמר קול קורא במדבר פנו דרך יהוה ישרו מסלותיו׃
Mat 3:4  ויוחנן לבושו שער גמלים ואזור עור במתניו ומאכלו חגבים ודבש היער׃
Mat 3:5  ותצא אליו ירושלים וכל־יהודה וכל־ככר הירדן׃
Mat 3:6  ויטבלו על־ידו בירדן ויתודו את־חטאתם׃
Mat 3:7  ויהי כראותו רבים מן־הפרושים והצדוקים נגשים להטבל ויאמר להם ילדי צפעונים מי השכיל אתכם להמלט מן־הקצף העתיד לבא׃
Mat 3:8  לכן עשו פרי ראוי לתשובה׃
Mat 3:9  ואל־תחשבו בלבבכם לאמר אברהם הוא אבינו כי אני אמר לכם כי מן־האבנים האלה יכול האלהים להקים בנים לאברהם׃
Mat 3:10  וכבר הושם הגרזן על־שרש העצים והנה כל־עץ אשר איננו עשה פרי טוב יכרת וישלך באש׃
Mat 3:11  הן אנכי טובל אתכם במים לתשובה והבא אחרי חזק ממני אשר קטנתי משאת נעליו והוא יטבל אתכם ברוח הקדש ובאש׃
Mat 3:12  ובידו המזרה וזרה את־גרנו ואסף את־דגנו אל־אוצרו ואת־המץ ישרפנו באש אשר לא תכבה׃
Mat 3:13  ויבא ישוע מן־הגליל הירדנה אל־יוחנן להטבל על־ידו׃
Mat 3:14  ויוחנן חשך אותו לאמר אנכי צריך להטבל על־ידך ואתה בא אלי׃
Mat 3:15  ויען ישוע ויאמר אליו הניחה לי כי כן נאוה לשנינו למלא כל־הצדקה וינח לו׃
Mat 3:16  ויהי כאשר נטבל ישוע וימהר ויעל מן־המים והנה השמים נפתחו־לו וירא את־רוח אלהים יורדת כיונה ונחה עליו׃
Mat 3:17  והנה קול מן־השמים אומר זה בני ידידי אשר־רציתי בו׃
Mat 4:1  אז נשא הרוח את־ישוע המדברה למען ינסהו השטן׃
Mat 4:2  ויהי אחרי צומו ארבעים יום וארבעים לילה וירעב׃
Mat 4:3  ויגש אליו המנסה ויאמר אם בן־האלהים אתה דבר לאבנים האלה ותהיינה ללחם׃
Mat 4:4  ויען ויאמר הן כתוב לא על־הלחם לבדו יחיה האדם כי על־כל־מוצא פי־יהוה׃
Mat 4:5  וישאהו השטן אל־עיר הקדש ויעמידהו על־פנת־גג בית המקדש׃
Mat 4:6  ויאמר אליו אם בן־האלהים אתה נפל למטה כי כתוב כי מלאכיו יצוה־לך ועל־כפים ישאונך פן־תגף באבן רגלך׃
Mat 4:7  ויאמר אליו ישוע ועוד כתוב לא תנסה את יהוה אלהיך׃
Mat 4:8  ויוסף השטן וישאהו אל־הר גבה מאד ויראהו את־כל ממלכות תבל וכבודן׃
Mat 4:9  ויאמר אליו כל־זאת לך אתננה אם־תקד ותשתחוה לי׃
Mat 4:10  ויאמר אליו ישוע סור ממני השטן כי כתוב ליהוה אלהיך תשתחוה ואותו לבדו תעבד׃
Mat 4:11  וירף ממנו השטן והנה נגשו אליו מלאכים וישרתוהו׃
Mat 4:12  ויהי כשמע ישוע כי הסגירו את־יוחנן וילך אל ארץ הגליל׃
Mat 4:13  ויצא מנצרת ויבא וישב בכפר־נחום אשר על־שפת הים בגבול זבלון ונפתלי׃
Mat 4:14  למלאת הנאמר על־פי ישעיהו הנביא לאמר׃
Mat 4:15  ארצה זבלון וארצה נפתלי דרך הים עבר הירדן גליל הגוים׃
Mat 4:16  העם ההלכים בחשך ראו אור גדול ישבי בארץ צלמות אור נגה עליהם׃
Mat 4:17  מן־העת ההיא החל ישוע לקרא קרוא ואמור שובו כי מלכות השמים קרבה לבוא׃
Mat 4:18  ויהי בהתהלכו על־יד ים־הגליל וירא והנה שני אנשים אחים שמעון הנקרא פטרוס ואנדרי אחיו משליכים מצודה בים כי דיגים הם׃
Mat 4:19  ויאמר אליהם לכו אחרי ואשימכם לדיגי אנשים׃
Mat 4:20  ויעזבו מהרה את המכמרות וילכו אחריו׃
Mat 4:21  ויהי כעברו משם וירא שני אנשים אחים אחרים את־יעקב בן־זבדי ואת־יוחנן אחיו באניה עם־זבדי אביהם והמה מתקנים את־מכמרותם ויקרא אליהם׃
Mat 4:22  ויעזבו מהרה את־האניה ואת־אביהם וילכו אחריו׃
Mat 4:23  ויסב ישוע בכל־הגליל וילמד בכנסיותיהם ויבשר בשורת המלכות וירפא כל־מחלה וכל־מדוה בעם׃
Mat 4:24  ושמעו יצא בכל־ארץ סוריא ויביאו אליו את כל־החולים המענים בכל־חלים ומכאובים ואחוזי שדים ומכי ירח ונכי אברים וירפאם׃
Mat 4:25  וילכו אחריו המנים המנים מן־הגליל ומן־עשר הערים ומירושלים ויהודה ומעבר לירדן׃
Mat 5:1  ויהי כראותו את־המון העם ויעל ההרה וישב שם ויגשו אליו תלמידיו׃
Mat 5:2  ויפתח את־פיו ויורם ויאמר׃
Mat 5:3  אשרי עניי הרוח כי להם מלכות השמים׃
Mat 5:4  אשרי האבלים כי־הם ינחמו׃
Mat 5:5  אשרי הענוים כי־המה יירשו ארץ׃
Mat 5:6  אשרי הרעבים והצמאים לצדקה כי־הם ישבעו׃
Mat 5:7  אשרי הרחמנים כי־הם ירחמו׃
Mat 5:8  אשרי ברי לבב כי־הם יחזו את־האלהים׃
Mat 5:9  אשרי רדפי שלום כי־בני אלהים יקרא להם׃
Mat 5:10  אשרי הנרדפים בגלל הצדקה כי להם מלכות השמים׃
Mat 5:11  אשריכם כי־יחרפו ורדפו אתכם ודברו עליכם בשקר כל־רע בעבורי׃
Mat 5:12  שמחו וגילו כי שכרכם רב בשמים כי־כן רדפו את־הנביאים אשר היו לפניכם׃
Mat 5:13  אתם מלח הארץ ואם־המלח היה תפל במה ימלח הן לא־יצלח עוד לכל כי אם־להשליך חוצה והיה מרמס לבני אדם׃
Mat 5:14  אתם אורו של־עולם עיר ישבת על־ההר לא תסתר׃
Mat 5:15  גם אין מדליקים נר לשום אותו תחת האיפה כי אם־על־המנורה להאיר לכל־אשר בבית׃
Mat 5:16  כן יאר אורכם לפני בני האדם למען יראו מעשיכם הטובים ושבחו את־אביכם שבשמים׃
Mat 5:17  אל־תדמו כי באתי להפר את־התורה או את־דברי הנביאים לא באתי להפר כי אם־למלאת׃
Mat 5:18  כי אמן אמר אני לכם עד כי־יעברו השמים והארץ לא תעבר יוד אחת או־קוץ אחד מן־התורה עד אשר יקים הכל׃
Mat 5:19  לכן האיש אשר יפר אחת מן־המצות הקטנות האלה וילמד את־בני האדם לעשות כמוהו קטון יקרא לו במלכות השמים ואשר יעשה וילמד אותן לזה גדול יקרא במלכות השמים׃
Mat 5:20  כי אני אמר לכם אם לא־תהיה צדקתכם מרבה מצדקת הסופרים והפרושים לא תבאו במלכות השמים׃
Mat 5:21  הלא שמעתם כי נאמר לראשנים לא תרצח ואשר ירצח חיב הוא לבית דין׃
Mat 5:22  ואני אמר לכם כל־אשר יקצף על־אחיו חנם חיב הוא לבית דין ואשר יאמר אל־אחיו רקא חיב הוא לסנהדרין ואשר נבל יקרא לו הוא מחיב אש גיהנם׃
Mat 5:23  לכן אם־תקריב קרבנך אל־המזבח וזכרת כי־יש לאחיך דבר ריב עמך׃
Mat 5:24  הנח שם את־קרבנך לפני המזבח ולך כפר את־פני אחיך ואחרי כן בוא הקרב את־קרבנך׃
Mat 5:25  מהר התרצה לאיש ריבך בעודך בדרך אתו פן־יסגירך איש ריבך אל־השפט והשפט יסגירך לשוטר והשלכת אל־בית הכלא׃
Mat 5:26  אמן אמר אני לך לא תצא משם עד אם־שלמת את־הפרוטה האחרונה׃
Mat 5:27  שמעתם כי נאמר לראשנים לא תנאף׃
Mat 5:28  ואני אמר לכם כל־המסתכל באשה לחמד אותה נאף נאפה בלבו׃
Mat 5:29  ואם תכשילך עין ימינך נקר אותה והשלך ממך כי טוב לך אשר יאבד אחד מאבריך מרדת כל־גופך אל־גיהנם׃
Mat 5:30  ואם־ידך הימנית תכשילך קצץ אותה והשלך ממך כי טוב לך אשר יאבד אחד מאבריך מרדת כל־גופך אל־גיהנם׃
Mat 5:31  ונאמר איש כי ישלח את־אשתו ונתן לה ספר כריתות׃
Mat 5:32  ואני אמר לכם המשלח את־אשתו בלתי על־דבר זנות מביאה לידי נאפים והלקח את־הגרושה לו לאשה נאף הוא׃
Mat 5:33  עוד שמעתם כי נאמר לראשנים לא תשבע לשקר ושלם ליהוה שבעותיך׃
Mat 5:34  ואני אמר לכם לא תשבעו כל־שבועה לא בשמים כי־כסא אלהים המה׃
Mat 5:35  ולא בארץ כי־הדום רגליו היא ולא בירושלים כי־היא קרית מלך רב׃
Mat 5:36  אף בחיי ראשך אל־תשבע כי־לא תוכל להפך שערה אחת ללבנה או לשחרה׃
Mat 5:37  אך־יהי דברכם הן הן לא לא והיותר על אלה מן־הרע הוא׃
Mat 5:38  שמעתם כי נאמר עין תחת עין שן תחת שן׃
Mat 5:39  ואני אמר לכם אל־תתקוממו לרשע והמכה אותך על־הלחי הימנית הטה־לו גם את־האחרת׃
Mat 5:40  ואשר יחפץ לריב עמך ולקחת את־כתנתך תן־לו גם את־המעיל׃
Mat 5:41  והאנס אותך ללכת עמו דרך מיל לך אתו שנים׃
Mat 5:42  השאל מאתך תן־לו והבא ללות ממך אל־תשב פניו׃
Mat 5:43  שמעתם כי נאמר ואהבת לרעך ושנאת את־איבך׃
Mat 5:44  ואני אמר לכם אהבו את־איביכם (ברכו את־מקלליכם היטיבו לשנאיכם) והתפללו בעד (מכאיביכם ו) רדפיכם׃
Mat 5:45  למען תהיו בנים לאביכם שבשמים אשר הוא מזריח שמשו לרעים ולטובים וממטיר על־הצדיקים וגם על־הרשעים׃
Mat 5:46  כי אם־תאהבו את־אהביכם מה־שכרכם הלא גם־המכסים יעשו־זאת׃
Mat 5:47  ואם־תשאלו לשלום אחיכם בלבד מה־שבחכם הלא גם־המכסים יעשו־זאת׃
Mat 5:48  לכן היו שלמים כאשר אביכם שבשמים שלם הוא׃
Mat 6:1  השמרו לכם מעשות צדקתכם לפני בני אדם להראות להם כי אם־כן אין־לכם שכר מאת אביכם שבשמים׃
Mat 6:2  לכן בעשותך צדקה אל־תריע לפניך בשופר כאשר יעשו החנפים בבתי כנסיות וברחבות למען יהללו אותם האנשים אמן אמר אני לכם המה נשאו את שכרם׃
Mat 6:3  ואתה בעשותך צדקה אל־תדע שמאלך את אשר עשה ימינך׃
Mat 6:4  למען תהיה צדקתך בסתר ואביך הראה במסתרים הוא (בגלוי) יגמלך׃
Mat 6:5  וכי תתפלל אל־תהי כחנפים האהבים להתפלל בעמדם בבתי כנסיות ובפנות השוקים למען יראו לבני אדם אמן אמר אני לכם המה נשאו את שכרם׃
Mat 6:6  ואתה כי תתפלל בוא בחדרך וסגר דלתך בעדך והתפלל אל־אביך אשר בסתר ואביך הראה במסתרים הוא (בגלוי) יגמלך׃
Mat 6:7  ובהתפללכם אל־תפטפטו כגוים האמרים בלבבם ברב דברינו נשמע׃
Mat 6:8  ואתם אל־תדמו להם כי יודע אביכם כל־צרככם בטרם תשאלו ממנו׃
Mat 6:9  לכן כה תתפללו אבינו שבשמים יתקדש שמך׃
Mat 6:10  תבא מלכותך יעשה רצונך כאשר בשמים גם בארץ׃
Mat 6:11  את־לחם חקנו תן־לנו היום׃
Mat 6:12  ומחל־לנו על־חבותינו כאשר מחלנו גם־אנחנו לחיבינו׃
Mat 6:13  ואל־תביאנו לידי נסיון כי אם־תחלצנו מן־הרע ((כי לך הממלכה והגבורה והתפארת לעולמי עולמים אמן))׃
Mat 6:14  כי אם־תמחלו לבני־אדם על־חטאתם ימחל גם־לכם אביכם שבשמים׃
Mat 6:15  ואם לא תמחלו לבני אדם גם־אביכם לא־ימחל לחטאתיכם׃
Mat 6:16  וכי תצומו אל־תהיו זעפים כחנפים המשנים את־פניהם להראות צמים לבני אדם אמן אמר אני לכם המה נשאו את־שכרם׃
Mat 6:17  ואתה כי תצום סוך את־ראשך ורחץ את־פניך׃
Mat 6:18  אשר לא־תראה צם לבני אדם כי אם־לאביך בסתר ואביך הראה במסתרים הוא (בגלוי) יגמלך׃
Mat 6:19  אל תאצרו לכם אוצרות בארץ אשר יאכלום שם סס ורקב וגנבים יחתרו וגנבו׃
Mat 6:20  אבל תאצרו לכם אוצרות בשמים אשר סס ורקב לא־יאכלום שם וגנבים לא יחתרו ולא יגנבו׃
Mat 6:21  כי במקום אשר־אוצרכם בו שם יהיה גם־לבבכם׃
Mat 6:22  נר הגוף העין ואם־עינך תמימה כל־גופך יאור׃
Mat 6:23  ואם־עינך רעה כל־גופך יחשך ואם יחשך האור אשר בקרבך מה־רב החשך׃
Mat 6:24  לא יוכל איש לעבד שני אדנים כי ישנא את־האחד ויאהב את האחר או ידבק באחד ויבזה את־האחר לא תוכלו עבוד את־האלהים ואת־הממון׃
Mat 6:25  על־כן אמר אני לכם אל תדאגו לנפשכם לאמר מה־נאכל ומה־נשתה ולגופכם לאמר מה־נלבש הלא הנפש היא יקרה מן־המזון והגוף יקר מן־המלבוש׃
Mat 6:26  הביטו אל־עוף השמים וראו הן לא יזרעו ולא יקצרו ולא יאספו לאסמים ואביכם שבשמים מכלכל אתם הלא אתם נעליתם עליהם מאד׃
Mat 6:27  ומי בכם בדאגתו יוכל להוסיף על־קומתו אמה אחת׃
Mat 6:28  וללבוש למה תדאגה התבוזנו־נא אל־שושני השדה הצמחות׃
Mat 6:29  לא יעמלו ולא יטוו ואני אמר לכם כי גם־שלמה בכל־הדרו לא־היה לבוש כאחת מהנה׃
Mat 6:30  ואם־ככה מלביש האלהים את־חציר השדה אשר היום צמח ומחר ישלך לתוך התנור אף כי־אתכם קטני אמונה׃
Mat 6:31  לכן אל־תדאגו לאמר מה־נאכל ומה־נשתה ומה־נלבש׃
Mat 6:32  כי את־כל־אלה מבקשים הגוים הלא ידע אביכם אשר בשמים כי צריכים אתם לכל־אלה׃
Mat 6:33  אך דרשו בראשונה את־מלכות אלהים ואת־צדקתו ונוסף לכם כל־אלה׃
Mat 6:34  לכן אל־תדאגו ליום מחר כי יום מחר הוא ידאג לו ודיה לצרה בשעתה׃
Mat 7:1  אל־תשפטו למען אשר לא תשפטו׃
Mat 7:2  כי במשפט אשר אתם שפטים תשפטו ובמדה אשר אתם מדדים ימד לכם׃
Mat 7:3  ולמה זה תראה את־הקיסם בעין אחיך ואל־הקורה אשר בעינך לא תביט׃
Mat 7:4  ואיך תאמר אל־אחיך הניחה לי ואסיר את־הקיסם מעינך והנה הקורה בעינך׃
Mat 7:5  החנף הסר בראשונה את־הקורה מעינך ואחרי כן ראה תראה להסיר את־הקיסם מעין אחיך׃
Mat 7:6  אל־תתנו את־הקדש לכלבים ואל־תשליכו פניניכם לפני החזירים פן־ירמסום ברגליהם ופנו וטרפו אתכם׃
Mat 7:7  שאלו וינתן לכם דרשו ותמצאו דפקו ויפתח לכם׃
Mat 7:8  כי כל־השאל יקבל והדרש ימצא והדפק יפתח לו׃
Mat 7:9  היש בכם איש אשר ישאל ממנו בנו לחם ונתן־לו אבן׃
Mat 7:10  וכי ישאל ממנו דג היתן־לו נחש׃
Mat 7:11  הן אתם הרעים ידעים לתת מתנות טבות לבניכם אף כי־אביכם שבשמים יתן אך־טוב לשאלים מאתו׃
Mat 7:12  לכן כל אשר תרצו שיעשו לכם בני האדם עשו להם גם־אתם כי־זאת התורה והנביאים׃
Mat 7:13  באו בפתח הצר כי רחב הפתח ומרוחת דרך האבדון ורבים אשר יבאו בו׃
Mat 7:14  וצר הפתח ומוצק דרך החיים ומעטים הם אשר ימצאוה׃
Mat 7:15  השמרו לכם מנביאי השקר הבאים אליכם בלבוש כבשים ובקרבם זאבים טרפים המה׃
Mat 7:16  הכר תכירו אותם בפרים היאספו ענבים מן־הקצים או תאנים מן־הברקנים׃
Mat 7:17  כן כל־עץ טוב עשה פרי טוב והנשחת עשה פרי רע׃
Mat 7:18  עץ טוב לא־יוכל עשות פרי רע ועץ נשחת לא יעשה פרי טוב׃
Mat 7:19  וכל־עץ אשר־לא יעשה פרי טוב יכרת וישלך באש׃
Mat 7:20  לכן בפרים תכירו אותם׃
Mat 7:21  לא כל־האמר לי אדני אדני יבוא במלכות השמים כי אם־העשה רצון אבי שבשמים׃
Mat 7:22  והיה ביום ההוא יאמרו רבים אלי אדני אדני הלא בשמך נבאנו ובשמך גרשנו שדים ובשמך עשינו נפלאות רבות׃
Mat 7:23  אז אענה־בם לאמר מעולם לא ידעתי אתכם סורו ממני פעלי און׃
Mat 7:24  לכן כל־השמע את־דברי אלה ועשה אתם אדמהו לאיש חכם אשר־בנה את־ביתו על־הצור׃
Mat 7:25  וירד הגשם וישטפו הנחלים וינשבו הרוחות ויגעו בבית ההוא ולא נפל כי יסד על־הצור׃
Mat 7:26  וכל־השמע את־דברי אלה ולא יעשה אתם ידמה לאיש בער אשר־בנה את־ביתו על־החול׃
Mat 7:27  וירד הגשם וישטפו הנחלים וינשבו הרוחות ויפגעו בבית ההוא ויפל ותהי מפלתו גדולה׃
Mat 7:28  ויהי ככלות ישוע לדבר את־הדברים האלה וישתומם המון העם על־תורתו׃
Mat 7:29  כי היה מלמד אותם כאיש שלטון ולא כסופרים׃
Mat 8:1  וירד מן־ההר וילך אחריו המון עם רב׃
Mat 8:2  והנה איש מצרע בא וישתחו־לו ויאמר אדני אם־תרצה תוכל לטהרני׃
Mat 8:3  וישלח ישוע את־ידו ויגע־בו ויאמר חפץ אנכי טהר וברגע נרפאה צרעתו׃
Mat 8:4  ויאמר אליו ישוע ראה אל־תספר לאיש ולך הראה אל־הכהן והקרבת את־הקרבן אשר צוה משה לעדות להם׃
Mat 8:5  ויהי כבאו אל־כפר־נחום ויגש אליו שר־מאה אחד ויתחנן־לו לאמר׃
Mat 8:6  אדני הנה נערי נפל למשכב בביתי והוא נכה אברים ומענה עד־מאד׃
Mat 8:7  ויאמר ישוע אליו אבא ורפאתיו׃
Mat 8:8  ויען שר־המאה ויאמר אדני נקלתי מאשר תבא בצל קורתי רק דבר־נא דבר ונרפא נערי׃
Mat 8:9  כי אנכי איש אשר תחת ממשלה וגם־יש תחת ידי אנשי צבא ואמרתי לזה לך והלך ולזה בוא ובא ולעבדי עשה־זאת ועשה׃
Mat 8:10  וישמע ישוע ויתמה ויאמר אל־ההלכים אחריו אמן אמר אני לכם גם־בישראל לא־מצאתי אמונה רבה כזאת׃
Mat 8:11  ואני אמר לכם רבים יבאו ממזרח וממערב ויסבו עם־אברהם ויצחק ויעקב במלכות השמים׃
Mat 8:12  אבל בני המלכות המה יגרשו אל־החשך החיצון שם תהיה היללה וחרוק השנים׃
Mat 8:13  ויאמר ישוע אל־שר־המאה לך וכאמונתך כן יהיה־לך וירפא נערו בשעה ההיא׃
Mat 8:14  ויבא ישוע ביתה פטרוס וירא את־חמותו נפלת למשכב וחולת קדחת׃
Mat 8:15  ויגע בידה ותרף ממנה הקדחת ותקם ותשרתם׃
Mat 8:16  ויהי לעת ערב ויביאו אליו רבים אחוזי שדים ויגרש את־הרוחות בדבר פיו וירפא את כל־החולים׃
Mat 8:17  למלאת את אשר דבר ישעיהו הנביא לאמר חלינו הוא נשא ומכאבינו סבלם׃
Mat 8:18  ויהי כראות ישוע המון עם רב סביבתיו ויצו לעבר משם אל־עבר הים׃
Mat 8:19  ויגש אליו אחד הסופרים ויאמר אליו רבי אלכה אחריך אל כל־אשר תלך׃
Mat 8:20  ויאמר אליו ישוע לשועלים יש־חורים ולעוף השמים קנים ובן־האדם אין לו מקום להניח את־ראשו׃
Mat 8:21  ואיש אחר מן־התלמידים אמר אליו אדני הניחה־לי ואלך בראשונה לקבר את־אבי׃
Mat 8:22  ויאמר אליו ישוע לך אחרי והנח למתים לקבר את־מתיהם׃
Mat 8:23  וירד אל־האניה וירדו אתו תלמידיו׃
Mat 8:24  והנה סער גדול היה בים עד־אשר כסו הגלים את־האניה והוא ישן׃
Mat 8:25  ויגשו אליו תלמידיו ויעירו אותו לאמר הושיענו אדנינו אבדנו׃
Mat 8:26  ויאמר אליהם קטני אמונה מה חרדים אתם ויקם ויגער ברוחות ובים ותהי דממה רבה׃
Mat 8:27  ויתמהו האנשים ויאמרו מי אפוא הוא אשר גם־הרוחות והים אליו ישמעון׃
Mat 8:28  ויהי כבאו אל־עבר הים אל־ארץ הגדרים ויפגשוהו שני אנשים אחוזי שדים יצאים מבתי הקברות והמה רגזנים מאד עד אשר לא־יכל איש לעבר בדרך ההוא׃
Mat 8:29  והנה הם צעקים לאמר מה לנו ולך ישוע בן האלהים הבאת הלם לענותנו בלא עת׃
Mat 8:30  ושם עדר חזירים רבים רעים הרחק מהם׃
Mat 8:31  ויתחננו אליו השדים לאמר אם תגרשנו תנה לנו לבוא בעדר החזירים׃
Mat 8:32  ויאמר אליהם לכו ויצאו ויבאו בעדר החזירים והנה השתער כל־עדר החזירים מן־המורד אל־הים וימותו במים׃
Mat 8:33  וינוסו הרעים ויבאו העירה ויגידו את־הכל ואת אשר נעשה לאחוזי השדים׃
Mat 8:34  והנה כל־העיר יצאה לקראת ישוע וכראותם אתו ויבקשו ממנו לעבר מגבולם׃
Mat 9:1  וירד באניה ויעבר ויבא אל־עירו׃
Mat 9:2  והנה הם מביאים אליו איש נכה אברים והוא משכב על־המטה ויהי כראות ישוע את־אמונתם ויאמר אל־נכה האברים חזק בני נסלחו־לך חטאתיך׃
Mat 9:3  והנה אנשים מן־הסופרים אמרו בלבבם מגדף הוא׃
Mat 9:4  וישוע ראה את־מחשבתם ויאמר למה תחשבו רעה בלבבכם׃
Mat 9:5  כי מה הנקל האמר נסלחו־לך חטאתיך אם־אמר קום התהלך׃
Mat 9:6  אך למען תדעון כי בן־האדם יש־לו השלטן בארץ לסלח לחטאים ויאמר אל־נכה האברים קום שא את־מטתך ולך־לך אל־ביתך׃
Mat 9:7  ויקם וילך לביתו׃
Mat 9:8  והמון העם ראו וישתוממו וישבחו את־האלהים אשר נתן שלטן כזה לבני אדם׃
Mat 9:9  ויהי בעבר ישוע משם וירא איש ישב בבית־המכס ושמו מתי ויאמר אליו לכה אחרי ויקם וילך אחריו׃
Mat 9:10  ויהי בהסבו בביתו והנה מוכסים וחטאים רבים באו ויסבו עם־ישוע ותלמידיו׃
Mat 9:11  ויראו הפרושים ויאמרו אל־תלמידיו מדוע יאכל רבכם עם־המוכסים והחטאים׃
Mat 9:12  וישמע ישוע ויאמר אליהם החזקים אינם צריכים לרפא כי אם־החולים׃
Mat 9:13  ואתם צאו ולמדו מה הוא שנאמר חסד חפצתי ולא זבח כי לא־באתי לקרא את־הצדיקים כי אם־את־החטאים (לתשובה)׃
Mat 9:14  ויגשו אליו תלמידי יוחנן ויאמרו מדוע אנחנו והפרושים צמים הרבה ותלמידיך אינם צמים׃
Mat 9:15  ויאמר אליהם ישוע איך יוכלו בני החפה להתאבל בעוד החתן עמהם הנה ימים באים ולקח מאתם החתן ואז יצומו׃
Mat 9:16  אין אדם משים טלאי חדש על־שמלה בלה כי ינתק הטלאי מן־השמלה ויתרחב הקרע׃
Mat 9:17  ואין נותנים יין חדש בנאדות בלים פן־יבקעו הנאדות והיין ישפך והנאדות יאבדו אבל נותנים את־היין החדש בנאדות חדשים ושניהם יחדו ישמרו׃
Mat 9:18  ויהי הוא מדבר אליהם את־הדברים האלה והנה אחד השרים בא וישתחו־לו ויאמר עתה זה מתה בתי בא־נא ושים את־ידך עליה ותחיה׃
Mat 9:19  ויקם ישוע וילך אחריו הוא ותלמידיו׃
Mat 9:20  והנה אשה זבת דם שתים עשרה שנה נגשה מאחריו ותגע בכנף בגדו׃
Mat 9:21  כי אמרה בלבה רק אם־אגע בבגדו אושע׃
Mat 9:22  ויפן ישוע וירא אותה ויאמר חזקי בתי אמונתך הושיעה לך ותושע האשה מן־השעה ההיא׃
Mat 9:23  ויבא ישוע אל־בית השר וירא את המחללים בחלילים ואת־העם ההומה ויאמר׃
Mat 9:24  סורו מפה כי לא מתה הילדה אך ישנה היא וישחקו לו׃
Mat 9:25  ויהי כאשר הוציאו את־העם משם ויבא הביתה ויאחז בידה ותקם הנערה׃
Mat 9:26  ותצא השמועה הזאת בכל־הארץ ההיא׃
Mat 9:27  ויעבר ישוע משם וילכו אחריו שני אנשים עורים והמה צעקים ואמרים חננו בן־דוד׃
Mat 9:28  וכבואו הביתה נגשו אליו העורים ויאמר אליהם ישוע המאמינים אתם כי יש־לאל ידי לעשות זאת ויאמרו אליו הן אדנינו׃
Mat 9:29  ויגע בעיניהם ויאמר יהי לכם כאמונתכם׃
Mat 9:30  ותפקחנה עיניהם ויגער־בם ישוע ויאמר ראו פן־יודע לאיש׃
Mat 9:31  והמה בצאתם השמיעו את־שמעו בכל־הארץ ההיא׃
Mat 9:32  המה יצאו והנה הביאו אליו איש אלם אחוז שד׃
Mat 9:33  ויגרש את־השד והאלם החל לדבר ויתמה המון האנשים ויאמרו מעולם לא־נראתה כזאת בישראל׃
Mat 9:34  והפרושים אמרו על־ידי שר השדים מגרש הוא את השדים׃
Mat 9:35  ויסב ישוע בכל־הערים והכפרים וילמד בכנסיותיהם ויבשר בשורת המלכות וירפא כל־מחלה וכל־מדוה בעם׃
Mat 9:36  ובראותו את־ההמנים נכמרו רחמיו עליהם כי הם מתעלפים ונדחים כצאן אשר אין־להם רעה׃
Mat 9:37  אז ידבר לתלמידיו ויאמר רב הקציר והפעלים מעטים׃
Mat 9:38  לכן התחננו אל־בעל הקציר לשלח פעלים לקצירו׃
Mat 10:1  ויקרא אליו את־שנים עשר תלמידיו ויתן להם שלטן על־רוחות הטמאה לגרשם ולרפוא כל־חלי וכל־מדוה׃
Mat 10:2  ואלה שמות שנים עשר השליחים הראשון שמעון הנקרא פטרוס ואנדרי אחיו יעקב בן־זבדי ויוחנן אחיו׃
Mat 10:3  פילפוס ובר־תלמי תומא ומתי המוכס יעקב בן־חלפי ו (לבי המכנה) תדי׃
Mat 10:4  שמעון הקני ויהודה איש־קריות הוא המסר אתו׃
Mat 10:5  את־שנים העשר האלה שלח ישוע ויצו אתם לאמר אל־דרך הגוים אל־תלכו ואל־עיר השמרונים אל־תבאו׃
Mat 10:6  לכו אל־הצאן האבדות אשר לבית־ישראל׃
Mat 10:7  ובלכתכם קראו לאמר מלכות השמים קרבה לבוא׃
Mat 10:8  רפאו את החולים טהרו את המצרעים הקימו את המתים ואת השדים גרשו חנם לקחתם חנם תתנו׃
Mat 10:9  לא־תקחו זהב ולא כסף ולא נחשת בחגוריכם׃
Mat 10:10  ולא תרמיל לדרך ולא שתי כתנות ולא נעלים ולא מטה כי־ראוי לפעל די מחיתו׃
Mat 10:11  וכל־עיר וכפר אשר תבאו שמה דרשו מי הוא הגון לזה בתוכה ושם שבו עד צאתכם׃
Mat 10:12  ובבואכם אל־הבית שאלו־לו לשלום׃
Mat 10:13  והיה אם־הגון הבית יבוא עליו שלומכם ואם־איננו הגון שלומכם אליכם ישוב׃
Mat 10:14  וכל אשר לא־יקבל אתכם ולא ישמע לדבריכם ויצאתם מן־הבית ההוא ומן־העיר ההיא ונערתם את־עפר רגליכם׃
Mat 10:15  אמן אמר אני לכם כי יקל לארץ־סדום ועמרה ביום הדין מן־העיר ההיא׃
Mat 10:16  הנה אנכי שלח אתכם כשלח כבשים בין זאבים לכן היו ערומים כנחשים ותמימים כיונים׃
Mat 10:17  והשמרו לכם מבני האדם כי ימסרו אתכם לסנהדריות ויכו אתכם בשוטים בכנסיותיהם׃
Mat 10:18  ולפני משלים ומלכים תובאו למעני לעדות להם ולגוים׃
Mat 10:19  וכי ימסרו אתכם אל־תדאגו איך תדברו ומה תדברו כי ינתן לכם בשעה ההיא את אשר תדברון׃
Mat 10:20  כי לא אתם הם המדברים כי רוח אביכם הוא המדבר בפיכם׃
Mat 10:21  ואח ימסר את־אחיו למות ואב ימסר את־בנו וקמו בנים באבותם וימיתו אותם׃
Mat 10:22  והייתם שנואים לכל־אדם למען שמי והמחכה עד־עת קץ הוא יושע׃
Mat 10:23  ואם־ירדפו אתכם בעיר אחת נוסו לעיר אחרת כי אמן אמר אני לכם לא תכלו לעבר ערי ישראל עד כי־יבוא בן־האדם׃
Mat 10:24  אין תלמיד נעלה על־רבו ועבד על־אדניו׃
Mat 10:25  דיו לתלמיד להיות כרבו ולעבד להיות כאדניו אם־לבעל הבית קראו בעל־זבול אף כי־לאנשי ביתו׃
Mat 10:26  על־כן לא תיראו מפניהם כי אין דבר מכסה אשר לא יגלה ואין נעלם אשר לא יודע׃
Mat 10:27  את אשר אני אמר לכם בחשך דברו באור ואשר ילחש לאזניכם השמיעו מעל הגגות׃
Mat 10:28  ואל־תיראו מן־ההרגים את־הגוף ואת־הנפש לא־יוכלו להרג אך תיראו את אשר־יוכל לאבד גם את־הנפש גם את־הגוף בגיהנם׃
Mat 10:29  הלא תמכרנה שתי צפרים באסר ואחת מהנה לא תפול ארצה מבלעדי אביכם׃
Mat 10:30  ואתם גם־שערות ראשכם נמנות כלן׃
Mat 10:31  לכן אל־תיראו הנה יקרתם מצפרים רבות׃
Mat 10:32  הן כל־אשר יודה בי לפני האדם אודה־בו גם־אני לפני אבי שבשמים׃
Mat 10:33  ואשר יכחש בי לפני האדם אכחש־בו גם־אני לפני אבי שבשמים׃
Mat 10:34  אל־תחשבו כי באתי להטיל שלום בארץ לא באתי להטיל שלום כי אם־חרב׃
Mat 10:35  כי באתי להפריד בין איש ואביו ובין בת ואמה ובין כלה וחמותה׃
Mat 10:36  ואיבי איש אנשי ביתו׃
Mat 10:37  האהב את־אביו ואת־אמו יותר ממני אינו כדי לי והאהב את־בנו ובתו יותר ממני אינו כדי לי׃
Mat 10:38  ואשר לא־יקח את־צלובו והלך אחרי אינו כדי לי׃
Mat 10:39  המצא את־נפשו יאבדנה והמאבד את־נפשו למעני הוא ימצאנה׃
Mat 10:40  המקבל אתכם אותי הוא מקבל והמקבל אותי הוא מקבל את אשר שלחני׃
Mat 10:41  המקבל נביא לשם נביא שכר נביא יקח והמקבל צדיק לשם צדיק שכר צדיק יקח׃
Mat 10:42  והמשקה את־אחד הקטנים האלה רק כוס מים קרים לשם תלמיד אמן אמר אני לכם כי לא־יאבד שכרו׃
Mat 11:1  ויהי ככלות ישוע לצות את־שנים עשר תלמידיו וילך משם ללמד ולקרא בעריהם׃
Mat 11:2  ויוחנן שמע בבית הסהר את־מעשי המשיח וישלח שנים מתלמידיו׃
Mat 11:3  ויאמר אליו האתה הוא הבא אם־נחכה לאחר׃
Mat 11:4  ויען ישוע ויאמר להם לכו הגידו ליוחנן את־אשר שמעתם ואת־אשר ראיתם׃
Mat 11:5  עורים ראים ופסחים מהלכים מצרעים מטהרים וחרשים שומעים ומתים קמים ועניים מתבשרים׃
Mat 11:6  ואשרי האיש אשר לא־יכשל בי׃
Mat 11:7  המה הלכו וישוע החל לדבר אל־המון העם על־אדות יוחנן ויאמר מה־זה יצאתם המדברה לראות הקנה אשר ינוע ברוח׃
Mat 11:8  או מה־זה יצאתם לראות האיש לבוש בגדי עדנים הנה הלבשים עדנים בבתי המלכים המה׃
Mat 11:9  ועתה מה־זה יצאתם לראות אם לראות איש נביא אכן אמר אני לכם אף־גדול הוא מנביא׃
Mat 11:10  כי זה הוא אשר כתוב עליו הנני שלח מלאכי לפניך ופנה דרכך לפניך׃
Mat 11:11  אמן אמר אני לכם לא קם בילודי אשה גדול מיוחנן המטביל והקטן במלכות השמים יגדל ממנו׃
Mat 11:12  ומימי יוחנן המטביל ועד־הנה מלכות השמים נתפשה ביד חזקה והמתחזקים יחטפוה׃
Mat 11:13  כי כל־הנביאים והתורה עד־יוחנן נבאו׃
Mat 11:14  ואם־תרצו לקבל הנה הוא אליה העתיד לבוא׃
Mat 11:15  מי אשר אזנים לו לשמע ישמע׃
Mat 11:16  ואל־מי אדמה את־הדור הזה דומה הוא לילדים הישבים בשוקים וקראים לחבריהם לאמר׃
Mat 11:17  חללנו לכם בחלילים ולא רקדתם קוננו לכם קינה ולא ספדתם׃
Mat 11:18  כי־בא־יוחנן והוא לא אכל ולא שתה ויאמרו שד בו׃
Mat 11:19  ויבא בן־האדם אכל ושתה והם אמרים הנה איש זולל וסבא ואהב מוכסים וחטאים ונצדקה החכמה בבניה׃
Mat 11:20  אז החל להוכיח הערים אשר־רב גבורותיו נעשו בתוכן ולא שבו׃
Mat 11:21  אוי לך כורזין אוי לך בית־צידה כי הגבורות אשר נעשו בקרבכן לו בצור ובצידון נעשו הלא־כבר שבו בשק ואפר׃
Mat 11:22  אבל אני אמר לכם כי ביום הדין יקל לצור וצידון מכם׃
Mat 11:23  ואת כפר־נחום המרוממה עד־השמים עד־שאול תורדי כי הגבורות אשר נעשו בתוכך לו בסדום נעשו כי עתה עמדה על־תלה עד־היום הזה׃
Mat 11:24  אבל אני אמר לכם כי ביום הדין יקל לאדמת סדום ממך׃
Mat 11:25  בעת ההיא ענה ישוע ואמר אודך אבי אדון השמים והארץ כי הסתרת את־אלה מן־החכמים והנבונים וגליתם לעוללים׃
Mat 11:26  הן אבי כי כן היה רצון לפניך׃
Mat 11:27  הכל נמסר־לי מאת אבי ואין מכיר את־הבן בלתי האב ואין מכיר את־האב בלתי הבן ואשר יחפץ הבן לגלות לו׃
Mat 11:28  פנו אלי כל־העמלים והטעונים ואני אניח לכם׃
Mat 11:29  קבלו עליכם את־עלי ולמדו ממני כי־ענו ושפל רוח אנכי ומצאו מרגוע לנפשתיכם׃
Mat 11:30  כי עלי נעים וקל משאי׃
Mat 12:1  בעת ההיא עבר ישוע בין הקמה ביום השבת ותלמידיו רעבו ויחלו לקטף מלילת ויאכלו׃
Mat 12:2  ויראו הפרושים ויאמרו לו הנה תלמידיך עשים את אשר לא יעשה בשבת׃
Mat 12:3  ויאמר אליהם הלא קראתם את אשר עשה דוד כאשר רעב הוא ואנשיו׃
Mat 12:4  אשר בא אל־בית האלהים ויאכל את־לחם הפנים אשר איננו מתר לו ולאנשיו לאכל רק לכהנים לבדם׃
Mat 12:5  והלא קראתם בתורה כי בשבתות יחללו הכהנים את־השבת במקדש ואין להם עון׃
Mat 12:6  ואני אמר לכם כי יש־פה גדול מן־המקדש׃
Mat 12:7  ולו ידעתם מה־הוא שנאמר חסד חפצתי ולא זבח לא הרשעתם את הנקים׃
Mat 12:8  כי בן־האדם הוא גם־אדון השבת׃
Mat 12:9  ויעבר משם אל־בית הכנסת שלהם׃
Mat 12:10  והנה־שם איש וידו יבשה וישאלוהו המתר לרפא בשבת למען ימצאו עליו עלילת דברים׃
Mat 12:11  ויאמר אליהם היש בכם אדם אשר־לו כבש אחד ונפל בבור בשבת ולא־יחזיק בו ויעלנו׃
Mat 12:12  ומה־יקר אדם מן־הכבש לכן מתר לעשות טובה בשבת׃
Mat 12:13  ויאמר אל־האיש פשט את־ידך ויפשט אתה ותרפא ותשב כידו האחרת׃
Mat 12:14  ויצאו הפרושים ויתיעצו עליו לאבדו׃
Mat 12:15  וידע ישוע ויסר משם וילך אחריו המון עם רב וירפאם כלם׃
Mat 12:16  ויגער בם ויצו עליהם שלא יגלהו׃
Mat 12:17  למלאת את אשר דבר ישעיהו הנביא לאמר׃
Mat 12:18  הן עבדי בחרתי בו ידידי רצתה נפשי נתתי רוחי עליו ומשפט לגוים יוציא׃
Mat 12:19  לא יצעק ולא ישא ולא ישמיע בחוץ קולו׃
Mat 12:20  קנה רצוץ לא ישבור ופשתה כהה לא יכבנה עד־יוציא לנצח משפט׃
Mat 12:21  ולשמו גוים ייחלו׃
Mat 12:22  אז הובא אליו איש עור ואלם אשר אחזו שד וירפאהו וידבר האלם וגם ראה׃
Mat 12:23  ויתמהו כל־המון העם ויאמרו הכי זה בן־דוד׃
Mat 12:24  וישמעו הפרושים ויאמרו אין זה מגרש את־השדים כי אם־על־ידי בעל זבול שר השדים׃
Mat 12:25  וישוע ידע את־מחשבותם ויאמר אליהם כל־ממלכה הנחלקה על־עצמה תחרב וכל־עיר ובית הנחלקים על־עצמם לא יכונו׃
Mat 12:26  והשטן אם־יגרש את־השטן נחלק על־עצמו ואיככה תכון ממלכתו׃
Mat 12:27  ואם־אני מגרש את־השדים בבעל־זבול בניכם במי יגרשו אתם על־כן המה יהיו שפטיכם׃
Mat 12:28  ואם ברוח אלהים אני מגרש את־השדים הנה הגיעה אליכם מלכות האלהים׃
Mat 12:29  או איך יוכל איש לבוא לבית הגבור ולגזל את־כליו אם־לא יאסר בראשונה את־הגבור ואחר ישסה את־ביתו׃
Mat 12:30  כל אשר איננו אתי הוא לנגדי ואשר איננו מכנס אתי הוא מפזר׃
Mat 12:31  על־כן אני אמר לכם כל־חטא וגדוף יסלח לאדם אך־גדוף הרוח לא יסלח לאדם׃
Mat 12:32  וכל אשר ידבר דבר חרפה בבן־האדם יסלח לו והמחרף את־רוח הקדש לא יסלח לו לא־בעולם הזה ולא־לעולם הבא׃
Mat 12:33  אמרו לעץ טוב ולפריו טוב או אמרו לעץ נשחת ולפריו נשחת כי בפריו נכר העץ׃
Mat 12:34  ילדי צפעונים איכה תוכלו לדבר טוב ואתם רעים כי־משפעת הלב ידבר הפה׃
Mat 12:35  איש טוב מאוצר לבו הטוב מוציא את־הטוב ואיש רע מאוצר הרע מוציא רע׃
Mat 12:36  ואני אמר לכם כל־מלה בטלה אשר ידברו בני האדם יתנו עליה חשבון ביום הדין׃
Mat 12:37  כי מדבריך תצדק ומדבריך תחיב׃
Mat 12:38  ויענו אנשים מן־הסופרים והפרושים ויאמרו רבי חפצנו לראות אות על־ידך׃
Mat 12:39  ויען ויאמר אליהם דור רע ומנאף מבקש־לו אות ואות לא ינתן־לו בלתי אם־אות יונה הנביא׃
Mat 12:40  כי כאשר היה יונה במעי הדג שלשה ימים ושלשה לילות כן יהיה בן־האדם בלב האדמה שלשה ימים ושלשה לילות׃
Mat 12:41  אנשי נינוה יעמדו למשפט עם־הדור הזה וירשיעוהו כי הם שבו בקריאת יונה והנה־פה גדול מיונה׃
Mat 12:42  מלכת תימן תעמד למשפט עם־הדור הזה ותרשיענו כי באה מקצות הארץ לשמע את־חכמת שלמה והנה־פה גדול משלמה׃
Mat 12:43  והרוח הטמאה אחרי צאתה מן־האדם תשטט במקמות ציה לבקש־לה מנוח ולא תמצא׃
Mat 12:44  אז תאמר אשובה אל־ביתי אשר יצאתי משם ובאה ומצאה אתו מפנה ומטאטא ומהדר׃
Mat 12:45  ואחר תלך ולקחה עמה שבע רוחות אחרות רעות ממנה ובאו ושכנו שם והיתה אחרית האדם ההוא רעה מראשיתו כן יהיה גם־לדור הרע הזה׃
Mat 12:46  עודנו מדבר אל־המון העם והנה אמו ואחיו עמדו בחוץ והם מבקשים לדבר אתו׃
Mat 12:47  ויגד אליו לאמר הנה אמך ואחיך עמדים בחוץ ומבקשים לדבר אתך׃
Mat 12:48  ויען ויאמר אל־האיש המגיד לו מי היא אמי ומי הם אחי׃
Mat 12:49  ויט ידו על־תלמידיו ויאמר הנה אמי ואחי׃
Mat 12:50  כי כל העשה רצון אבי שבשמים הוא אח ואחות ואם לי׃
Mat 13:1  ויהי ביום ההוא ויצא ישוע מן־הבית וישב על־הים׃
Mat 13:2  ויקהלו אליו המון עם רב וירד אל־האניה וישב בה וכל־העם עמדים על־שפת הים׃
Mat 13:3  וירב לדבר אליהם במשלים לאמר הנה הזורע יצא לזרע׃
Mat 13:4  ויזרע ויפל מן־הזרע על־יד הדרך ויבאו העוף ויאכלהו׃
Mat 13:5  ויש אשר נפל על־מקם הסלעים אשר אין שם אדמה הרבה וימהר לצמח כי אין לו עמק אדמה׃
Mat 13:6  ויהי כזרח השמש ויצרב וייבש כי אין־לו שרש׃
Mat 13:7  ויש אשר נפל בין הקצים ויעלו הקצים וימעכהו׃
Mat 13:8  ויש אשר נפל על־האדמה הטובה ויתן פרי זה מאה שערים וזה ששים וזה שלשים׃
Mat 13:9  מי אשר לו אזנים לשמע ישמע׃
Mat 13:10  ויגשו אליו התלמידים ויאמרו למה זה במשלים תדבר אליהם׃
Mat 13:11  ויען ויאמר כי לכם נתן לדעת את־סודות מלכות השמים ולהם לא נתן׃
Mat 13:12  כי מי שיש־לו נתן ינתן לו ויעדיף ומי שאין לו גם מה־שיש־לו ינטל ממנו׃
Mat 13:13  על־כן במשלים אדבר אליהם כי בראתם לא יראו ובשמעם לא ישמעו אף־לא יבינו׃
Mat 13:14  ותקים בהם נבואת ישעיהו האמרת שמעו שמוע ואל־תבינו וראו ראו ואל־תדעו׃
Mat 13:15  כי השמן לב־העם הזה ואזניו הכבד ועיניו השע פן־יראה בעיניו ובאזניו ישמע ולבבו יבין ושב ורפא לו׃
Mat 13:16  ואתם אשרי עיניכם כי תראינה ואזניכם כי תשמענה׃
Mat 13:17  כי־אמן אמר אני לכם נביאים וצדיקים רבים נכספו לראת את אשר אתם ראים ולא ראו ולשמע את אשר אתם שמעים ולא שמעו׃
Mat 13:18  לכן אתם שמעו־נא את משל הזורע׃
Mat 13:19  כל־איש שמע את־דבר המלכות ולא יבינהו ובא הרע וחטף את־הזרוע בלבבו הוא הנזרע על־יד הדרך׃
Mat 13:20  והנזרע על־מקום הסלעים הוא השמע את־הדבר ומיד יקחנו בשמחה׃
Mat 13:21  ולו אין שרש תחתיו ויקום רק לשעה ובהיות צרה ורדיפה בגלל הדבר יכשל כרגע׃
Mat 13:22  והנזרע אל־הקצים הוא השמע את־הדבר ודאגת העולם הזה ונכלי העשר ימעכו את־הדבר ופרי לא־יהיה לו׃
Mat 13:23  והנזרע על־האדמה הטובה הוא השמע את־הדבר ומבין אתו אף־יעשה פרי ונתן זה מאה שערים וזה ששים וזה שלשים׃
Mat 13:24  וישם לפניהם משל אחר ויאמר מלכות השמים דומה לאדם אשר זרע זרע טוב בשדהו׃
Mat 13:25  ויהי בהיות האנשים ישנים ויבא איבו ויזרע זונין בין החטים וילך לו׃
Mat 13:26  וכאשר פרח הדשא ויעש פרי ויראו גם־הזונין׃
Mat 13:27  ויגשו עבדי בעל־הבית ויאמרו אליו אדנינו הלא־זרע טוב זרעת בשדך ומאין לו הזונין׃
Mat 13:28  ויאמר להם איש איב עשה זאת ויאמרו אליו העבדים התחפץ כי־נלך ונלקט אתם׃
Mat 13:29  ויאמר לא פן־תלקטו את־הזונין ושרשתם גם את־החטים׃
Mat 13:30  הניחו אתם ויגדלו שניהם יחד עד־הקציר והיה בעת הקציר ואמרתי לקוצרים לקטו בראשונה את־הזונין ואגדו אתם אגדות לשרפם ואת החטים אספו לאוצרי׃
Mat 13:31  וישם לפניהם משל אחר ויאמר מלכות השמים דומה לגרגר של־חרדל אשר לקחו איש ויזרע בשדהו׃
Mat 13:32  והוא קטן מכל־הזרועים וכאשר צמח גדול הוא מן־הירקות והיה לעץ עד־אשר יבאו עוף השמים וקננו בענפיו׃
Mat 13:33  וישא עוד משלו ויאמר אליהם מלכות השמים דומה לשאר אשר לקחתו אשה ותטמן בשלש סאים קמח עד כי־יחמץ כלו׃
Mat 13:34  כל־אלה דבר ישוע במשלים אל־המון העם ובבלי משל לא דבר אליהם דבר׃
Mat 13:35  למלאת את אשר דבר הנביא לאמר אפתחה במשל פי אביעה חידות מני־קדם׃
Mat 13:36  אז שלח ישוע את־המון העם ויבא הביתה ויגשו אליו תלמידיו ויאמרו באר־נא לנו את־משל זוני השדה׃
Mat 13:37  ויען ויאמר אליהם הזורע את־הזרע הטוב הוא בן־האדם׃
Mat 13:38  והשדה הוא העולם והזרע הטוב בני המלכות הם והזונין בני הרע המה׃
Mat 13:39  והאיב אשר זרעם הוא השטן והקציר הוא קץ העולם והקצרים הם המלאכים׃
Mat 13:40  והנה כאשר ילקטו הזונין ונשרפו באש כן יהיה לקץ העולם הזה׃
Mat 13:41  בן־האדם ישלח את־מלאכיו ולקטו ממלכותו את כל־המכשלות ואת כל־פעלי האון׃
Mat 13:42  והשליכו אתם אל־תנור האש שם תהיה היללה וחרק השנים׃
Mat 13:43  אז יזהירו הצדיקים כשמש במלכות אביהם מי אשר לו אזנים לשמע ישמע׃
Mat 13:44  עוד דומה מלכות השמים לאוצר טמון בשדה אשר מצאו איש ויטמנהו ובשמחתו ילך ומכר את־כל־אשר־לו וקנה את־השדה ההוא׃
Mat 13:45  עוד דומה מלכות השמים לאיש סחר המבקש מרגליות טבות׃
Mat 13:46  וכאשר מצא מרגלית אחת יקרה מאד הלך וימכר את־כל־אשר־לו ויקן אתה׃
Mat 13:47  עוד דומה מלכות השמים למכמרת אשר השלכה לים ומינים שונים יאספו לתוכה׃
Mat 13:48  וכאשר נמלאה העלו אתה אל־שפת הים וישבו וילקטו את־המינים הטובים לתוך הכלים ואת הרעים השליכו׃
Mat 13:49  כן יהיה לקץ העולם המלאכים יצאו והבדילו את־הרשעים מתוך הצדיקים׃
Mat 13:50  והשליכום אל־תנור האש שם תהיה היללה וחרק השנים׃
Mat 13:51  ויאמר אליהם ישוע התבינו את־כל־אלה ויאמרו אליו הן אדנינו׃
Mat 13:52  ויאמר אליהם על־כן כל־סופר מלמד למלכות השמים דומה לאיש בעל־בית המוציא מאוצרו חדשות וגם ישנות׃
Mat 13:53  ויהי ככלות ישוע לדבר את־המשלים האלה ויעבר משם׃
Mat 13:54  ויבא אל־ארצו וילמד אתם בבית הכנסת שלהם וישתוממו ויאמרו מאין לזה החכמה הזאת והגבורות׃
Mat 13:55  הלא זה הוא בן־החרש הלא שם אמו מרים ואחיו יעקב ויוסי ושמעון ויהודה׃
Mat 13:56  ואחיותיו הלא כלן אתנו הן ומאין איפוא לו כל־אלה׃
Mat 13:57  ויהי להם למכשול ויאמר ישוע אליהם אין הנביא נקלה אם־לא בארצו ובביתו׃
Mat 13:58  ולא־עשה שם גבורות רבות מפני חסר אמונתם׃
Mat 14:1  בעת ההיא שמע הורדוס שר־רבע המדינה את שמע ישוע׃
Mat 14:2  ויאמר אל־נעריו זה הוא יוחנן המטביל אשר נעור מן־המתים על־כן הכחות פעלים בו׃
Mat 14:3  כי הורדוס תפש את־יוחנן ויאסרהו וישימהו בבית הסהר בגלל הורודיה אשת פילפוס אחיו׃
Mat 14:4  כי אמר יוחנן אליו אסורה היא לך׃
Mat 14:5  ויבקש להרגו ויירא את־ההמון כי לנביא חשבהו׃
Mat 14:6  ויהי ביום הלדת הורדוס ותרקד בת־הורודיה בתוכם ותיטב בעיני הורדוס׃
Mat 14:7  וישבע לה ויאמר מה־תשאל נפשך ואתן לך׃
Mat 14:8  ואמה שמה את־הדברים בפיה ותשאל לאמר תנה־לי פה בקערה את־ראש יוחנן המטביל׃
Mat 14:9  ויצר למלך אך בעבור השבועה והמסבים עמו צוה לתת לה׃
Mat 14:10  וישלח וישא את־ראש יוחנן מעליו בבית הסהר׃
Mat 14:11  ויביאו את־ראשו בקערה ויתנו בידי הנערה ותביאהו אל־אמה׃
Mat 14:12  ויגשו תלמידיו וישאו את־גויתו ויקברוה וילכו ויגידו לישוע׃
Mat 14:13  ויהי כשמעו את־זאת ויסר משם באניה אל־מקום חרבה ואין־איש אתו וישמעו המון העם וילכו אחריו ברגליהם מן־הערים׃
Mat 14:14  ויצא ישוע וירא המון עם־רב ויהמו מעיו להם וירפא את־החלשים אשר בהם׃
Mat 14:15  ויהי לעת ערב ויגשו אליו תלמידיו ויאמרו המקום חרב וגם־נטה היום שלחה את־המון העם וילכו אל־הכפרים לקנות להם אכל׃
Mat 14:16  ויאמר אליהם אינם צריכים ללכת תנו־אתם להם לאכל׃
Mat 14:17  ויאמרו אליו אין־לנו פה כי אם־חמשת ככרות־לחם ושני דגים׃
Mat 14:18  ויאמר הביאום אלי הנה׃
Mat 14:19  ויצו את־העם לשבת על־הדשא ויקח את־חמשת ככרות־הלחם ואת־שני הדגים וישא עיניו השמימה ויברך ויפרס ויתן את־הלחם לתלמידים והתלמידים נתנו לעם׃
Mat 14:20  ויאכלו כלם וישבעו וישאו מן־הפתותים הנותרים שנים עשר סלים מלאים׃
Mat 14:21  והאכלים כחמשת אלפים איש מלבד הנשים והטף׃
Mat 14:22  ויאץ ישוע בתלמידיו לרדת באניה לעבר לפניו אל־עבר הים עד אשר־ישלח את־העם׃
Mat 14:23  וישלח את־העם ויעל ההרה בדד להתפלל ויהי־ערב והוא לבדו שמה׃
Mat 14:24  והאניה באה עד חצי הים והגלים יטרפה כי הרוח לנגדה׃
Mat 14:25  ויהי באשמרת הרביעית ויבא אליהם ישוע והוא מהלך על־פני הים׃
Mat 14:26  והתלמידים ראו אותו מהלך על־פני הים ויבהלו ויאמרו מראה־רוח הוא ויצעקו מפחד׃
Mat 14:27  וימהר ישוע וידבר אליהם לאמר חזקו כי־אני הוא אל־תיראו׃
Mat 14:28  ויען פטרוס ויאמר אליו אם־אתה הוא אדני צוה־נא ואבא אליך על־המים׃
Mat 14:29  ויאמר בוא וירד פטרוס מן־האניה ויהלך על־פני המים לבוא אל־ישוע׃
Mat 14:30  ויהי כראתו את־הרוח כי חזקה היא ויירא ויחל לטבע ויצעק ויאמר אדני הושיעני׃
Mat 14:31  וימהר ישוע וישלח את־ידו ויחזק־בו ויאמר אליו קטן אמונה מה־לך כי חלק לבך׃
Mat 14:32  הם עלו אל־האניה והרוח שככה׃
Mat 14:33  ואנשי האניה נגשו וישתחוו־לו ויאמרו אבל בן־אלהים אתה׃
Mat 14:34  ויעברו את־הים ויבאו ארצה גניסר׃
Mat 14:35  ויכירו אתו אנשי המקום ההוא וישלחו אל־כל־סביבותיהם ויביאו אליו את כל־החולים׃
Mat 14:36  ויבקשו ממנו רק לנגע בכנף בגדו וכל־הנגעים נושעו׃
Mat 15:1  אז באו אל־ישוע הסופרים והפרושים אשר מירושלים׃
Mat 15:2  ויאמרו מדוע תלמידיך עברים את קבלת הזקנים כי אינם נטלים ידיהם לסעודה׃
Mat 15:3  ויען ויאמר אליהם מדוע גם־אתם עברים את־מצות אלהים למען קבלתכם׃
Mat 15:4  כי האלהים צוה לאמר כבד את־אביך ואת־אמך ומקלל אביו ואמו מות יומת׃
Mat 15:5  ואתם אמרים האמר לאביו ולאמו קרבן מה־שאתה נהנה לי אינו חיב בכבוד אביו ואמו׃
Mat 15:6  ותפרו את־דבר האלהים למען קבלתכם׃
Mat 15:7  חנפים היטב נבא עליכם ישעיהו לאמר׃
Mat 15:8  נגש העם הזה בפיו ובשפתיו כבדוני ולבם רחק ממני׃
Mat 15:9  ותהי יראתם אתי מצות אנשים מלמדה׃
Mat 15:10  ויקרא אל־העם ויאמר להם שמעו והבינו׃
Mat 15:11  לא הנכנס אל־הפה יטמא את־האדם כי אם־היוצא מן־הפה הוא מטמא את־האדם׃
Mat 15:12  ויגשו אליו תלמידיו ויאמרו הידעת כי הפרושים שמעו את־הדבר הזה ויכשלו־בו׃
Mat 15:13  ויען ויאמר כל־מטע אשר לא נטע אבי שבשמים עקור יעקר׃
Mat 15:14  הניחו אותם מדריכים עורים המה לעורים וכי־ידריך עור את־העור ונפלו שניהם אל־השחת׃
Mat 15:15  ויען פטרוס ויאמר אליו באר לנו את־המשל הזה׃
Mat 15:16  ויאמר ישוע עדנה גם־אתם לא תשכילו׃
Mat 15:17  העוד לא תדעו כי כל־הבא אל־הפה יורד אל־הכרש וישפך משם למוצאות׃
Mat 15:18  אבל היוצא מן־הפה יוצא מן־הלב והוא מטמא את־האדם׃
Mat 15:19  כי מן־הלב יוצאות מחשבות רע רציחות נאופים זנונים גנבות עדות שקר וגדופים׃
Mat 15:20  אלה הם המטמאים את־האדם אבל אכילה בלא נטילת ידים לא תטמא את־האדם׃
Mat 15:21  ויצא ישוע משם ויסר אל־גלילות צור וצידון׃
Mat 15:22  והנה אשה כנענית יצאת מן־הגבולות ההם ותצעק אליו לאמר חנני אדני בן־דוד כי בתי מענה מאד על־ידי שד׃
Mat 15:23  ולא־ענה אתה דבר ויגשו תלמידיו ויבקשו ממנו לאמר שלחה כי־צעקת היא אחרינו׃
Mat 15:24  ויען ויאמר לא שלחתי בלתי אל־הצאן האבדות אשר לבית ישראל׃
Mat 15:25  והיא באה ותשתחו לו ותאמר אדני עזרני׃
Mat 15:26  ויען ויאמר לא־טוב לקחת את־לחם הבנים ולהשליכו לפני צעירי הכלבים׃
Mat 15:27  ותאמר כן אדני אפס כי־גם־צעירי הכלבים יאכלו מן־הפרורים הנפלים מעל־שלחן אדניהם׃
Mat 15:28  ויען ישוע ויאמר אליה אשה רבה אמונתך יהי־לך כרצונך ותרפא בתה מן־השעה ההיא׃
Mat 15:29  ויעבר ישוע משם ויבא אל־ים הגליל ויעל ההרה וישב שם׃
Mat 15:30  ויבאו אליו המון עם רב ועמהם פסחים עורים אלמים קטעים ורבים כהמה ויפילום לרגלי ישוע וירפאם׃
Mat 15:31  ויתמהו העם בראותם את־האלמים מדברים והקטעים בריאים והפסחים מהלכים והעורים ראים וישבחו את־אלהי ישראל׃
Mat 15:32  ויקרא ישוע אל־תלמידיו ויאמר נכמרו רחמי על־העם כי־זה עמדם עמדי שלשת ימים ואין להם מה־לאכל ואינני חפץ לשלחם רעבים פן־יתעלפו בדרך׃
Mat 15:33  ויאמרו אליו התלמידים מאין לנו במדבר די־לחם להשביע את־המון רב כזה׃
Mat 15:34  ויאמר ישוע אליהם כמה ככרות לחם לכם ויאמרו שבע ומעט דגים קטנים׃
Mat 15:35  ויצו את־המון העם וישבו לארץ׃
Mat 15:36  ויקח את־שבע ככרות הלחם ואת הדגים ויברך ויפרס ויתן אל־התלמידים והתלמידים נתנו לעם׃
Mat 15:37  ויאכלו כלם וישבעו וישאו מן־הפתותים הנותרים שבעה דודים מלאים׃
Mat 15:38  והאכלים ארבעת אלפים איש מלבד הנשים והטף׃
Mat 15:39  וישלח את־העם וירד באניה ויבא אל־גבול מגדן׃
Mat 16:1  ויגשו הפרושים והצדוקים לנסותו וישאלו מאתו להראותם אות מן־השמים׃
Mat 16:2  ויען ויאמר להם בערב תאמרו יום־צח יהיה כי אדמו השמים׃
Mat 16:3  ובבקר תאמרו היום סער כי־אדמו והתקדרו השמים חנפים אתם מכירים את־פני השמים ואתות העתים לא תכירו׃
Mat 16:4  דור רע ומנאף מבקש־לו אות ואות לא ינתן־לו בלתי אם־אות יונה הנביא ויעזבם וילך לו׃
Mat 16:5  ויבאו התלמידים אל־עבר הים והם שכחו לקחת אתם לחם׃
Mat 16:6  ויאמר ישוע אליהם ראו והשמרו לכם משאר הפרושים והצדוקים׃
Mat 16:7  ויחשבו כה וכה בקרבם ויאמרו על־דבר שלא־לקחנו אתנו לחם׃
Mat 16:8  וידע ישוע ויאמר אליהם קטני אמונה מה־תחשבו בלבבכם אשר לא־לקחתם אתכם לחם׃
Mat 16:9  העוד לא תשכילו ולא תזכרו את־חמשת ככרות־הלחם לחמשת אלפים איש וכמה סלים נשאתם׃
Mat 16:10  ואת־שבע ככרות הלחם לארבעת אלפים איש וכמה דודים נשאתם׃
Mat 16:11  איך לא תבינו כי לא על־הלחם אמרתי אליהם השמרו לכם משאר הפרושים והצדוקים׃
Mat 16:12  אז הבינו כי לא אמר להם להשמר משאר הלחם כי אם־מלמוד הפרושים והצדוקים׃
Mat 16:13  ויהי כבוא ישוע אל־גלילות קיסריה של־פילפוס וישאל את־תלמידיו לאמר מה־אמרים לי בני אדם מי הוא בן־האדם׃
Mat 16:14  ויאמרו יש אמרים יוחנן המטביל הוא ויש אמרים אליהו ואחרים אמרים ירמיהו או אחד מן־הנביאים׃
Mat 16:15  ויאמר אליהם ואתם מה־תאמרו לי מי אני׃
Mat 16:16  ויען שמעון פטרוס ויאמר אתה הוא המשיח בן־אלהים חיים׃
Mat 16:17  ויען ויאמר אליו אשריך שמעון בר־יונה כי־בשר ודם לא גלה־לך את־זאת כי אם־אבי שבשמים׃
Mat 16:18  וגם־אני אמר לך כי אתה פטרוס ועל־הצור הזה אבנה את־קהלתי ושערי שאול לא יגברו עליה׃
Mat 16:19  ואתן לך את־מפתחות מלכות השמים וכל־אשר תאסר על־הארץ אסור יהיה בשמים וכל־אשר תתיר על־הארץ מתר יהיה בשמים׃
Mat 16:20  אז צוה על־תלמידיו אשר לא יספרו לאיש כי הוא המשיח׃
Mat 16:21  מן־העת ההיא החל ישוע להגיד לתלמידיו כי צריך הוא ללכת ירושלים ויענה הרבה מידי הזקנים וראשי הכהנים והסופרים ויהרג וביום השלישי קום יקום׃
Mat 16:22  ויקחהו פטרוס ויחל לגער־בו לאמר חס לך אדני אל־יהי־לך כזאת׃
Mat 16:23  ויפן ויאמר לפטרוס סור מעלי השטן מכשול אתה לי כי לבך לדברי בני־אדם ולא לדברי אלהים׃
Mat 16:24  ויאמר ישוע אל־תלמידיו איש כי־יחפץ ללכת אחרי יכחש בעצמו ונשא את־צלובו והלך אחרי׃
Mat 16:25  כי החפץ להציל את־נפשו תאבד נפשו ממנו והמאבד נפשו למעני הוא ימצאנה׃
Mat 16:26  כי מה־יועיל האדם שיקנה את־כל־העולם והשחית את־נפשו או מה־יתן האדם פדיון נפשו׃
Mat 16:27  כי בן־האדם עתיד לבוא בכבוד אביו עם־מלאכיו ואז ישלם לכל־איש כמעשהו׃
Mat 16:28  אמן אמר אני לכם כי יש בעמדים פה אשר לא־יטעמו טעם מיתה עד כי־יראו את־בן־האדם בא במלכותו׃
Mat 17:1  ומקץ ששת ימים לקח לו ישוע את־פטרוס ואת־יעקב ואת־יוחנן אחיו ויעלם בדד על־הר גבוה׃
Mat 17:2  וישתנה לעיניהם ויזהירו פניו כשמש ובגדיו כאור הלבינו׃
Mat 17:3  והנה נראו אליהם משה ואליהו והם מדברים אתו׃
Mat 17:4  ויען פטרוס ויאמר אל־ישוע אדני טוב לנו להיות פה אם־טוב בעיניך נעשה פה שלש סכות לך אחת ולמשה אחת ולאליהו אחת׃
Mat 17:5  עודנו מדבר והנה ענן־אור הצל עליהם והנה קול מתוך הענן אמר זה־בני ידידי אשר רציתי בו אליו תשמעון׃
Mat 17:6  ויהי כשמע התלמידים ויפלו על־פניהם וייראו מאד׃
Mat 17:7  ויגש ישוע ויגע־בם ויאמר קומו אל־תיראו׃
Mat 17:8  וישאו עיניהם ולא ראו איש בלתי ישוע לבדו׃
Mat 17:9  וברדתם מן־ההר צוה עליהם ישוע לאמר לא תגידו לאיש את־דבר המראה עד אם־קם בן־האדם מעם המתים׃
Mat 17:10  וישאלהו תלמידיו לאמר מה־זה אמרים הסופרים אליהו בוא יבוא בראשונה׃
Mat 17:11  ויען ישוע ויאמר אליהם אכן אליהו יבא (בראשונה) והשיב את־הכל׃
Mat 17:12  אבל אמר אני לכם אליהו כבר בא ולא הכירהו ויעשו־בו כרצונם וכן גם־בן־האדם יענה על־ידם׃
Mat 17:13  אז הבינו התלמידים כי על־יוחנן המטביל דבר אליהם׃
Mat 17:14  ויהי כבואם אל־המון העם ויגש אליו איש ויכרע על־ברכיו לנגדו׃
Mat 17:15  ויאמר אדני רחם־נא על־בני כי־מכה ירח הוא וחליו רע כי־פעמים רבות הוא נפל באש ופעמים רבות אל־תוך המים׃
Mat 17:16  ואביא אתו אל־תלמידיך ולא יכלו לרפא לו׃
Mat 17:17  ויען ישוע ויאמר הוי דור חסר אמונה ופתלתל עד־מתי אהיה עמכם עד־מתי אשא אתכם הביאו אותו אלי הנה׃
Mat 17:18  ויגער־בו ישוע ויצא השד ממנו וירפא הנער מן־השעה ההיא׃
Mat 17:19  ויגשו התלמידים אל־ישוע והוא לבדו ויאמרו מדוע אנחנו לא יכלנו לגרשו׃
Mat 17:20  ויאמר ישוע אליהם מפני חסר אמונתכם כי אמן אמר אני לכם אם־יש בכם אמונה כגרגר החרדל ואמרתם אל־ההר הזה העתק מזה שמה ונעתק ממקומו ואין דבר אשר יבצר מכם׃
Mat 17:21  והמין הזה לא יצא כי אם־בתפלה ובצום׃
Mat 17:22  ויהי בעברם בארץ הגליל ויאמר אליהם ישוע עתיד בן־האדם להמסר בידי אנשים׃
Mat 17:23  ויהרגהו וביום השלישי קום יקום ויתעצבו מאד׃
Mat 17:24  ויהי כבואם אל־כפר־נחום ויגשו אל־פטרוס גבאי מחצית השקל ויאמרו הלא יתן רבכם את־מחצית השקל׃
Mat 17:25  ויאמר יתן ובבואו הביתה קדם אתו ישוע לשאל ויאמר מה־דעתך שמעון מלכי הארץ ממי יקחו מכס ומס מאת בניהם או מאת הזרים׃
Mat 17:26  ויאמר פטרוס אליו מאת הזרים ויאמר לו ישוע אם־כן אפוא הבנים פטורים המה׃
Mat 17:27  ואולם למען אשר־לא־נהיה להם למכשול לך אל־הים והשלכת חכה אל־תוכו ואת־הדג הראשון אשר יעלה שאהו וכאשר תפתח את־פיו תמצא בו מטבע אותו קח ושקלת על ידי ועל ידך׃
Mat 18:1  בשעה ההיא נגשו התלמידים אל־ישוע ויאמרו מי אפוא הגדול במלכות השמים׃
Mat 18:2  ויקרא ישוע אליו ילד קטן ויעמידהו בתוכם׃
Mat 18:3  ויאמר אמן אמר אני לכם אם־לא תשובו להיות כילדים לא תבאו אל־מלכות השמים׃
Mat 18:4  לכן כל־המשפיל את־עצמו כילד הזה הוא הגדול במלכות השמים׃
Mat 18:5  והמקבל ילד אחד כזה בשמי אותי הוא מקבל׃
Mat 18:6  המכשיל את־אחד מן־הקטנים האלה המאמינים בי נוח לו שיתלה פלח־רכב על־צוארו וטבע במצולות ים׃
Mat 18:7  אוי לעולם מן־המכשלים כי המכשלים בוא יבאו אבל אוי לאיש ההוא אשר על־ידו יבוא המכשול׃
Mat 18:8  ואם־תכשילך ידך או רגלך קצץ אותה והשלך ממ טוב לך לבוא לחיים פסח או קטע מהיות לך שתי ידים או־שתי רגלים ותשלך אל־אש עולם׃
Mat 18:9  ואם־עינך תכשילך נקר אותה והשלך ממ טוב לך לבוא לחיים בעין אחת מהיות לך שתי עינים ותשלך אל־אש גיהנם׃
Mat 18:10  ראו פן־תבזו אחד הקטנים האלה כי אמר אני לכם מלאכיהם ראים תמיד את־פני אבי שבשמים׃
Mat 18:11  (כי בן־האדם בא להושיע את־האבד ׃)
Mat 18:12  מה־דעתכם כי־יהיו לאיש מאה כבשים ואבד אחד מהם הלא יעזב את־התשעים ותשעה על־ההרים והלך לבקש את־האבד׃
Mat 18:13  והיה כאשר ימצאהו אמן אמר אני לכם כי־ישמח עליו יותר מעל התשעים ותשעה אשר לא אבדו׃
Mat 18:14  כן איננו רצון מלפני אביכם שבשמים שיאבד אחד מן־הקטנים האלה׃
Mat 18:15  וכי יחטא־לך אחיך לך והוכחת אותו בינך לבינו ואם־ישמע אליך קנית לך אחיך׃
Mat 18:16  ואם־לא ישמע ולקחת עמך עוד אחד או שנים כי על־פי שנים או שלשה עדים יקום כל־דבר׃
Mat 18:17  ואם־לא ישמע אליהם והגדת אל־הקהל ואם־לא ישמע גם־אל־הקהל והיה לך כגוי וכמוכס׃
Mat 18:18  אמן אמר אני לכם כל אשר־תאסרו על־הארץ אסור יהיה בשמים וכל אשר־תתירו על־הארץ מתר יהיה בשמים׃
Mat 18:19  ועוד אמר אני לכם שנים מכם כי־יהיו לב אחד בארץ על־כל־דבר אשר ישאלו בוא יבוא להם מאת אבי שבשמים׃
Mat 18:20  כי בכל־מקום אשר יאספו שנים או שלשה בשמי שם אני בתוכם׃
Mat 18:21  ויגש אליו פטרוס ויאמר לו אדני כמה פעמים יחטא־לי אחי ומחלתי לו העד שבע פעמים׃
Mat 18:22  ויאמר אליו ישוע לא־אמר לך עד־שבע פעמים כי עד־שבעים ושבע׃
Mat 18:23  על־כן דומה מלכות השמים למלך בשר ודם שהיה יורד לחשבון עם־עבדיו׃
Mat 18:24  וכאשר החל לחשב הובא לפניו איש אשר היה חיב לו עשרת אלפים ככרי כסף׃
Mat 18:25  ולא היה־לו לשלם ויצו אדניו למכר אותו ואת־אשתו ואת־בניו ואת־כל־אשר־לו וישלם׃
Mat 18:26  ויפל העבד על־פניו וישתחו לו לאמר אדני הארך־לי אפך ואשלם לך הכל׃
Mat 18:27  ויהמו מעי אדני העבד ההוא ויפטרהו וימחל לו את חובו׃
Mat 18:28  ויצא העבד ההוא מלפניו וימצא אחד מחבריו והוא חיב־לו מאה דינרים ויחזק־בו ויחנקהו לאמר שלם את אשר אתה חיב לי׃
Mat 18:29  ויפל חברו לפני רגליו ויבקש ממנו לאמר הארך־לי אפך ואשלמה לך הכל׃
Mat 18:30  והוא מאן וילך ויניחהו במשמר עד שישלם־לו את־חובו׃
Mat 18:31  והעבדים חבריו ראו את־אשר נעשה ויעצבו מאד ויבאו ויגידו לאדניהם את־כל־אשר נעשה׃
Mat 18:32  ויקרא אליו אדניו ויאמר לו אתה עבד בליעל את־כל־החוב ההוא מחלתי לך יען אשר־בקשת ממני׃
Mat 18:33  הלא היה גם־עליך לרחם על חברך כאשר רחמתי־אני עליך׃
Mat 18:34  ויקצף אדניו ויתנהו ביד הנגשים עד כי־ישלם את־כל־חובו׃
Mat 18:35  ככה יעשה לכם גם־אבי שבשמים אם־לא תמחלו איש לאחיו בכל־לבבכם (על־חטאתם)׃
Mat 19:1  ויהי ככלות ישוע לדבר את הדברים האלה ויסע מן־הגליל ויבא אל־גבול יהודה בעבר הירדן׃
Mat 19:2  וילכו אחריו המון עם־רב וירפאם שם׃
Mat 19:3  ויגשו אליו הפרושים לנסותו ויאמרו היוכל איש לשלח את־אשתו על־כל־דבר׃
Mat 19:4  ויען ויאמר אליהם הלא קראתם כי מראש היצר זכר ונקבה ברא אתם׃
Mat 19:5  ואמר על־כן יעזב־איש את־אביו ואת־אמו ודבק באשתו והיו שניהם לבשר אחד׃
Mat 19:6  אם־כן אינם עוד שנים כי אם־בשר אחד לכן את אשר חבר האלהים אל־יפרד האדם׃
Mat 19:7  ויאמרו אליו ולמה זה צוה משה לתת־לה ספר כריתת ולשלחה׃
Mat 19:8  ויאמר אליהם מפני קשי לבבכם הניח לכם משה לשלח את־נשיכם ומראש לא היה הדבר כן׃
Mat 19:9  ואני אמר לכם המשלח את־אשתו שלא על־דבר זנות ונשא אחרת נאף הוא (והנשא את־הגרושה נאף הוא)׃
Mat 19:10  ויאמרו אליו התלמידים אם־זה משפט האיש את־אשתו לא טוב לקחת אשה׃
Mat 19:11  ויאמר אליהם לא יוכל כל־אדם קבל את־הדבר הזה כי־אם אלה אשר־נתן להם׃
Mat 19:12  יש סריסים אשר נולדו כן מבטן אמם ויש סריסים המסרסים על־ידי אדם ויש סריסים אשר סרסו עצמם למען מלכות השמים מי שיוכל לקבל יקבל׃
Mat 19:13  אז יביאו אליו ילדים למען ישים עליהם את־ידיו ויתפלל ויגערו־בם התלמידים׃
Mat 19:14  וישוע אמר הניחו לילדים ואל־תמנעום מבוא אלי כי לאלה מלכות השמים׃
Mat 19:15  וישם את־ידיו עליהם ויעבר משם׃
Mat 19:16  והנה־איש נגש אליו ויאמר רבי (הטוב) מה הטוב אשר אעשה ואקנה חיי עולם׃
Mat 19:17  ויאמר אליו מה־זה תשאלני על־הטוב אין־טוב כי אם־אחד והוא האלהים ואם־חפצך לבוא לחיים שמר את־המצות׃
Mat 19:18  ויאמר אליו מה הנה ויאמר ישוע אלה הן לא תרצח לא תנאף לא תגנב לא תענה עד שקר׃
Mat 19:19  כבד את־אביך ואת־אימך ואהבת לרעך כמוך׃
Mat 19:20  ויאמר אליו הבחור את־כל־אלה שמרתי מנעורי ומה חסרתי עוד׃
Mat 19:21  ויאמר ישוע אליו אם־חפצך להיות שלם לך מכר את־רכשך ונתת לעניים והיה לך אוצר בשמים ושוב הלם והלכת אחרי׃
Mat 19:22  ויהי כשמע הבחור את־הדבר הזה ויתעצב וילך כי נכסים רבים היו לו׃
Mat 19:23  ויאמר ישוע אל־תלמידיו אמן אמר אני לכם קשה לעשיר לבוא אל־מלכות השמים׃
Mat 19:24  ועוד אני אמר לכם נקל לגמל לעבר בנקב המחט מבא עשיר אל־מלכות האלהים׃
Mat 19:25  והתלמידים כשמעם זאת השתוממו מאד ויאמרו מי אפוא יוכל להושע׃
Mat 19:26  ויבט־בם ישוע ויאמר להם מבני אדם יפלא הדבר ומהאלהים לא יפלא כל־דבר׃
Mat 19:27  ויען פטרוס ויאמר אליו הן אנחנו עזבנו את־הכל ונלך אחריך ומה־יהיה חלקנו׃
Mat 19:28  ויאמר ישוע אליהם אמן אמר אני לכם אתם ההלכים אחרי בהתחדש הבריאה כאשר ישב בן־האדם על־כסא כבודו גם־אתם תשבו על־שנים עשר כסאות לשפט את־שנים עשר שבטי ישראל׃
Mat 19:29  וכל־איש אשר עזב בתים ואחים ואחיות ואב ואם ואשת ובנים ושדות למען שמי הוא יקח מאה שערים וחיי עולם יירש׃
Mat 19:30  ואולם רבים מן־הראשונים יהיו אחרונים ומן־האחרונים ראשונים׃
Mat 20:1  כי דומה מלכות השמים לאיש בעל־בית אשר השכים בבקר ויצא לשכר פעלים לכרמו׃
Mat 20:2  ויפסק עם הפעלים דינר ליום וישלחם אל־כרמו׃
Mat 20:3  ויצא בשעה השלישית וירא אחרים עמדים בטלים בשוק׃
Mat 20:4  ויאמר להם לכו גם־אתם אל־כרמי ואני אתן לכם כמשפט וילכו׃
Mat 20:5  ויצא גם בשעה הששית גם בתשיעית ויעש כדבר הזה׃
Mat 20:6  ויצא בשעת עשתי עשרה וימצא אחרים עמדים ויאמר אליהם למה אתם עמדים פה בטלים כל־היום׃
Mat 20:7  ויאמרו לו כי לא־שכר אותנו איש ויאמר אליהם לכו גם־אתם אל־הכרם ושכרכם יתן לכם׃
Mat 20:8  ויהי בערב ויאמר בעל הכרם אל־פקידו קרא את־הפעלים ותן להם את־שכרם החל באחרונים וכלה בראשונים׃
Mat 20:9  ויבאו הנשכרים בשעת אחת עשרה ויקחו איש איש דינר אחד׃
Mat 20:10  ובבא הראשונים דמו בנפשם כי יקחו יותר ויקחו גם־הם איש איש דינר אחד׃
Mat 20:11  ויהי בקחתם וילונו על־בעל הבית לאמר׃
Mat 20:12  אלה האחרונים לא עשו כי אם־שעה אחת ואתה השוית אתם לנו אשר סבלנו את־טרח היום וחמו׃
Mat 20:13  ויען ויאמר אל־אחד מהם רעי לא הוניתי אתך הלא דינר פסקת עמי׃
Mat 20:14  קח את־שלך ולך ואני רצוני שאתן לזה האחרון כמוך׃
Mat 20:15  הלא אוכל לעשות בשלי כרצוני האם־תרע עינך על־אשר טוב אני׃
Mat 20:16  כן יהיו האחרונים ראשונים והראשונים יהיו אחרונים (כי־רבים הם הקרואים ומעטים הנבחרים)׃
Mat 20:17  ויהי כעלות ישוע ירושלים ויקח אליו את־שנים העשר לבדם ויאמר להם בדרך׃
Mat 20:18  הננו עלים ירושלימה ובן־האדם ימסר לראשי הכהנים ולסופרים והרשיעהו למות׃
Mat 20:19  ומסרו אותו לגוים להתל בו ולהכות אותו בשוטים ולצלב אותו וביום השלישי יקום׃
Mat 20:20  אז נגשה אליו אם בני זבדי עם־בניה ותשתחו לו לבקש ממנו דבר׃
Mat 20:21  ויאמר אליה מה־בקשתך ותאמר אליו אמר־נא וישבו שני־בני האלה אחד לימינך ואחד לשמאלך במלכותך׃
Mat 20:22  ויען ישוע ויאמר לא ידעתם את אשר שאלתם היכל תוכלו לשתות את־הכוס אשר אני עתיד לשתותו ולהטבל טבילה אשר אני נטבל ויאמרו אליו נוכל׃
Mat 20:23  ויאמר אליהם הן את־כוסי תשתו (וטבילה אשר אני נטבל תטבלו) ושבת לימיני ולשמאלי אין בידי לתתה בלתי לאשר הוכן להם מאת אבי׃
Mat 20:24  ויהי כאשר שמעו־זאת העשרה ויכעסו אל־שני האחים׃
Mat 20:25  וישוע קרא להם ויאמר אתם ידעתם כי־שרי הגוים רדים בהם והגדולים שלטים עליהם׃
Mat 20:26  ואתם אל־יהי כן ביניכם כי החפץ להיות גדול בקרבכם יהי לכם למשרת׃
Mat 20:27  והחפץ להיות לראש בקרבכם יהי לכם עבד׃
Mat 20:28  כאשר בן־האדם לא בא למען אשר־ישרתוהו כי אם־לשרת ולתת את־נפשו כפר תחת רבים׃
Mat 20:29  ויהי כצאתם מיריחו וילך אחריו המון עם־רב׃
Mat 20:30  והנה שני־עורים ישבים על־יד הדרך וישמעו כי ישוע עבר ויצעקו לאמר חננו־נא אדנינו בן־דוד׃
Mat 20:31  ויגער־בם העם להחשתם והם צעקו עוד ויאמרו אדנינו חננו־נא בן־דוד׃
Mat 20:32  ויעמד ישוע ויקרא להם ויאמר מה־תרצו שאעשה לכם׃
Mat 20:33  ויאמרו אליו אדנינו אשר תפקחנה עינינו׃
Mat 20:34  ורחמי ישוע נכמרו ויגע בעיניהם ופתאם נפקחו עיניהם וילכו אחריו׃
Mat 21:1  ויהי כאשר קרבו לירושלים ויבאו בית־פגי אל־הר הזיתים וישלח ישוע שנים מן־התלמידים׃
Mat 21:2  ויאמר אליהם לכו אל־הכפר אשר ממולכם שם תמצאו אתון אסורה ועיר עמה התירו אתם והביאו אלי׃
Mat 21:3  וכי־יאמר איש אליכם דבר ואמרתם האדון צריך להם ומיד ישלחם׃
Mat 21:4  וכל־זאת היתה למלאת מה־שנאמר ביד הנביא לאמר׃
Mat 21:5  אמרו לבת־ציון הנה מלכך יבוא לך עני ורכב על־חמור ועל־עיר בן־אתנות׃
Mat 21:6  וילכו התלמידים ויעשו כאשר צוה אתם ישוע׃
Mat 21:7  ויביאו את־האתון ואת־העיר וישימו עליהם את־בגדיהם ויושיבהו עליהם׃
Mat 21:8  ורב ההמון פרשו את־בגדיהם על־הדרך ואחרים כרתו סעיפי עצים וישטחום על־הדרך׃
Mat 21:9  והמון העם ההלכים לפניו ואחריו קראו לאמר הושע־נא לבן־דוד ברוך הבא בשם יהוה הושע־נא במרומים׃
Mat 21:10  ויהי בבאו ירושלים ותהם כל־העיר ויאמרו מי זה׃
Mat 21:11  ויאמרו המן העם זה הוא הנביא ישוע מנצרת אשר בגליל׃
Mat 21:12  ויבא ישוע אל־מקדש האלהים ויגרש משם את כל־המוכרים והקונים במקדש ויהפך את־שלחנות השלחנים ואת־משבות מכרי היונים׃
Mat 21:13  ויאמר אליהם הן כתוב כי ביתי בית תפלה יקרא ואתם שמתם אתו למערת פריצים׃
Mat 21:14  ויגשו אליו עורים ופסחים במקדש וירפאם׃
Mat 21:15  ויהי כראות ראשי הכהנים והסופרים את הנפלאות אשר עשה ואת הילדים הצעקים במקדש ואמרים הושע־נא לבן־דוד ויחר להם׃
Mat 21:16  ויאמרו אליו השמע אתה את־אשר אמרים אלה ויאמר ישוע אליהם שמע אנכי הכי לא קראתם מפי עוללים ויונקים יסדת עז׃
Mat 21:17  ויעזבם ויצא אל־מחוץ לעיר אל־בית־היני וילן שם׃
Mat 21:18  ובבקר שב אל־העיר והוא רעב׃
Mat 21:19  וירא תאנה אחת על־הדרך ויקרב אליה ולא־מצא בה מאומה בלתי העלים ויאמר אליה מעתה לא־יהיה ממך פרי עד־עולם ותיבש התאנה פתאם׃
Mat 21:20  ויראו התלמידים ויתמהו ויאמרו איך יבשה התאנה פתאם׃
Mat 21:21  ויען ישוע ויאמר אליהם אמן אמר אני לכם אם־תהיה בכם אמונה ולא חלק לבכם כמעשה התאנה הזאת תעשו ואף תאמרו אל־ההר הזה הנשא ונעתקת אל־תוך הים והיה כן׃
Mat 21:22  וכל אשר תשאלו בתפלה ואתם מאמינים יבא לכם׃
Mat 21:23  ויבא אל־המקדש וילמד שם וראשי הכהנים וזקני העם נגשו אליו ויאמרו באי־זו רשות אתה עשה אלה ומי נתן לך הרשות הזאת׃
Mat 21:24  ויען ישוע ויאמר אליהם גם־אני אשאלה אתכם דבר אחד אשר אם־תגידו אתו לי גם־אני אגיד לכם באי־זו רשות אני עשה אלה׃
Mat 21:25  טבילת יוחנן מאין היתה המשמים אם־מבני אדם ויחשבו בלבבם לאמר׃
Mat 21:26  אם־נאמר משמים ואמר אלינו מדוע אפוא לא האמנתם בו ואם־נאמר מבני אדם יראים אנחנו את־המון העם כי־כלם חשבים את־יוחנן לנביא׃
Mat 21:27  ויענו את־ישוע ויאמרו לא ידענו ויאמר אליהם גם־אני לא אמר לכם מה רשותי כי אעשה אלה׃
Mat 21:28  אבל מה־דעתכם איש היה ולו שני בנים ויגש אל־הראשון ויאמר בני לך היום ועבד בכרמי׃
Mat 21:29  ויען ויאמר לא חפצתי ואחרי־כן נחם וילך׃
Mat 21:30  ויגש אל־השני וידבר כזאת גם־אליו ויען ויאמר הנני אדני ולא הלך׃
Mat 21:31  מי משניהם עשה את־רצון אביו ויאמרו אליו הראשון ויאמר להם ישוע אמן אמר אני לכם המוכסים והזונות יקדמו אתכם לבוא אל־מלכות האלהים׃
Mat 21:32  כי יוחנן בא אליכם בדרך צדקה ולא האמנתם לו והמוכסים והזונות הם האמינו לו ואתם ראיתם ולא נחמתם אחרי־כן להאמין לו׃
Mat 21:33  שמעו משל אחר איש בעל־בית היה אשר נטע כרם ויעש גדר סביב לו ויחצב יקב ויבן מגדל בתוכו ויתנהו אל־כרמים וילך בדרך מרחוק׃
Mat 21:34  ויהי בהגיע עת הבציר וישלח עבדיו אל־הכרמים לקחת את־פריו׃
Mat 21:35  ויחזיקו הכרמים בעבדיו את־זה הכו ואת־זה הרגו ואת־זה סקלו׃
Mat 21:36  ויוסף שלח עבדים אחרים רבים מן־הראשונים וגם־להם עשו כן׃
Mat 21:37  ובאחרונה שלח אליהם את־בנו כי אמר מפני בני יגורו׃
Mat 21:38  ויהי כראות הכרמים את־הבן ויאמרו איש אל־אחיו זה הוא היורש לכו ונהרגהו ונאחזה בנחלתו׃
Mat 21:39  ויחזיקו בו וידחפוהו אל־מחוץ לכרם ויהרגו אתו׃
Mat 21:40  ועתה כי־יבוא בעל הכרם מה־יעשה לכרמים ההם׃
Mat 21:41  ויאמרו אליו ירע לרעים ויאבדם ואת־הכרם יתן לכרמים אחרים אשר ישיבו לו את־פריו בעתו׃
Mat 21:42  ויאמר אליהם ישוע הכי לא־קראתם בכתובים אבן מאסו הבונים היתה לראש פנה מאת יהוה היתה זאת היא נפלאת בעינינו׃
Mat 21:43  על־כן אני אמר לכם כי־תקח מכם מלכות האלהים ותסב לגוי אשר יעשה את־פריה׃
Mat 21:44  (והנפל אל־האבן ההיא ישבר ואשר תפל עליו תשחקהו ׃)
Mat 21:45  ויהי כשמע ראשי הכהנים והפרושים את־משליו ויבינו כי עליהם דבר׃
Mat 21:46  ויבקשו לתפשו וייראו מפני רב־העם כי לנביא חשבהו׃
Mat 22:1  ויסף ישוע דבר אליהם במשלים ויען ויאמר׃
Mat 22:2  דומה מלכות השמים למלך בשר ודם אשר־עשה חתנה לבנו׃
Mat 22:3  וישלח את־עבדיו לקרא הקרואים אל־החתנה ולא אבו לבוא׃
Mat 22:4  ויסף שלח עבדים אחרים לאמר אמרו אל־הקרואים הנה ערכתי את־סעודתי שורי ומריאי טבוחים והכל מוכן באו אל־החתנה׃
Mat 22:5  והם לא־שתו לבם לזאת וילכו להם זה אל־שדהו וזה אל־מסחרו׃
Mat 22:6  והנשארים תפשו את־עבדיו ויתעללו בם ויהרגום׃
Mat 22:7  ויקצף המלך וישלח צבאותיו ויאבד את־המרצחים ההם ואת־עירם שרף באש׃
Mat 22:8  אז אמר אל־עבדיו הן החתנה מוכנה והקרואים לא היו ראוים לה׃
Mat 22:9  לכן לכו־נא לראשי הדרכים וכל־איש אשר תמצאו קראו אל־החתנה׃
Mat 22:10  ויצאו העבדים ההם אל־הדרכים ויאספו את־כל אשר מצאו גם־רעים גם־טובים וימלא בית־החתנה מסבים׃
Mat 22:11  ויהי כבוא המלך לראות את־המסבים וירא בהם איש אשר איננו לבוש בגדי חתנה׃
Mat 22:12  ויאמר אליו רעי איך באת הנה ואין עליך בגדי חתנה ויאלם׃
Mat 22:13  ויאמר המלך למשרתים אסרו ידיו ורגליו ונשאתם והשלכתם אותו אל־החשך החיצון שם תהיה היללה וחרק השנים׃
Mat 22:14  כי רבים הם הקרואים ומעטים הנבחרים׃
Mat 22:15  וילכו הפרושים ויתיעצו איך יכשילהו בדבר פיו׃
Mat 22:16  וישלחו אליו את־תלמידיהם ועמהם אנשי הורדוס לאמר רבי ידענו כי־איש אמת אתה ואת־דרך אלהים תורה באמת ולא תגור מפני איש כי אינך מכיר פני אדם׃
Mat 22:17  לכן הגידה־נא לנו מה־דעתך המתר לתת־מס לקיסר אם־לא׃
Mat 22:18  וישוע ידע את־רעתם ויאמר החנפים מה־תנסוני׃
Mat 22:19  הראוני את־מטבע המס ויביאו לו דינר׃
Mat 22:20  ויאמר אליהם הצורה הזאת והמכתב אשר עליו של־מי הם׃
Mat 22:21  ויאמרו אליו של־קיסר ויאמר אליהם לכן תנו לקיסר את אשר לקיסר ולאלהים את אשר לאלהים׃
Mat 22:22  וישמעו ויתמהו ויניחהו וילכו׃
Mat 22:23  ביום ההוא נגשו אליו צדוקים והם האמרים אין תחית המתים וישאלו אתו לאמר׃
Mat 22:24  רבי הן משה אמר איש כי־ימות ובנים אין־לו ויבם אחיו את־אשתו והקים זרע לאחיו׃
Mat 22:25  ואתנו היו שבעה אחים והראשון נשא אשה וימת וזרע אין לו ויעזב את־אשתו לאחיו׃
Mat 22:26  וכמו־כן גם השני וכן גם השלישי עד השבעה׃
Mat 22:27  ואחרי כלם מתה גם־האשה׃
Mat 22:28  ועתה בתחית המתים למי מן־השבעה תהיה לאשה כי לכלם היתה׃
Mat 22:29  ויען ישוע ויאמר להם טעים אתם באשר אינכם יודעים את־הכתובים ולא את־גבורת האלהים׃
Mat 22:30  כי בתחית המתים לא־ישאו נשים ולא תנשאנה כי יהיו כמלאכי אלהים בשמים׃
Mat 22:31  ועל־דבר תחית המתים הלא קראתם את־הנאמר לכם מפי האלהים לאמר׃
Mat 22:32  אנכי אלהי אברהם ואלהי יצחק ואלהי יעקב והוא איננו אלהי המתים כי אם־אלהי החיים׃
Mat 22:33  וישמע המון העם וישתוממו על־תורתו׃
Mat 22:34  והפרושים כשמעם כי סכר פי הצדוקים ויועדו יחדו׃
Mat 22:35  וישאלהו חכם אחד מהם לנסותו לאמר׃
Mat 22:36  רבי אי־זו היא מצוה גדולה בתורה׃
Mat 22:37  ויאמר ישוע אליו ואהבת את יהוה אלהיך בכל־לבבך ובכל־נפשך ובכל־מדעך׃
Mat 22:38  זאת היא המצוה הגדולה והראשונה׃
Mat 22:39  והשנית דומה לה ואהבת לרעך כמוך׃
Mat 22:40  בשתי המצות האלה תלויה כל־התורה והנביאים׃
Mat 22:41  ויהי בהקהל הפרושים וישאלם ישוע לאמר׃
Mat 22:42  מה־תאמרו למשיח בן־מי הוא ויאמרו אליו בן־דוד׃
Mat 22:43  ויאמר אליהם ואיך קרא־לו דוד ברוח אדון באמרו׃
Mat 22:44  נאם יהוה לאדני שב לימיני עד־אשית איביך הדם לרגליך׃
Mat 22:45  ועתה אם־דוד קרא לו אדון איך הוא בנו׃
Mat 22:46  ולא־יכל איש לענות אתו דבר ולא־ערב עוד איש את־לבו מן־היום ההוא לשאל אותו׃
Mat 23:1  אז ידבר ישוע אל־המון העם ואל־תלמידיו לאמר׃
Mat 23:2  הסופרים והפרושים ישבים על־כסא משה׃
Mat 23:3  לכן כל אשר־יאמרו לכם שמרו ועשו רק השמרו מעשות כמעשיהם כי אמרים הם ואינם עשים׃
Mat 23:4  כי אסרים משאת כבדים ועמסים על־שכם האנשים והם אינם רוצים להניעם אף באצבעם׃
Mat 23:5  ועשים את־כל־מעשיהם להראות בהם לבני אדם כי מרחיבים את־תפליהם ומאריכים את־ציציותיהם׃
Mat 23:6  ואהבים להסב ראשנים בסעודות ולשבת ראשנים בבתי כנסיות׃
Mat 23:7  ושישאלו בשלומם בשוקים ושיקראו להם בני האדם רבי רבי׃
Mat 23:8  ואתם אל־יקרא לכם רבי כי אחד הוא מוריכם המשיח ואתם אחים כלכם׃
Mat 23:9  ואל־תקראו אב לאיש מכם בארץ כי אחד הוא אביכם אשר בשמים׃
Mat 23:10  גם אל־יקרא לכם מורה כי מורה אחד לכם המשיח׃
Mat 23:11  והגדול בכם יהי לכם למשרת׃
Mat 23:12  כל־המרומם את־עצמו ישפל והמשפיל את־עצמו ירומם׃
Mat 23:13  אבל אוי לכם הסופרים והפרושים החנפים כי סגרים אתם מפני האדם את מלכות השמים הן אתם לא־תבאו בה ואת הבאים לא תניחו לבוא׃
Mat 23:14  (ואוי לכם הסופרים והפרושים החנפים כי־בלעים אתם את־בתי האלמנות ומאריכים בתפלה למראה עינים תחת זאת משפט גדול יתר מאד תשפטו ׃)
Mat 23:15  אוי לכם הסופרים והפרושים החנפים כי־סובבים אתם בים וביבשה למען גיר איש אחד וכי יתגיר תעשו אותו לבן־גיהנם כפלים ככם׃
Mat 23:16  אוי לכם מנהיגים עורים האמרים הנשבע בהיכל אין־זאת מאומה והנשבע בזהב ההיכל חיב׃
Mat 23:17  כסילים ועורים כי מה־הוא הגדול אם־הזהב או ההיכל המקדש את־הזהב׃
Mat 23:18  ואמרתם הנשבע במזבח אין מאומה והנשבע בקרבן אשר־עליו חיב׃
Mat 23:19  כסילים ועורים כי מה־הוא הגדול אם־הקרבן או המזבח המקדש את־הקרבן׃
Mat 23:20  לכן הנשבע במזבח נשבע בו ובכל אשר עליו׃
Mat 23:21  והנשבע בהיכל נשבע בו ובשוכן בו׃
Mat 23:22  והנשבע בשמים נשבע בכסא אלהים ובישב עליו׃
Mat 23:23  אוי לכם הסופרים והפרושים החנפים כי מעשרים אתם את־המנתא ואת־השבת ואת־הכמן ותניחו את החמורות בתורה את־המשפט ואת־החסד ואת־האמונה והיה לכם לעשות את אלה ולא להניח גם־את־אלה׃
Mat 23:24  מנהיגים עורים המסננים את היתוש ובלעים את הגמל׃
Mat 23:25  אוי לכם הסופרים והפרושים החנפים כי מטהרים אתם את־הכוס ואת־הקערה מחוץ ותוכן מלא גזל וגרגרנות׃
Mat 23:26  פרוש עור טהר בראשונה את־תוך הכוס למען תטהר גם־מחוץ׃
Mat 23:27  אוי לכם הסופרים והפרושים החנפים כי־דמים אתם לקברים המסידים הנראים נאים מחוץ ותוכם מלא עצמות מתים וכל־טמאה׃
Mat 23:28  ככה צדיקים אתם למראה עיני בני אדם ותוככם מלא חנפה ואון׃
Mat 23:29  אוי לכם הסופרים והפרושים החנפים כי בונים אתם קברי הנביאים ותיפו את־ציוני קברות הצדיקים׃
Mat 23:30  ואמרתם אם־היינו בימי אבותינו לא־היתה ידנו עמהם לשפך דם הנביאים׃
Mat 23:31  והנה אתם מעידים בעצמכם שבנים אתם לרוצחי הנביאים׃
Mat 23:32  ובכן מלאו אתם סאת אבותיכם׃
Mat 23:33  נחשים ילדי צפעונים איך תמלטו מדין גיהנם׃
Mat 23:34  לכן הנני שלח לכם נביאים וחכמים וסופרים ומהם תהרגו ותצלבו ומהם תכו בשוטים בכנסיותיכם ותרדפום מעיר לעיר׃
Mat 23:35  למען יבא עליכם כל־דם נקי הנשפך בארץ מדם־הבל הצדיק עד־דם זכריה בן־ברכיה אשר רצחתם אותו בין ההיכל ולמזבח׃
Mat 23:36  אמן אמר אני לכם בא יבא כל־אלה על־הדור הזה׃
Mat 23:37  ירושלים ירושלים ההרגת את־הנביאים והסקלת את השלוחים אליה כמה פעמים חפצתי לקבץ את־בניך כתרנגלת המקבצת את־אפרחיה תחת כנפיה ולא אביתם׃
Mat 23:38  הנה ביתכם יעזב לכם שמם׃
Mat 23:39  כי אני אמר לכם מעתה לא תראוני עד אשר תאמרו ברוך הבא בשם־יהוה׃
Mat 24:1  ויצא־ישוע מן־המקדש ללכת לדרכו ויגשו תלמידיו להראותו את־בניני המקדש׃
Mat 24:2  ויען ישוע ויאמר אליהם הראיתם את־כל־אלה אמן אמר אני לכם לא־תשאר פה אבן על־אבן אשר לא תתפרק׃
Mat 24:3  וישב על־הר הזיתים ויגשו אליו התלמידים לבדם ויאמרו אמר־נא לנו מתי תהיה זאת ומה אות בואך ואות קץ העולם׃
Mat 24:4  ויען ישוע ויאמר להם ראו פן־יתעה אתכם איש׃
Mat 24:5  כי רבים יבאו בשמי לאמר אני הוא המשיח והתעו רבים׃
Mat 24:6  ואתם עתידים לשמע מלחמות ושמעות מלחמה ראו פן־תבהלו כי־היו תהיה כל־זאת אך עדן אין הקץ׃
Mat 24:7  כי יקום גוי על־גוי וממלכה על־ממלכה והיה רעב ודבר ורעש הנה והנה׃
Mat 24:8  וכל־אלה רק ראשית החבלים׃
Mat 24:9  אז יסגירו אתכם לצרה והמיתו אתכם והייתם שנואים לכל־הגוים למען שמי׃
Mat 24:10  ואז יכשלו רבים ומסרו איש את־רעהו ושנאו איש את־אחיו׃
Mat 24:11  ונביאי שקר רבים יקומו והתעו רבים׃
Mat 24:12  ומפני אשר ירבה הפשע תפוג אהבת הרבים׃
Mat 24:13  והמחכה עד־עת קץ הוא יושע׃
Mat 24:14  ותקרא בשורת המלכות הזאת בכל־הארץ לעדות לכל־הגוים ואחר יבוא הקץ׃
Mat 24:15  לכן כאשר תראו את־שקוץ משמם אשר אמר דניאל הנביא עומד במקום קדוש הקרא יבין׃
Mat 24:16  אז נוס ינוסו אנשי יהודה אל־ההרים׃
Mat 24:17  ואשר על־הגג אל־ירד לשאת דבר מביתו׃
Mat 24:18  ואשר בשדה אל־ישב הביתה לשאת את־מלבושו׃
Mat 24:19  ואוי להרות ולמיניקות בימים ההם׃
Mat 24:20  אך התפללו שלא תהיה מנוסתכם בחרף ולא בשבת׃
Mat 24:21  כי אז תהיה צרה גדולה אשר כמוה לא־נהיתה מראשית הולם ועד־עתה וכמוה לא תוסף׃
Mat 24:22  ולולא נקצרו הימים ההם לא ינצל כל־בשר אך למען הבחירים יקצרו הימים ההם׃
Mat 24:23  וכי־יאמר אליכם איש בעת ההיא הנה־פה המשיח או הנו־שם אל־תאמינו׃
Mat 24:24  כי יקומו משיחי שקר ונביאי שקר ויתנו אתות גדלות ומופתים למען התעות אף את־הבחירים אם־יוכלו׃
Mat 24:25  הנה מראש הגדתי לכם׃
Mat 24:26  לכן כי־יאמרו אליכם הנו במדבר אל־תצאו הנו בחדרים אל־תאמינו׃
Mat 24:27  כי כברק היוצא ממזרח ומאיר עד־המערב כן יהיה גם־בואו של־בן־האדם׃
Mat 24:28  כי באשר החלל שם יקבצו הנשרים׃
Mat 24:29  ומיד אחרי צרת הימים ההם תחשך השמש והירח לא יגיה אורו והכוכבים יפלו מן־השמים וחילי השמים יתמוטטו׃
Mat 24:30  אז יראה אות בן־האדם בשמים וספדו כל־משפחות הארץ וראו את־בן־האדם בא עם־ענני השמים בגבורה וכבוד רב׃
Mat 24:31  ושלח את־מלאכיו בקול שופר גדול וקבצו את־בחיריו מארבע הרוחות למקצה השמים ועד קצה השמים׃
Mat 24:32  ומן־התאנה למדו את־המשל הזה כאשר ירטב ענפה ופרחו עליה ידעתם כי קרוב הקיץ׃
Mat 24:33  כן גם־אתם בראותכם את־כל־אלה דעו כי־קרוב הוא בפתח׃
Mat 24:34  אמן אמר אני לכם כי לא יעבר הדור הזה עד אשר־יהיו כל־אלה׃
Mat 24:35  השמים והארץ יעברו ודברי לא יעברון׃
Mat 24:36  והיום ההוא והשעה ההיא אין איש יודע גם־לא מלאכי השמים גם־לא הבן בלתי אבי לבדו׃
Mat 24:37  וכימי נח כן יהיה גם־בואו של־בן־האדם׃
Mat 24:38  כי כאשר לפני ימי המבול היו אכלים ושתים נשאים נשים ונתנים נשים לאנשים עד־היום אשר־בא נח אל־התבה׃
Mat 24:39  ולא ידעו עד־בוא המבול וימח את־כלם כן יהיה גם־בואו של־בן־האדם׃
Mat 24:40  אז יהיו שנים בשדה ויאסף אחד והאחד יעזב׃
Mat 24:41  שתים טוחנות ברחים ותאסף אחת ואחת תעזב׃
Mat 24:42  לכן שקדו כי אינכם יודעים באי־זו שעה יבא אדניכם׃
Mat 24:43  ואת־זאת דעו אשר לו־ידע בעל הבית באי־זו אשמורה יבא הגנב כי־עתה שקד ולא הניח לחתר את־ביתו׃
Mat 24:44  לכן היו נכונים גם־אתם כי בשעה אשר לא תדמו יבוא בן־האדם׃
Mat 24:45  מי הוא אפוא העבד הנאמן והנבון אשר הפקידו אדניו על־עבדיו לתת להם את־אכלם בעתו׃
Mat 24:46  אשרי העבד אשר יבוא אדניו וימצאהו עשה כן׃
Mat 24:47  אמן אמר אני לכם כי יפקידהו על־כל־אשר־לו׃
Mat 24:48  ואם־יאמר העבד הרע בלבו מאחר אדני לבוא׃
Mat 24:49  והכה את־חבריו ואכל ושתה עם־הסובאים׃
Mat 24:50  בוא יבוא אדני העבד ההוא ביום לא יצפה ובשעה לא ידע׃
Mat 24:51  וישסף אתו וישים את־חלקו עם־החנפים שם תהיה היללה וחרק השנים׃
Mat 25:1  אז תדמה מלכות השמים לעשר עלמות אשר לקחו את־נרותיהן ותצאנה לקראת החתן׃
Mat 25:2  חמש מהן חכמות וחמש כסילות׃
Mat 25:3  ותקחנה הכסילות את־הנרות ולא־לקחו עמהן שמן׃
Mat 25:4  והחכמות לקחו שמן בכליהן ואת נרותיהן׃
Mat 25:5  וכאשר אחר החתן לבוא ותנמנה כלן ותרדמנה׃
Mat 25:6  ויהי בחצות הלילה וישמע קול תרועה הנה החתן צאינה לקראתו׃
Mat 25:7  אז התעוררו כל־העלמות ההן ותיטבנה את־נרותיהן׃
Mat 25:8  ותאמרנה הכסילות אל־החכמות תנה לנו משמנכן כי יכבו נרותינו׃
Mat 25:9  ותענינה החכמות לאמר לא כן פן־לא יספיק לנו ולכן כי אם־לכנה אל־המוכרים וקנינה לכן׃
Mat 25:10  ויהי הנה הלכות לקנות והחתן בא ותבאנה הנכנות עמו אל־החתנה ותסגר הדלת׃
Mat 25:11  ואחר באו גם־יתר העלמות ותאמרנה אדנינו אדנינו פתח־לנו׃
Mat 25:12  ויען ויאמר אמן אמר אני לכן לא ידעתי אתכן׃
Mat 25:13  לכן שקדו כי אינכם יודעים את־היום ואת־השעה (אשר יבא בה בן־האדם)׃
Mat 25:14  כי הדבר דמה לאיש נסע למרחוק אשר קרא אל־עבדיו ויפקד בידם את־רכושו׃
Mat 25:15  ויתן לזה חמש ככרים ולזה שתים ולזה אחת לכל־איש לפי יכלתו וימהר ויסע משם׃
Mat 25:16  וילך האיש הלקח חמש ככרים ויסחר בהן ויעש חמש ככרים אחרות׃
Mat 25:17  וכן הלקח שתים גם־הוא הרויח שתים אחרות׃
Mat 25:18  ולקח האחת הלך ויחפר באדמה ויטמן את־כסף אדניו׃
Mat 25:19  ואחרי ימים רבים בא אדוני העבדים ההם ויעש חשבון עמהם׃
Mat 25:20  ויגש הלקח חמש הככרים ויבא חמש ככרים אחרות ויאמר אדני חמש ככרים הפקדת בידי הנה חמש ככרים אחרות הרוחתי בהן׃
Mat 25:21  ויאמר אליו אדניו הטיבת לעשות עבד טוב ונאמן כי במעט נאמן היית ועל־הרבה אפקידך בוא לשמחת אדניך׃
Mat 25:22  ויגש גם־לקח הככרים ויאמר אדני ככרים הפקדת בידי הנה ככרים הרוחתי בהן׃
Mat 25:23  ויאמר אליו אדניו הטיבת לעשות עבד טוב ונאמן במזער נאמן היית ועל־הרבה אפקידך בוא לשמחת אדניך׃
Mat 25:24  ויגש גם־הלקח את־הככר האחת ויאמר אדני ידעתיך כי־איש קשה אתה קצר באשר לא זרעת וכנס מאשר לא פזרת׃
Mat 25:25  ואירא ואלך ואטמן את־ככרך באדמה ועתה הא־לך אשר־לך׃
Mat 25:26  ויען אדניו ויאמר אליו העבד הרע והעצל אתה ידעת כי־קצר אנכי באשר לא זרעתי וכנס מאשר לא פזרתי׃
Mat 25:27  לכן היה עליך לתת את־כספי לשלחנים ואני בבואי הייתי לקח את אשר־לי ותרביתו׃
Mat 25:28  על־כן שאו ממנו את הככר ותנו אל־האיש אשר־לו עשר הככר׃
Mat 25:29  כי מי אשר יש־לו ינתן לו ויעדיף ומי אשר אין־לו יקח ממנו גם את אשר־לו׃
Mat 25:30  ואת־עבד הבליעל השליכו אל־החשך החיצון שם תהיה היללה וחרק השנים׃
Mat 25:31  והיה כי יבוא בן־האדם בכבודו וכל־המלאכים הקדשים עמו וישב על־כסא כבודו׃
Mat 25:32  ונאספו לפניו כל־הגוים והפריד ביניהם כאשר יפריד הרעה בין הכבשים ובין העתודים׃
Mat 25:33  והציב את־הכבשים לימינו ואת העתודים לשמאלו׃
Mat 25:34  אז יאמר המלך אל־הנצבים לימינו באו ברוכי אבי ורשו את־המלכות המוכנה לכם למן־הוסד העולם׃
Mat 25:35  כי רעב הייתי ותאכילני צמא הייתי ותשקוני ארח הייתי ותאספוני׃
Mat 25:36  ערום ותכסוני חולה ותבקרוני במשמר הייתי ותבאו אלי׃
Mat 25:37  וענו הצדיקים ואמרו אדנינו מתי ראינוך רעב ונכלכלך או צמא ונשקה אותך׃
Mat 25:38  ומתי ראינוך ארח ונאספ או ערם ונכס׃
Mat 25:39  ומתי ראינוך חולה או במשמר ונבא אליך׃
Mat 25:40  והמלך יענה ויאמר אליהם אמן אמר אני לכם מה־שעשיתם לאחד מאחי הצעירים האלה לי עשיתם׃
Mat 25:41  ואז יאמר גם אל־הנצבים לשמאלו לכו מעלי ארורים אל־אש עולם המוכנה לשטן ולמלאכיו׃
Mat 25:42  כי רעב הייתי ולא האכלתם אותי צמא הייתי ולא השקיתם אותי׃
Mat 25:43  ארח הייתי ולא אספתם אותי ערום ולא כסיתם אותי חולה ובמשמר ולא בקרתם אותי׃
Mat 25:44  וענו גם־הם ואמרו אדנינו מתי ראינוך רעב או צמא או ארח או ערום או חולה או במשמר ולא שרתנוך׃
Mat 25:45  אז יענה אתם לאמר אמן אמר אני לכם מה־שלא עשיתם לאחד מן־הצעירים האלה גם־לי לא עשיתם׃
Mat 25:46  והלכו אלה למעצבת עולם והצדיקים לחיי עולם׃
Mat 26:1  ויהי ככלות ישוע לדבר את כל־הדברים האלה ויאמר אל־תלמידיו׃
Mat 26:2  אתם ידעתם כי עוד יומים והפסח בא ובן־האדם ימסר להצלב׃
Mat 26:3  ויקהלו ראשי הכהנים והסופרים וזקני העם אל־חצר הכהן הגדול ושמו קיפא׃
Mat 26:4  ויועצו יחדו לתפש את־ישוע בערמה ולהמיתו׃
Mat 26:5  ויאמרו אך־לא בחג פן־תהיה מהומה בעם׃
Mat 26:6  ויהי בהיות ישוע בית היני בבית שמעון המצרע׃
Mat 26:7  ותקרב אליו אשה ובידה פך מרקחת יקרה מאד ותצק על־ראשו בהסיבו לאכל׃
Mat 26:8  ויראו התלמידים ויכעסו ויאמרו על־מה האבוד הזה׃
Mat 26:9  כי המרקחת הזאת היתה ראויה להמכר במחיר רב ולתת לעניים׃
Mat 26:10  וידע ישוע ויאמר אליהם למה תלאו את־האשה הלא מעשה טוב עשתה עמדי׃
Mat 26:11  כי העניים בכל־עת אתכם ואנכי אינני בקרבכם בכל־עת׃
Mat 26:12  כי אשר שפכה את־המרקחת הזאת על־גופי לחנט אותי עשתה זאת׃
Mat 26:13  אמן אמר אני לכם בכל־מקום אשר תקרא הבשורה הזאת בכל־העולם גם את־אשר עשתה היא יספר לזכרון לה׃
Mat 26:14  וילך אחד משנים העשר ושמו יהודה איש־קריות אל־ראשי הכהנים׃
Mat 26:15  ויאמר מה־תתנו לי ואמסרנו בידכם וישקלו־לו שלשים כסף׃
Mat 26:16  ומן־העת ההיא בקש תאנה למסר אותו׃
Mat 26:17  ויהי בראשון לחג המצות ויגשו התלמידים אל־ישוע לאמר איפה נכין לך לאכל את־הפסח׃
Mat 26:18  ויאמר לכו העירה אל־פלני אלמני ואמרתם אליו כה אמר רבנו עתי קרובה ובביתך אעשה את־הפסח עם־תלמידי׃
Mat 26:19  ויעשו התלמידים כאשר צום ישוע ויכינו את־הפסח׃
Mat 26:20  ויהי בערב ויסב עם־שנים העשר׃
Mat 26:21  ובאכלם ויאמר אמן אמר אני לכם אחד מכם ימסרני׃
Mat 26:22  ויתעצבו מאד ויחלו איש איש לאמר לו האנכי הוא אדני׃
Mat 26:23  ויען ויאמר האיש אשר טבל עמי את־ידו בקערה הוא ימסרני׃
Mat 26:24  הן בן־האדם הלוך ילך ככתוב עליו ואוי לאיש אשר על־ידו ימסר בן־האדם טוב לאיש ההוא שלא נולד׃
Mat 26:25  ויען יהודה המסר אותו ויאמר רבי האני הוא ויאמר אליו אתה אמרת׃
Mat 26:26  ויהי באכלם ויקח ישוע את־הלחם ויברך ויפרס ויתן לתלמידים ויאמר קחו ואכלו זה הוא גופי׃
Mat 26:27  ויקח את־הכוס ויברך ויתן להם ויאמר שתו ממנה כלכם׃
Mat 26:28  כי זה הוא דמי דם־הברית החדשה הנשפך בעד רבים לסליחת חטאים׃
Mat 26:29  ואני אמר לכם לא אשתה מעתה מפרי הגפן הזה עד היום ההוא אשר אשתה אתו עמכם והוא חדש במלכות אבי׃
Mat 26:30  ויהי אחרי קראם את־ההלל ויצאו אל־הר הזיתים׃
Mat 26:31  אז אמר אליהם ישוע אתם כלכם תכשלו בי הלילה כי כתוב אכה את־הרעה ותפוצין הצאן׃
Mat 26:32  ואחרי קומי אלך לפניכם הגלילה׃
Mat 26:33  ויען פטרוס ויאמר לו גם כי־יכשלו בך כלם אני לא אכשל לעולם׃
Mat 26:34  ויאמר אליו ישוע אמן אמר אני לך כי בלילה הזה בטרם יקרא התרנגול תכחש בי שלש פעמים׃
Mat 26:35  ויאמר אליו פטרוס גם אם עלי למות אתך לא אכחש בך וכן אמרו גם כל־התלמידים׃
Mat 26:36  אחרי־כן בא אתם ישוע אל־חצר הנקרא גת־שמני ויאמר אל־התלמידים שבו לכם פה עד־אשר אלך שמה והתפללתי׃
Mat 26:37  ויקח אתו את־פטרוס ואת־שני בני זבדי ויחל להעצב ולמוג׃
Mat 26:38  ויאמר להם נפשי מרה־לי עד־מות עמדו פה ושקדו עמי׃
Mat 26:39  וילך מעט מאתם ויפל על־פניו ויתפלל לאמר אבי אם־יוכל להיות תעבר־נא מעלי הכוס הזאת אך לא כרצוני כי אם־כרצונך׃
Mat 26:40  ויבא אל־התלמידים וימצאם ישנים ויאמר אל־פטרוס הנה לא־היה ביכלתכם לשקד עמי שעה אחת׃
Mat 26:41  שקדו והתפללו פן־תבאו לידי נסיון הן הרוח חפצה והבשר רפה׃
Mat 26:42  ויוסף ללכת־לו שנית ויתפלל לאמר אבי אם־לא תוכל הכוס הזאת לעבר מעלי בלתי אם אשתה אתה יהי כרצונך׃
Mat 26:43  ויבא וימצאם גם בפעם הזאת ישנים כי עיניהם כבדות׃
Mat 26:44  ויניחם ויוסף ללכת ויתפלל שלישית באמרו עוד־הפעם כדבר הזה׃
Mat 26:45  ויבא אל־התלמידים ויאמר אליהם נומו עוד ונוחו הנה השעה קרובה ובן־האדם נמסר בידי חטאים׃
Mat 26:46  קומו ונלכה הנה המסר אותי הלך וקרב׃
Mat 26:47  עודנו מדבר והנה יהודה אחד משנים העשר בא ועמו המון רב בחרבות ובמקלות מאת ראשי הכהנים וזקני העם׃
Mat 26:48  והמסר אתו נתן להם אות לאמר האיש אשר אשקהו זה הוא תפשוהו׃
Mat 26:49  ומיד נגש אל־ישוע ויאמר שלום לך רבי וינשק־לו׃
Mat 26:50  ויאמר אליו ישוע רעי על־מה באת ויגשו וישלחו את־ידיהם בישוע ויתפשו אתו׃
Mat 26:51  והנה אחד מן־האנשים אשר עם־ישוע שלח ידו וישלף חרבו ויך את־עבד הכהן הגדול ויקצץ את־אזנו׃
Mat 26:52  ויאמר אליו ישוע השב את־חרבך אל־תערה כי כל־אחזי חרב בחרב יאבדו׃
Mat 26:53  התאמר בלבך כי לא יכלתי לשאל עתה מאת אבי ויצוה־לי יותר משנים עשר לגיונות של־מלאכים׃
Mat 26:54  ואיככה אפוא ימלאו הכתובים כי־כן היה תהיה׃
Mat 26:55  בשעה ההיא אמר ישוע אל־המון העם כצאת על־פריץ יצאתם בחרבות ובמקלות לתפשני ואני הייתי ישב ומלמד במקדש יום יום ולא החזקתם בי׃
Mat 26:56  וכל־זאת היתה למלאת כתבי הנביאים אז עזבוהו התלמידים כלם וינוסו׃
Mat 26:57  והאנשים אשר תפשו את־ישוע הוליכהו אל־קיפא הכהן הגדול אשר נקהלו בביתו הסופרים והזקנים׃
Mat 26:58  ופטרוס הלך אחריו מרחוק עד לחצר הכהן הגדול ויבא פנימה וישב אצל המשרתים לראות מה־יהיה אחרית הדבר׃
Mat 26:59  וראשי הכהנים והסופרים וכל־הסנהדרין בקשו עדות שקר בישוע להמיתו ולא מצאו׃
Mat 26:60  ואף כי באו שמה עדי שקר רבים לא מצאו׃
Mat 26:61  ובאחרונה נגשו שני עדי שקר ויאמרו זה אמר יש לאל ידי להרס את־היכל האלהים ולבנותו בשלשת ימים׃
Mat 26:62  ויקם הכהן הגדול ויאמר אליו הלא תענה דבר מה־זה יעידו־בך האנשים האלה׃
Mat 26:63  וישוע החריש ויען הכהן הגדול ויאמר לו משביעך אני באלהים חיים שתאמר לנו אם־אתה המשיח בן־האלהים׃
Mat 26:64  ויאמר אליו ישוע אתה אמרת ואני אמר לכם מעתה תראו את־בן־האדם ישב לימין הגבורה ובא עם־ענני השמים׃
Mat 26:65  ויקרע הכהן הגדול את־בגדיו ויאמר מגדף הוא ומה־לנו עוד לבקש עדים הלא עתה שמעתם את־גדופו׃
Mat 26:66  מה־דעתכם ויענו ויאמרו איש־מות הוא׃
Mat 26:67  וירקו בפניו ויכהו באגרוף ואחרים הכהו על־הלחי׃
Mat 26:68  ויאמרו הנבא לנו המשיח מי הוא המכה אותך׃
Mat 26:69  ופטרוס ישב מחוץ לבית בחצר ותגש אליו שפחה אחת לאמר גם־אתה היית עם־ישוע הגלילי׃
Mat 26:70  ויכחש בפני כלם לאמר לא ידעתי מה־את אמרת׃
Mat 26:71  ויעבר אל־פתח השער ותרא אותו אחרת ותאמר לאנשים אשר־שם גם־זה היה עם־ישוע הנצרי׃
Mat 26:72  ויוסף לכחש וישבע לאמר לא ידעתי את־האיש׃
Mat 26:73  ומעט אחרי־כן ויגשו העמדים שם ויאמרו אל־פטרוס אבל גם־אתה מהם כי גם־לשונך מגלה אותך׃
Mat 26:74  ויחל להחרים את־נפשו ולהשבע לאמר לא ידעתי את־האיש ומיד קרא התרנגול׃
Mat 26:75  ויזכר פטרוס את־דבר ישוע אשר דבר אליו לאמר בטרם יקרא התרנגול תכחש בי שלש פעמים ויצא החוצה וימרר בבכי׃
Mat 27:1  ויהי לפנות הבקר ויועצו כל־ראשי הכהנים וזקני העם על־ישוע להמיתו׃
Mat 27:2  ויאסרו אתו ויוליכהו משם וימסרהו אל־פונטיוס פילטוס ההגמון׃
Mat 27:3  וירא יהודה המסר אותו כי הרשיעהו וינחם וישב את־שלשים הכסף אל־ראשי הכהנים והזקנים לאמר׃
Mat 27:4  חטאתי כי־דם נקי הסגרתי ויאמרו מה־לנו ולזאת אתה תראה׃
Mat 27:5  וישלך את־הכסף אל־ההיכל ויפן וילך ויחנק׃
Mat 27:6  ויקחו ראשי הכהנים את־הכסף ויאמרו לא־נכון לנו לתתו אל־ארון הקרבן כי־מחיר דמים הוא׃
Mat 27:7  ויועצו ויקנו־בו את־שדה היוצר לקבורת הגרים׃
Mat 27:8  על־כן יקרא לשדה ההוא שדה הדם עד היום הזה׃
Mat 27:9  אז נתמלא מה־שנאמר ביד ירמיה הנביא ויקחו שלשים הכסף אדר היקר אשר יקר מעל־בני ישראל׃
Mat 27:10  ויתנו אתם אל־שדה היוצר כאשר צוה יהוה אותי׃
Mat 27:11  וישוע העמד לפני ההגמון וישאלהו ההגמון לאמר האתה הוא מלך היהודים ויאמר ישוע אתה אמרת׃
Mat 27:12  וראשי הכהנים והזקנים דברו עליו שטנתם והוא לא־ענה דבר׃
Mat 27:13  ויאמר אליו פילטוס האינך שמע כמה הם מעידים בך׃
Mat 27:14  ולא ענהו אף־דבר אחד ויתמה ההגמון עד־מאד׃
Mat 27:15  וההגמון היה מתיר לעם בכל־חג אסיר אחד את אשר יחפצו׃
Mat 27:16  ובעת ההיא היה להם אסיר מפרסם ושמו בר־אבא׃
Mat 27:17  ויהי כאשר נקהלו ויאמר אליהם פילטוס את־מי תרצו שאתיר לכם את בר־אבא או את־ישוע הנקרא בשם־משיח׃
Mat 27:18  כי ידע אשר מקנאתם בו הסגרהו׃
Mat 27:19  ויהי בשבתו על־כסא הדין ותשלח אליו אשתו לאמר אל־תהי ידך בצדיק הזה כי בעבורו הרבה עניתי היום בחלום׃
Mat 27:20  וראשי הכהנים והזקנים הסיתו את־המון העם לשאל להם את בר־אבא ולאבד את־ישוע׃
Mat 27:21  ויען ההגמון ויאמר אליהם את־מי משניהם תרצו שאתיר לכם ויאמרו את בר־אבא׃
Mat 27:22  ויאמר אליהם פילטוס ומה־אעשה לישוע הנקרא בשם־משיח ויענו כלם יצלב׃
Mat 27:23  ויאמר ההגמון ומה־עשה רעה ויצעקו עוד ויאמרו יצלב׃
Mat 27:24  ויהי כראות פילטוס כי לא־יועיל מאומה וכי רבתה עוד המהומה ויקח מים וירחץ את־ידיו לעיני העם ויאמר נקי אנכי מדם הצדיק הזה אתם ראו׃
Mat 27:25  ויענו כל־העם ויאמרו דמו עלינו ועל־בנינו׃
Mat 27:26  אז התיר להם את בר־אבא ואת ישוע הכה בשוטים וימסר אותו להצלב׃
Mat 27:27  ויקחו אנשי הצבא אשר להגמון את־ישוע ויביאהו אל־בית־המשפט ויאספו עליו את כל־הגדוד׃
Mat 27:28  ויפשיטו אותו את־בגדיו ויעטפהו מעיל שני׃
Mat 27:29  וישרגו קצים ויעשו עטרת וישימו על־ראשו וקנה בימינו ויכרעו לפניו ויתלוצצו בו לאמר שלום לך מלך היהודים׃
Mat 27:30  וירקו בו ויקחו את־הקנה ויכהו על־ראשו׃
Mat 27:31  ואחרי התלוצצם בו הפשיטו אותו את־המעיל וילבישהו את־בגדיו ויובילהו לצלב׃
Mat 27:32  ויהי בצאתם וימצאו איש קוריני ושמו שמעון ויאנסו אתו לשאת לו את־צלובו׃
Mat 27:33  ויבאו אל־המקום הנקרא גלגלתא הוא מקום גלגלת׃
Mat 27:34  ויתנו־לו לשתות חמץ מסוך במרורות ויטעם ולא אבה לשתות׃
Mat 27:35  ויהי כאשר צלבו אותו ויחלקו את־בגדיו להם ויפלו גורל (למלאת את אשר־נאמר בפי הנביא יחלקו בגדי להם ועל־לבושי יפילו גורל)׃
Mat 27:36  וישבו שמה וישמרו אותו׃
Mat 27:37  וישימו את־דבר אשמתו ממעל לראשו ויכתבו זה הוא ישוע מלך היהודים׃
Mat 27:38  ויצלבו אתו שני פריצים אחד מימינו ואחד משמאלו׃
Mat 27:39  והעברים גדפו אותו ויניעו את־ראשם׃
Mat 27:40  ויאמרו אתה ההרס את־ההיכל ובנהו בשלשת ימים הושע לנפשך ואם בן־האלהים אתה רדה מן־הצלוב׃
Mat 27:41  וכן הלעיגו גם־ראשי הכהנים עם־הסופרים והזקנים לאמר׃
Mat 27:42  את־אחרים הושיע ולעצמו לא יוכל להושיע (אם־)מלך ישראל הוא ירד־נא עתה מן־הצלוב ונאמין בו׃
Mat 27:43  בטח באלהים עתה יפלטהו אם־חפץ בו כי אמר בן־האלהים אני׃
Mat 27:44  וכזאת חרפהו גם־הפריצים הנצלבים אתו׃
Mat 27:45  ויהי חשך על־כל־הארץ מן השעה הששית עד השעה התשיעית׃
Mat 27:46  וכעת השעה התשיעית ויזעק ישוע בקול גדול אלי אלי למה שבקתני והוא אלי אלי למה עזבתני׃
Mat 27:47  וישמעו אנשים מן־העמדים שם ויאמרו הוא קורא אל־אליהו׃
Mat 27:48  וימהר אחד מהם וירץ ויקח ספוג וימלא אתו חמץ וישם על־קנה וישקהו׃
Mat 27:49  ויתר האנשים אמרו הניחו לו ונראה אם־יבוא אליהו להושיעו ((ואיש אחר לקח חנית וידקר את־צלעו ויצאו מים ודם))׃
Mat 27:50  וישוע הוסיף לקרא בקול גדול ותצא רוחו׃
Mat 27:51  והנה נקרעה פרכת ההיכל מלמעלה למטה לשנים קרעים ותרעש הארץ והסלעים התבקעו׃
Mat 27:52  והקברים נפתחו ורבים מן־הקדושים ישני אדמת עפר נעורו׃
Mat 27:53  ויצאו מן־הקברים אחרי תחיתו ויבאו אל־העיר הקדושה ויראו לרבים׃
Mat 27:54  ושר־המאה והאנשים אשר אתו השמרים את־ישוע כראותם את־הרעש ואת־אשר נהיתה נבהלו מאד ויאמרו אכן זה היה בן־אלהים׃
Mat 27:55  ושם נשים רבות אשר הלכו אחרי ישוע מן־הגליל לשרתו והנה ראות מרחוק׃
Mat 27:56  ובתוכן מרים המגדלית ומרים אם־יעקב ויוסי ואם בני זבדי׃
Mat 27:57  ויהי בערב ויבא איש עשיר מן־הרמתים ושמו יוסף וגם־הוא מתלמידי ישוע׃
Mat 27:58  ויגש אל־פילטוס לשאל את־גוית ישוע ויצו פילטוס ותנתן לו׃
Mat 27:59  ויקח יוסף את־הגויה ויכרך אותה בסדין טהור׃
Mat 27:60  וישימה בקבר החדש אשר חצב־לו בסלע ויגל אבן גדולה על־פתח הקבר וילך לו׃
Mat 27:61  ומרים המגדלית ומרים האחרת היו ישבות שם ממול הקבר׃
Mat 27:62  ויהי ממחרת ערב השבת ויקהלו ראשי הכהנים והפרושים אל־פילטוס׃
Mat 27:63  ויאמרו אדנינו זכרנו כי אמר המסית ההוא בעודנו חי מקצה שלשת ימים קום אקום׃
Mat 27:64  לכן צוה־נא ויסכר פי הקבר עד־היום השלישי פן־יבאו תלמידיו בלילה וגנבהו ואמרו אל־העם הנה־קם מן־המתים והיתה התרמית האחרונה רעה מן־הראשונה׃
Mat 27:65  ויאמר אליהם פילטוס הנה לכם אנשי משמר לכו סכרוהו כאשר ידעתם׃
Mat 27:66  וילכו ויסכרו את־פי הקבר ויחתמו את־האבן ויעמידו עליו את־המשמר׃
Mat 28:1  ואחרי מוצאי השבת כשהאיר לאחד בשבת באה מרים המגדלית ומרים האחרת לראות את־הקבר׃
Mat 28:2  והנה רעש גדול היה כי־מלאך יהוה ירד מן־השמים ויגש ויגל את־האבן מן־הפתח וישב עליה׃
Mat 28:3  ומראהו כמראה הברק ולבושו לבן כשלג׃
Mat 28:4  ויבהלו השמרים מפחדו ויהיו כמתים׃
Mat 28:5  ויען המלאך ויאמר אל־הנשים אתן אל־תיראן הן ידעתי כי את־ישוע הנצלב אתן מבקשות׃
Mat 28:6  הוא איננו פה כי־קם כאשר אמר באנה וראינה את־המקום אשר שכב־שם האדון׃
Mat 28:7  לכנה מהר והגדתן לתלמידיו כי קם מן־המתים והנה הוא הולך לפניכם הגלילה ושם תראהו הנה אמרתי לכן׃
Mat 28:8  ותמהרנה ותצאנה מן־הקבר ביראה ובשמחה גדולה ותרצנה לספר אל־תלמידיו׃
Mat 28:9  הנה הלכות לספר אל־תלמידיו והנה ישוע נקרה אליהן ויאמר שלום לכן ותגשנה ותאחזנה ברגליו ותשתחוין לו׃
Mat 28:10  ויאמר אליהן ישוע אל־תיראן לכנה והגדנה לאחי וילכו הגלילה ושם יראוני׃
Mat 28:11  ויהי בלכתן והנה אנשים מן־המשמר באו העירה ויגידו לראשי הכהנים את כל־הנעשה׃
Mat 28:12  ויקהלו עם־הזקנים ויתיעצו ויתנו־כסף לרב אל־אנשי הצבא לאמר׃
Mat 28:13  אמרו־נא כי־באו תלמידיו לילה ויגנבו אותו ואנחנו ישנים׃
Mat 28:14  ואם־ישמע הדבר בית ההגמון אנחנו נפיסהו ואתם אל־תיראו׃
Mat 28:15  ויקחו את־הכסף ויעשו כאשר שמו בפיהם ותצא השמועה הזאת בין היהודים עד היום הזה׃
Mat 28:16  ועשתי עשר התלמידים הלכו הגלילה אל־ההר אשר אמר להם ישוע׃
Mat 28:17  ויראו אתו וישתחוו־לו ויש מהם אשר חלק לבם׃
Mat 28:18  ויגש ישוע וידבר אליהם לאמר נתן־לי כל־שלטן בשמים ובארץ׃
Mat 28:19  ואתם לכו אל־כל־הגוים ועשו תלמידים וטבלתם אתם לשם־האב והבן ורוח הקדש׃
Mat 28:20  ולמדתם אתם לשמר את־כל־אשר צויתי אתכם והנה אנכי אתכם כל־הימים עד־קץ העולם אמן׃


\end{document}