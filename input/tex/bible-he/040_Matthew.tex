\begin{document}

\title{הבשורה על-פי מתי}


\chapter{1}

\par 1 ספר תולדת ישוע המשיח בן־דוד בן־אברהם׃
\par 2 אברהם הוליד את־יצחק ויצחק הוליד את־יעקב ויעקב הוליד את־יהודה ואת־אחיו׃
\par 3 ויהודה הוליד את־פרץ ואת־זרח מתמר ופרץ הוליד את־חצרון וחצרון הוליד את־רם׃
\par 4 ורם הוליד את־עמינדב ועמינדב הוליד את־נחשון ונחשון הוליד את־שלמון׃
\par 5 ושלמון הוליד את־בעז מרחב ובעז הוליד את־עובד מרות ועובד הוליד את־ישי׃
\par 6 וישי הוליד את־דוד המלך ודוד המלך הוליד את־שלמה מאשת אוריה׃
\par 7 ושלמה הוליד את־רחבעם ורחבעם הוליד את־אביה ואביה הוליד את־אסא׃
\par 8 ואסא הוליד את־יהושפט ויהושפט הוליד את־יורם ויורם הוליד את עזיהו׃
\par 9 ועזיהו הוליד את־יותם ויותם הוליד את־אחז ואחז הוליד את־יחזקיהו׃
\par 10 ויחזקיהו הוליד את־מנשה ומנשה הוליד את־אמון ואמון הוליד את־יאשיהו׃
\par 11 ויאשיהו הוליד את־יכניהו ואת־אחיו לעת גלות בבל׃
\par 12 ואחרי גלותם בבלה הוליד יכניהו את שאלתיאל ושאלתיאל הוליד את־זרבבל׃
\par 13 וזרבבל הוליד את־אביהוד ואביהוד הוליד את־אליקים ואליקים הוליד את עזור׃
\par 14 ועזור הוליד את־צדוק וצדוק הוליד את־יכין ויכין הוליד את־אליהוד׃
\par 15 ואליהוד הוליד את־אלעזר ואלעזר הוליד את־מתן ומתן הוליד את־יעקב׃
\par 16 ויעקב הוליד את־יוסף בעל מרים אשר ממנה נולד ישוע הנקרא משיח׃
\par 17 והנה כל־הדרות מן־אברהם עד־דוד ארבעה עשר דרות ומן־דוד עד־גלות בבל ארבעה עשר דרות ומגלות בבל עד־המשיח ארבעה עשר דרות׃
\par 18 וזה דבר הלדת ישוע המשיח מרים אמו היתה מארשה ליוסף ובטרם יבא אליה נמצאת הרה מרוח הקדש׃
\par 19 ויוסף בעלה איש צדיק ולא אבה לתתה לחרפה ויאמר אשלחנה בסתר׃
\par 20 הוא חשב כזאת והנה מלאך יהוה נראה אליו בחלום ויאמר יוסף בן־דוד אל־תירא מקחת את מרים אשתך כי הנוצר בקרבה מרוח הקדש הוא׃
\par 21 והיא ילדת בן וקראת את־שמו ישוע כי הוא יושיע את־עמו מחטאתיהם׃
\par 22 וכל־זאת היתה למלאת את־דבר יהוה אשר־דבר ביד הנביא לאמר׃
\par 23 הנה העלמה הרה וילדת בן וקראו שמו עמנואל אשר פרושו האל עמנו׃
\par 24 וייקץ יוסף משנתו ויעש כאשר צוהו מלאך יהוה ויאסף את־אשתו אל ביתו׃
\par 25 ולא ידעה עד כי־ילדה בן (את־בכורה) ויקרא את־שמו ישוע׃

\chapter{2}

\par 1 ויהי בימי הורדוס המלך כאשר נולד ישוע בבית־לחם יהודה ויבאו מגושים מארץ מזרח ירושלים׃
\par 2 ויאמרו איה מלך היהודים אשר ילד כי ראינו את־כוכבו במזרח ונבא להשתחות לו׃
\par 3 ויהי כשמע הורדוס המלך את־דבריהם ויחרד הוא וכל־ירושלים עמו׃
\par 4 ויקהל את־כל־ראשי הכהנים וסופרי העם וישאל אתם לאמר איפה יולד המשיח׃
\par 5 ויאמרו לו בבית־לחם יהודה כי־כן כתוב ביד הנביא׃
\par 6 ואתה בית־לחם ארץ יהודה אינך צעיר באלפי יהודה כי ממך יצא מושל אשר ירעה את־עמי ישראל׃
\par 7 אז קרא הורדוס למגושים בסתר ויחקר לדעת העת אשר נראה הכוכב׃
\par 8 וישלחם בית־לחם ויאמר לכו חקרו היטב על־דבר הנער והיה כי־תמצאון אתו והגדתם לי ואבאה להשתחות־לו גם־אני׃
\par 9 ויהי כשמעם את־דברי המלך וילכו והנה הכוכב אשר־ראו במזרח הלך לפניהם עד אשר־בא ויעמד ממעל לאשר־היה שם הילד׃
\par 10 ויראו את־הכוכב וישמחו שמחה גדולה עד־מאד׃
\par 11 ויבאו הביתה וימצאו את־הילד עם־מרים אמו ויפלו על־פניהם וישתחוו־לו ויפתחו את־אוצרותם ויקריבו לו מנחה זהב ולבונה ומר׃
\par 12 ויצוו בחלום לבלתי שוב אל־הורדוס וילכו בדרך אחר אל־ארצם׃
\par 13 הם הלכו משם והנה מלאך יהוה נראה אל־יוסף בחלום לאמר קום קח את־הילד ואת־אמו וברח־לך מצרימה והיה־שם עד־אם אמרתי אליך כי הורדוס מבקש את־נפש הנער לקחתה׃
\par 14 ויקם ויקח את־הילד ואת־אמו לילה ויברח מצרימה׃
\par 15 ויהי־שם עד מות הורדוס למלאת את־דבר יהוה ביד הנביא לאמר ממצרים קראתי לבני׃
\par 16 וירא הורדוס כי התלו בו המגושים ויקצף מאד וישלח ויהרג את־כל־הילדים אשר בבית־לחם ובכל־גבוליה למבן־שנתים ולמטה לפי העת אשר חקר מפי המגושים׃
\par 17 אז הוקם הנאמר בפי ירמיהו הנביא לאמר׃
\par 18 קול ברמה נשמע נהי ובכי תמרורים רחל מבכה על־בניה מאנה להנחם על־בניה כי איננו׃
\par 19 ויהי אחרי מות הורדוס והנה מלאך יהוה נראה בחלום אל־יוסף בארץ מצרים׃
\par 20 ויאמר אליו קום קח את־הילד ואת־אמו ולך שוב אל־ארץ ישראל כי מתו המבקשים את־נפש הילד׃
\par 21 ויקם ויקח את־הילד ואת־אמו ויבא ארצה ישראל׃
\par 22 וכשמעו כי ארכלוס מלך ביהודה תחת הורדוס אביו ויירא ללכת שמה ויצוה בחלום וילך לו אל־ארצות הגליל׃
\par 23 ויבא וישב בעיר הנקראת נצרת למלאת הדבר הנאמר על־פי הנביאים כי נצרי יקרא לו׃

\chapter{3}

\par 1 בימים ההם קם יוחנן המטביל ויהי קרא במדבר יהודה לאמר׃
\par 2 שובו כי מלכות השמים קרבה לבוא׃
\par 3 כי זה הוא אשר נבא עליו ישעיהו הנביא לאמר קול קורא במדבר פנו דרך יהוה ישרו מסלותיו׃
\par 4 ויוחנן לבושו שער גמלים ואזור עור במתניו ומאכלו חגבים ודבש היער׃
\par 5 ותצא אליו ירושלים וכל־יהודה וכל־ככר הירדן׃
\par 6 ויטבלו על־ידו בירדן ויתודו את־חטאתם׃
\par 7 ויהי כראותו רבים מן־הפרושים והצדוקים נגשים להטבל ויאמר להם ילדי צפעונים מי השכיל אתכם להמלט מן־הקצף העתיד לבא׃
\par 8 לכן עשו פרי ראוי לתשובה׃
\par 9 ואל־תחשבו בלבבכם לאמר אברהם הוא אבינו כי אני אמר לכם כי מן־האבנים האלה יכול האלהים להקים בנים לאברהם׃
\par 10 וכבר הושם הגרזן על־שרש העצים והנה כל־עץ אשר איננו עשה פרי טוב יכרת וישלך באש׃
\par 11 הן אנכי טובל אתכם במים לתשובה והבא אחרי חזק ממני אשר קטנתי משאת נעליו והוא יטבל אתכם ברוח הקדש ובאש׃
\par 12 ובידו המזרה וזרה את־גרנו ואסף את־דגנו אל־אוצרו ואת־המץ ישרפנו באש אשר לא תכבה׃
\par 13 ויבא ישוע מן־הגליל הירדנה אל־יוחנן להטבל על־ידו׃
\par 14 ויוחנן חשך אותו לאמר אנכי צריך להטבל על־ידך ואתה בא אלי׃
\par 15 ויען ישוע ויאמר אליו הניחה לי כי כן נאוה לשנינו למלא כל־הצדקה וינח לו׃
\par 16 ויהי כאשר נטבל ישוע וימהר ויעל מן־המים והנה השמים נפתחו־לו וירא את־רוח אלהים יורדת כיונה ונחה עליו׃
\par 17 והנה קול מן־השמים אומר זה בני ידידי אשר־רציתי בו׃

\chapter{4}

\par 1 אז נשא הרוח את־ישוע המדברה למען ינסהו השטן׃
\par 2 ויהי אחרי צומו ארבעים יום וארבעים לילה וירעב׃
\par 3 ויגש אליו המנסה ויאמר אם בן־האלהים אתה דבר לאבנים האלה ותהיינה ללחם׃
\par 4 ויען ויאמר הן כתוב לא על־הלחם לבדו יחיה האדם כי על־כל־מוצא פי־יהוה׃
\par 5 וישאהו השטן אל־עיר הקדש ויעמידהו על־פנת־גג בית המקדש׃
\par 6 ויאמר אליו אם בן־האלהים אתה נפל למטה כי כתוב כי מלאכיו יצוה־לך ועל־כפים ישאונך פן־תגף באבן רגלך׃
\par 7 ויאמר אליו ישוע ועוד כתוב לא תנסה את יהוה אלהיך׃
\par 8 ויוסף השטן וישאהו אל־הר גבה מאד ויראהו את־כל ממלכות תבל וכבודן׃
\par 9 ויאמר אליו כל־זאת לך אתננה אם־תקד ותשתחוה לי׃
\par 10 ויאמר אליו ישוע סור ממני השטן כי כתוב ליהוה אלהיך תשתחוה ואותו לבדו תעבד׃
\par 11 וירף ממנו השטן והנה נגשו אליו מלאכים וישרתוהו׃
\par 12 ויהי כשמע ישוע כי הסגירו את־יוחנן וילך אל ארץ הגליל׃
\par 13 ויצא מנצרת ויבא וישב בכפר־נחום אשר על־שפת הים בגבול זבלון ונפתלי׃
\par 14 למלאת הנאמר על־פי ישעיהו הנביא לאמר׃
\par 15 ארצה זבלון וארצה נפתלי דרך הים עבר הירדן גליל הגוים׃
\par 16 העם ההלכים בחשך ראו אור גדול ישבי בארץ צלמות אור נגה עליהם׃
\par 17 מן־העת ההיא החל ישוע לקרא קרוא ואמור שובו כי מלכות השמים קרבה לבוא׃
\par 18 ויהי בהתהלכו על־יד ים־הגליל וירא והנה שני אנשים אחים שמעון הנקרא פטרוס ואנדרי אחיו משליכים מצודה בים כי דיגים הם׃
\par 19 ויאמר אליהם לכו אחרי ואשימכם לדיגי אנשים׃
\par 20 ויעזבו מהרה את המכמרות וילכו אחריו׃
\par 21 ויהי כעברו משם וירא שני אנשים אחים אחרים את־יעקב בן־זבדי ואת־יוחנן אחיו באניה עם־זבדי אביהם והמה מתקנים את־מכמרותם ויקרא אליהם׃
\par 22 ויעזבו מהרה את־האניה ואת־אביהם וילכו אחריו׃
\par 23 ויסב ישוע בכל־הגליל וילמד בכנסיותיהם ויבשר בשורת המלכות וירפא כל־מחלה וכל־מדוה בעם׃
\par 24 ושמעו יצא בכל־ארץ סוריא ויביאו אליו את כל־החולים המענים בכל־חלים ומכאובים ואחוזי שדים ומכי ירח ונכי אברים וירפאם׃
\par 25 וילכו אחריו המנים המנים מן־הגליל ומן־עשר הערים ומירושלים ויהודה ומעבר לירדן׃

\chapter{5}

\par 1 ויהי כראותו את־המון העם ויעל ההרה וישב שם ויגשו אליו תלמידיו׃
\par 2 ויפתח את־פיו ויורם ויאמר׃
\par 3 אשרי עניי הרוח כי להם מלכות השמים׃
\par 4 אשרי האבלים כי־הם ינחמו׃
\par 5 אשרי הענוים כי־המה יירשו ארץ׃
\par 6 אשרי הרעבים והצמאים לצדקה כי־הם ישבעו׃
\par 7 אשרי הרחמנים כי־הם ירחמו׃
\par 8 אשרי ברי לבב כי־הם יחזו את־האלהים׃
\par 9 אשרי רדפי שלום כי־בני אלהים יקרא להם׃
\par 10 אשרי הנרדפים בגלל הצדקה כי להם מלכות השמים׃
\par 11 אשריכם כי־יחרפו ורדפו אתכם ודברו עליכם בשקר כל־רע בעבורי׃
\par 12 שמחו וגילו כי שכרכם רב בשמים כי־כן רדפו את־הנביאים אשר היו לפניכם׃
\par 13 אתם מלח הארץ ואם־המלח היה תפל במה ימלח הן לא־יצלח עוד לכל כי אם־להשליך חוצה והיה מרמס לבני אדם׃
\par 14 אתם אורו של־עולם עיר ישבת על־ההר לא תסתר׃
\par 15 גם אין מדליקים נר לשום אותו תחת האיפה כי אם־על־המנורה להאיר לכל־אשר בבית׃
\par 16 כן יאר אורכם לפני בני האדם למען יראו מעשיכם הטובים ושבחו את־אביכם שבשמים׃
\par 17 אל־תדמו כי באתי להפר את־התורה או את־דברי הנביאים לא באתי להפר כי אם־למלאת׃
\par 18 כי אמן אמר אני לכם עד כי־יעברו השמים והארץ לא תעבר יוד אחת או־קוץ אחד מן־התורה עד אשר יקים הכל׃
\par 19 לכן האיש אשר יפר אחת מן־המצות הקטנות האלה וילמד את־בני האדם לעשות כמוהו קטון יקרא לו במלכות השמים ואשר יעשה וילמד אותן לזה גדול יקרא במלכות השמים׃
\par 20 כי אני אמר לכם אם לא־תהיה צדקתכם מרבה מצדקת הסופרים והפרושים לא תבאו במלכות השמים׃
\par 21 הלא שמעתם כי נאמר לראשנים לא תרצח ואשר ירצח חיב הוא לבית דין׃
\par 22 ואני אמר לכם כל־אשר יקצף על־אחיו חנם חיב הוא לבית דין ואשר יאמר אל־אחיו רקא חיב הוא לסנהדרין ואשר נבל יקרא לו הוא מחיב אש גיהנם׃
\par 23 לכן אם־תקריב קרבנך אל־המזבח וזכרת כי־יש לאחיך דבר ריב עמך׃
\par 24 הנח שם את־קרבנך לפני המזבח ולך כפר את־פני אחיך ואחרי כן בוא הקרב את־קרבנך׃
\par 25 מהר התרצה לאיש ריבך בעודך בדרך אתו פן־יסגירך איש ריבך אל־השפט והשפט יסגירך לשוטר והשלכת אל־בית הכלא׃
\par 26 אמן אמר אני לך לא תצא משם עד אם־שלמת את־הפרוטה האחרונה׃
\par 27 שמעתם כי נאמר לראשנים לא תנאף׃
\par 28 ואני אמר לכם כל־המסתכל באשה לחמד אותה נאף נאפה בלבו׃
\par 29 ואם תכשילך עין ימינך נקר אותה והשלך ממך כי טוב לך אשר יאבד אחד מאבריך מרדת כל־גופך אל־גיהנם׃
\par 30 ואם־ידך הימנית תכשילך קצץ אותה והשלך ממך כי טוב לך אשר יאבד אחד מאבריך מרדת כל־גופך אל־גיהנם׃
\par 31 ונאמר איש כי ישלח את־אשתו ונתן לה ספר כריתות׃
\par 32 ואני אמר לכם המשלח את־אשתו בלתי על־דבר זנות מביאה לידי נאפים והלקח את־הגרושה לו לאשה נאף הוא׃
\par 33 עוד שמעתם כי נאמר לראשנים לא תשבע לשקר ושלם ליהוה שבעותיך׃
\par 34 ואני אמר לכם לא תשבעו כל־שבועה לא בשמים כי־כסא אלהים המה׃
\par 35 ולא בארץ כי־הדום רגליו היא ולא בירושלים כי־היא קרית מלך רב׃
\par 36 אף בחיי ראשך אל־תשבע כי־לא תוכל להפך שערה אחת ללבנה או לשחרה׃
\par 37 אך־יהי דברכם הן הן לא לא והיותר על אלה מן־הרע הוא׃
\par 38 שמעתם כי נאמר עין תחת עין שן תחת שן׃
\par 39 ואני אמר לכם אל־תתקוממו לרשע והמכה אותך על־הלחי הימנית הטה־לו גם את־האחרת׃
\par 40 ואשר יחפץ לריב עמך ולקחת את־כתנתך תן־לו גם את־המעיל׃
\par 41 והאנס אותך ללכת עמו דרך מיל לך אתו שנים׃
\par 42 השאל מאתך תן־לו והבא ללות ממך אל־תשב פניו׃
\par 43 שמעתם כי נאמר ואהבת לרעך ושנאת את־איבך׃
\par 44 ואני אמר לכם אהבו את־איביכם (ברכו את־מקלליכם היטיבו לשנאיכם) והתפללו בעד (מכאיביכם ו) רדפיכם׃
\par 45 למען תהיו בנים לאביכם שבשמים אשר הוא מזריח שמשו לרעים ולטובים וממטיר על־הצדיקים וגם על־הרשעים׃
\par 46 כי אם־תאהבו את־אהביכם מה־שכרכם הלא גם־המכסים יעשו־זאת׃
\par 47 ואם־תשאלו לשלום אחיכם בלבד מה־שבחכם הלא גם־המכסים יעשו־זאת׃
\par 48 לכן היו שלמים כאשר אביכם שבשמים שלם הוא׃

\chapter{6}

\par 1 השמרו לכם מעשות צדקתכם לפני בני אדם להראות להם כי אם־כן אין־לכם שכר מאת אביכם שבשמים׃
\par 2 לכן בעשותך צדקה אל־תריע לפניך בשופר כאשר יעשו החנפים בבתי כנסיות וברחבות למען יהללו אותם האנשים אמן אמר אני לכם המה נשאו את שכרם׃
\par 3 ואתה בעשותך צדקה אל־תדע שמאלך את אשר עשה ימינך׃
\par 4 למען תהיה צדקתך בסתר ואביך הראה במסתרים הוא (בגלוי) יגמלך׃
\par 5 וכי תתפלל אל־תהי כחנפים האהבים להתפלל בעמדם בבתי כנסיות ובפנות השוקים למען יראו לבני אדם אמן אמר אני לכם המה נשאו את שכרם׃
\par 6 ואתה כי תתפלל בוא בחדרך וסגר דלתך בעדך והתפלל אל־אביך אשר בסתר ואביך הראה במסתרים הוא (בגלוי) יגמלך׃
\par 7 ובהתפללכם אל־תפטפטו כגוים האמרים בלבבם ברב דברינו נשמע׃
\par 8 ואתם אל־תדמו להם כי יודע אביכם כל־צרככם בטרם תשאלו ממנו׃
\par 9 לכן כה תתפללו אבינו שבשמים יתקדש שמך׃
\par 10 תבא מלכותך יעשה רצונך כאשר בשמים גם בארץ׃
\par 11 את־לחם חקנו תן־לנו היום׃
\par 12 ומחל־לנו על־חבותינו כאשר מחלנו גם־אנחנו לחיבינו׃
\par 13 ואל־תביאנו לידי נסיון כי אם־תחלצנו מן־הרע ((כי לך הממלכה והגבורה והתפארת לעולמי עולמים אמן))׃
\par 14 כי אם־תמחלו לבני־אדם על־חטאתם ימחל גם־לכם אביכם שבשמים׃
\par 15 ואם לא תמחלו לבני אדם גם־אביכם לא־ימחל לחטאתיכם׃
\par 16 וכי תצומו אל־תהיו זעפים כחנפים המשנים את־פניהם להראות צמים לבני אדם אמן אמר אני לכם המה נשאו את־שכרם׃
\par 17 ואתה כי תצום סוך את־ראשך ורחץ את־פניך׃
\par 18 אשר לא־תראה צם לבני אדם כי אם־לאביך בסתר ואביך הראה במסתרים הוא (בגלוי) יגמלך׃
\par 19 אל תאצרו לכם אוצרות בארץ אשר יאכלום שם סס ורקב וגנבים יחתרו וגנבו׃
\par 20 אבל תאצרו לכם אוצרות בשמים אשר סס ורקב לא־יאכלום שם וגנבים לא יחתרו ולא יגנבו׃
\par 21 כי במקום אשר־אוצרכם בו שם יהיה גם־לבבכם׃
\par 22 נר הגוף העין ואם־עינך תמימה כל־גופך יאור׃
\par 23 ואם־עינך רעה כל־גופך יחשך ואם יחשך האור אשר בקרבך מה־רב החשך׃
\par 24 לא יוכל איש לעבד שני אדנים כי ישנא את־האחד ויאהב את האחר או ידבק באחד ויבזה את־האחר לא תוכלו עבוד את־האלהים ואת־הממון׃
\par 25 על־כן אמר אני לכם אל תדאגו לנפשכם לאמר מה־נאכל ומה־נשתה ולגופכם לאמר מה־נלבש הלא הנפש היא יקרה מן־המזון והגוף יקר מן־המלבוש׃
\par 26 הביטו אל־עוף השמים וראו הן לא יזרעו ולא יקצרו ולא יאספו לאסמים ואביכם שבשמים מכלכל אתם הלא אתם נעליתם עליהם מאד׃
\par 27 ומי בכם בדאגתו יוכל להוסיף על־קומתו אמה אחת׃
\par 28 וללבוש למה תדאגה התבוזנו־נא אל־שושני השדה הצמחות׃
\par 29 לא יעמלו ולא יטוו ואני אמר לכם כי גם־שלמה בכל־הדרו לא־היה לבוש כאחת מהנה׃
\par 30 ואם־ככה מלביש האלהים את־חציר השדה אשר היום צמח ומחר ישלך לתוך התנור אף כי־אתכם קטני אמונה׃
\par 31 לכן אל־תדאגו לאמר מה־נאכל ומה־נשתה ומה־נלבש׃
\par 32 כי את־כל־אלה מבקשים הגוים הלא ידע אביכם אשר בשמים כי צריכים אתם לכל־אלה׃
\par 33 אך דרשו בראשונה את־מלכות אלהים ואת־צדקתו ונוסף לכם כל־אלה׃
\par 34 לכן אל־תדאגו ליום מחר כי יום מחר הוא ידאג לו ודיה לצרה בשעתה׃

\chapter{7}

\par 1 אל־תשפטו למען אשר לא תשפטו׃
\par 2 כי במשפט אשר אתם שפטים תשפטו ובמדה אשר אתם מדדים ימד לכם׃
\par 3 ולמה זה תראה את־הקיסם בעין אחיך ואל־הקורה אשר בעינך לא תביט׃
\par 4 ואיך תאמר אל־אחיך הניחה לי ואסיר את־הקיסם מעינך והנה הקורה בעינך׃
\par 5 החנף הסר בראשונה את־הקורה מעינך ואחרי כן ראה תראה להסיר את־הקיסם מעין אחיך׃
\par 6 אל־תתנו את־הקדש לכלבים ואל־תשליכו פניניכם לפני החזירים פן־ירמסום ברגליהם ופנו וטרפו אתכם׃
\par 7 שאלו וינתן לכם דרשו ותמצאו דפקו ויפתח לכם׃
\par 8 כי כל־השאל יקבל והדרש ימצא והדפק יפתח לו׃
\par 9 היש בכם איש אשר ישאל ממנו בנו לחם ונתן־לו אבן׃
\par 10 וכי ישאל ממנו דג היתן־לו נחש׃
\par 11 הן אתם הרעים ידעים לתת מתנות טבות לבניכם אף כי־אביכם שבשמים יתן אך־טוב לשאלים מאתו׃
\par 12 לכן כל אשר תרצו שיעשו לכם בני האדם עשו להם גם־אתם כי־זאת התורה והנביאים׃
\par 13 באו בפתח הצר כי רחב הפתח ומרוחת דרך האבדון ורבים אשר יבאו בו׃
\par 14 וצר הפתח ומוצק דרך החיים ומעטים הם אשר ימצאוה׃
\par 15 השמרו לכם מנביאי השקר הבאים אליכם בלבוש כבשים ובקרבם זאבים טרפים המה׃
\par 16 הכר תכירו אותם בפרים היאספו ענבים מן־הקצים או תאנים מן־הברקנים׃
\par 17 כן כל־עץ טוב עשה פרי טוב והנשחת עשה פרי רע׃
\par 18 עץ טוב לא־יוכל עשות פרי רע ועץ נשחת לא יעשה פרי טוב׃
\par 19 וכל־עץ אשר־לא יעשה פרי טוב יכרת וישלך באש׃
\par 20 לכן בפרים תכירו אותם׃
\par 21 לא כל־האמר לי אדני אדני יבוא במלכות השמים כי אם־העשה רצון אבי שבשמים׃
\par 22 והיה ביום ההוא יאמרו רבים אלי אדני אדני הלא בשמך נבאנו ובשמך גרשנו שדים ובשמך עשינו נפלאות רבות׃
\par 23 אז אענה־בם לאמר מעולם לא ידעתי אתכם סורו ממני פעלי און׃
\par 24 לכן כל־השמע את־דברי אלה ועשה אתם אדמהו לאיש חכם אשר־בנה את־ביתו על־הצור׃
\par 25 וירד הגשם וישטפו הנחלים וינשבו הרוחות ויגעו בבית ההוא ולא נפל כי יסד על־הצור׃
\par 26 וכל־השמע את־דברי אלה ולא יעשה אתם ידמה לאיש בער אשר־בנה את־ביתו על־החול׃
\par 27 וירד הגשם וישטפו הנחלים וינשבו הרוחות ויפגעו בבית ההוא ויפל ותהי מפלתו גדולה׃
\par 28 ויהי ככלות ישוע לדבר את־הדברים האלה וישתומם המון העם על־תורתו׃
\par 29 כי היה מלמד אותם כאיש שלטון ולא כסופרים׃

\chapter{8}

\par 1 וירד מן־ההר וילך אחריו המון עם רב׃
\par 2 והנה איש מצרע בא וישתחו־לו ויאמר אדני אם־תרצה תוכל לטהרני׃
\par 3 וישלח ישוע את־ידו ויגע־בו ויאמר חפץ אנכי טהר וברגע נרפאה צרעתו׃
\par 4 ויאמר אליו ישוע ראה אל־תספר לאיש ולך הראה אל־הכהן והקרבת את־הקרבן אשר צוה משה לעדות להם׃
\par 5 ויהי כבאו אל־כפר־נחום ויגש אליו שר־מאה אחד ויתחנן־לו לאמר׃
\par 6 אדני הנה נערי נפל למשכב בביתי והוא נכה אברים ומענה עד־מאד׃
\par 7 ויאמר ישוע אליו אבא ורפאתיו׃
\par 8 ויען שר־המאה ויאמר אדני נקלתי מאשר תבא בצל קורתי רק דבר־נא דבר ונרפא נערי׃
\par 9 כי אנכי איש אשר תחת ממשלה וגם־יש תחת ידי אנשי צבא ואמרתי לזה לך והלך ולזה בוא ובא ולעבדי עשה־זאת ועשה׃
\par 10 וישמע ישוע ויתמה ויאמר אל־ההלכים אחריו אמן אמר אני לכם גם־בישראל לא־מצאתי אמונה רבה כזאת׃
\par 11 ואני אמר לכם רבים יבאו ממזרח וממערב ויסבו עם־אברהם ויצחק ויעקב במלכות השמים׃
\par 12 אבל בני המלכות המה יגרשו אל־החשך החיצון שם תהיה היללה וחרוק השנים׃
\par 13 ויאמר ישוע אל־שר־המאה לך וכאמונתך כן יהיה־לך וירפא נערו בשעה ההיא׃
\par 14 ויבא ישוע ביתה פטרוס וירא את־חמותו נפלת למשכב וחולת קדחת׃
\par 15 ויגע בידה ותרף ממנה הקדחת ותקם ותשרתם׃
\par 16 ויהי לעת ערב ויביאו אליו רבים אחוזי שדים ויגרש את־הרוחות בדבר פיו וירפא את כל־החולים׃
\par 17 למלאת את אשר דבר ישעיהו הנביא לאמר חלינו הוא נשא ומכאבינו סבלם׃
\par 18 ויהי כראות ישוע המון עם רב סביבתיו ויצו לעבר משם אל־עבר הים׃
\par 19 ויגש אליו אחד הסופרים ויאמר אליו רבי אלכה אחריך אל כל־אשר תלך׃
\par 20 ויאמר אליו ישוע לשועלים יש־חורים ולעוף השמים קנים ובן־האדם אין לו מקום להניח את־ראשו׃
\par 21 ואיש אחר מן־התלמידים אמר אליו אדני הניחה־לי ואלך בראשונה לקבר את־אבי׃
\par 22 ויאמר אליו ישוע לך אחרי והנח למתים לקבר את־מתיהם׃
\par 23 וירד אל־האניה וירדו אתו תלמידיו׃
\par 24 והנה סער גדול היה בים עד־אשר כסו הגלים את־האניה והוא ישן׃
\par 25 ויגשו אליו תלמידיו ויעירו אותו לאמר הושיענו אדנינו אבדנו׃
\par 26 ויאמר אליהם קטני אמונה מה חרדים אתם ויקם ויגער ברוחות ובים ותהי דממה רבה׃
\par 27 ויתמהו האנשים ויאמרו מי אפוא הוא אשר גם־הרוחות והים אליו ישמעון׃
\par 28 ויהי כבאו אל־עבר הים אל־ארץ הגדרים ויפגשוהו שני אנשים אחוזי שדים יצאים מבתי הקברות והמה רגזנים מאד עד אשר לא־יכל איש לעבר בדרך ההוא׃
\par 29 והנה הם צעקים לאמר מה לנו ולך ישוע בן האלהים הבאת הלם לענותנו בלא עת׃
\par 30 ושם עדר חזירים רבים רעים הרחק מהם׃
\par 31 ויתחננו אליו השדים לאמר אם תגרשנו תנה לנו לבוא בעדר החזירים׃
\par 32 ויאמר אליהם לכו ויצאו ויבאו בעדר החזירים והנה השתער כל־עדר החזירים מן־המורד אל־הים וימותו במים׃
\par 33 וינוסו הרעים ויבאו העירה ויגידו את־הכל ואת אשר נעשה לאחוזי השדים׃
\par 34 והנה כל־העיר יצאה לקראת ישוע וכראותם אתו ויבקשו ממנו לעבר מגבולם׃

\chapter{9}

\par 1 וירד באניה ויעבר ויבא אל־עירו׃
\par 2 והנה הם מביאים אליו איש נכה אברים והוא משכב על־המטה ויהי כראות ישוע את־אמונתם ויאמר אל־נכה האברים חזק בני נסלחו־לך חטאתיך׃
\par 3 והנה אנשים מן־הסופרים אמרו בלבבם מגדף הוא׃
\par 4 וישוע ראה את־מחשבתם ויאמר למה תחשבו רעה בלבבכם׃
\par 5 כי מה הנקל האמר נסלחו־לך חטאתיך אם־אמר קום התהלך׃
\par 6 אך למען תדעון כי בן־האדם יש־לו השלטן בארץ לסלח לחטאים ויאמר אל־נכה האברים קום שא את־מטתך ולך־לך אל־ביתך׃
\par 7 ויקם וילך לביתו׃
\par 8 והמון העם ראו וישתוממו וישבחו את־האלהים אשר נתן שלטן כזה לבני אדם׃
\par 9 ויהי בעבר ישוע משם וירא איש ישב בבית־המכס ושמו מתי ויאמר אליו לכה אחרי ויקם וילך אחריו׃
\par 10 ויהי בהסבו בביתו והנה מוכסים וחטאים רבים באו ויסבו עם־ישוע ותלמידיו׃
\par 11 ויראו הפרושים ויאמרו אל־תלמידיו מדוע יאכל רבכם עם־המוכסים והחטאים׃
\par 12 וישמע ישוע ויאמר אליהם החזקים אינם צריכים לרפא כי אם־החולים׃
\par 13 ואתם צאו ולמדו מה הוא שנאמר חסד חפצתי ולא זבח כי לא־באתי לקרא את־הצדיקים כי אם־את־החטאים (לתשובה)׃
\par 14 ויגשו אליו תלמידי יוחנן ויאמרו מדוע אנחנו והפרושים צמים הרבה ותלמידיך אינם צמים׃
\par 15 ויאמר אליהם ישוע איך יוכלו בני החפה להתאבל בעוד החתן עמהם הנה ימים באים ולקח מאתם החתן ואז יצומו׃
\par 16 אין אדם משים טלאי חדש על־שמלה בלה כי ינתק הטלאי מן־השמלה ויתרחב הקרע׃
\par 17 ואין נותנים יין חדש בנאדות בלים פן־יבקעו הנאדות והיין ישפך והנאדות יאבדו אבל נותנים את־היין החדש בנאדות חדשים ושניהם יחדו ישמרו׃
\par 18 ויהי הוא מדבר אליהם את־הדברים האלה והנה אחד השרים בא וישתחו־לו ויאמר עתה זה מתה בתי בא־נא ושים את־ידך עליה ותחיה׃
\par 19 ויקם ישוע וילך אחריו הוא ותלמידיו׃
\par 20 והנה אשה זבת דם שתים עשרה שנה נגשה מאחריו ותגע בכנף בגדו׃
\par 21 כי אמרה בלבה רק אם־אגע בבגדו אושע׃
\par 22 ויפן ישוע וירא אותה ויאמר חזקי בתי אמונתך הושיעה לך ותושע האשה מן־השעה ההיא׃
\par 23 ויבא ישוע אל־בית השר וירא את המחללים בחלילים ואת־העם ההומה ויאמר׃
\par 24 סורו מפה כי לא מתה הילדה אך ישנה היא וישחקו לו׃
\par 25 ויהי כאשר הוציאו את־העם משם ויבא הביתה ויאחז בידה ותקם הנערה׃
\par 26 ותצא השמועה הזאת בכל־הארץ ההיא׃
\par 27 ויעבר ישוע משם וילכו אחריו שני אנשים עורים והמה צעקים ואמרים חננו בן־דוד׃
\par 28 וכבואו הביתה נגשו אליו העורים ויאמר אליהם ישוע המאמינים אתם כי יש־לאל ידי לעשות זאת ויאמרו אליו הן אדנינו׃
\par 29 ויגע בעיניהם ויאמר יהי לכם כאמונתכם׃
\par 30 ותפקחנה עיניהם ויגער־בם ישוע ויאמר ראו פן־יודע לאיש׃
\par 31 והמה בצאתם השמיעו את־שמעו בכל־הארץ ההיא׃
\par 32 המה יצאו והנה הביאו אליו איש אלם אחוז שד׃
\par 33 ויגרש את־השד והאלם החל לדבר ויתמה המון האנשים ויאמרו מעולם לא־נראתה כזאת בישראל׃
\par 34 והפרושים אמרו על־ידי שר השדים מגרש הוא את השדים׃
\par 35 ויסב ישוע בכל־הערים והכפרים וילמד בכנסיותיהם ויבשר בשורת המלכות וירפא כל־מחלה וכל־מדוה בעם׃
\par 36 ובראותו את־ההמנים נכמרו רחמיו עליהם כי הם מתעלפים ונדחים כצאן אשר אין־להם רעה׃
\par 37 אז ידבר לתלמידיו ויאמר רב הקציר והפעלים מעטים׃
\par 38 לכן התחננו אל־בעל הקציר לשלח פעלים לקצירו׃

\chapter{10}

\par 1 ויקרא אליו את־שנים עשר תלמידיו ויתן להם שלטן על־רוחות הטמאה לגרשם ולרפוא כל־חלי וכל־מדוה׃
\par 2 ואלה שמות שנים עשר השליחים הראשון שמעון הנקרא פטרוס ואנדרי אחיו יעקב בן־זבדי ויוחנן אחיו׃
\par 3 פילפוס ובר־תלמי תומא ומתי המוכס יעקב בן־חלפי ו (לבי המכנה) תדי׃
\par 4 שמעון הקני ויהודה איש־קריות הוא המסר אתו׃
\par 5 את־שנים העשר האלה שלח ישוע ויצו אתם לאמר אל־דרך הגוים אל־תלכו ואל־עיר השמרונים אל־תבאו׃
\par 6 לכו אל־הצאן האבדות אשר לבית־ישראל׃
\par 7 ובלכתכם קראו לאמר מלכות השמים קרבה לבוא׃
\par 8 רפאו את החולים טהרו את המצרעים הקימו את המתים ואת השדים גרשו חנם לקחתם חנם תתנו׃
\par 9 לא־תקחו זהב ולא כסף ולא נחשת בחגוריכם׃
\par 10 ולא תרמיל לדרך ולא שתי כתנות ולא נעלים ולא מטה כי־ראוי לפעל די מחיתו׃
\par 11 וכל־עיר וכפר אשר תבאו שמה דרשו מי הוא הגון לזה בתוכה ושם שבו עד צאתכם׃
\par 12 ובבואכם אל־הבית שאלו־לו לשלום׃
\par 13 והיה אם־הגון הבית יבוא עליו שלומכם ואם־איננו הגון שלומכם אליכם ישוב׃
\par 14 וכל אשר לא־יקבל אתכם ולא ישמע לדבריכם ויצאתם מן־הבית ההוא ומן־העיר ההיא ונערתם את־עפר רגליכם׃
\par 15 אמן אמר אני לכם כי יקל לארץ־סדום ועמרה ביום הדין מן־העיר ההיא׃
\par 16 הנה אנכי שלח אתכם כשלח כבשים בין זאבים לכן היו ערומים כנחשים ותמימים כיונים׃
\par 17 והשמרו לכם מבני האדם כי ימסרו אתכם לסנהדריות ויכו אתכם בשוטים בכנסיותיהם׃
\par 18 ולפני משלים ומלכים תובאו למעני לעדות להם ולגוים׃
\par 19 וכי ימסרו אתכם אל־תדאגו איך תדברו ומה תדברו כי ינתן לכם בשעה ההיא את אשר תדברון׃
\par 20 כי לא אתם הם המדברים כי רוח אביכם הוא המדבר בפיכם׃
\par 21 ואח ימסר את־אחיו למות ואב ימסר את־בנו וקמו בנים באבותם וימיתו אותם׃
\par 22 והייתם שנואים לכל־אדם למען שמי והמחכה עד־עת קץ הוא יושע׃
\par 23 ואם־ירדפו אתכם בעיר אחת נוסו לעיר אחרת כי אמן אמר אני לכם לא תכלו לעבר ערי ישראל עד כי־יבוא בן־האדם׃
\par 24 אין תלמיד נעלה על־רבו ועבד על־אדניו׃
\par 25 דיו לתלמיד להיות כרבו ולעבד להיות כאדניו אם־לבעל הבית קראו בעל־זבול אף כי־לאנשי ביתו׃
\par 26 על־כן לא תיראו מפניהם כי אין דבר מכסה אשר לא יגלה ואין נעלם אשר לא יודע׃
\par 27 את אשר אני אמר לכם בחשך דברו באור ואשר ילחש לאזניכם השמיעו מעל הגגות׃
\par 28 ואל־תיראו מן־ההרגים את־הגוף ואת־הנפש לא־יוכלו להרג אך תיראו את אשר־יוכל לאבד גם את־הנפש גם את־הגוף בגיהנם׃
\par 29 הלא תמכרנה שתי צפרים באסר ואחת מהנה לא תפול ארצה מבלעדי אביכם׃
\par 30 ואתם גם־שערות ראשכם נמנות כלן׃
\par 31 לכן אל־תיראו הנה יקרתם מצפרים רבות׃
\par 32 הן כל־אשר יודה בי לפני האדם אודה־בו גם־אני לפני אבי שבשמים׃
\par 33 ואשר יכחש בי לפני האדם אכחש־בו גם־אני לפני אבי שבשמים׃
\par 34 אל־תחשבו כי באתי להטיל שלום בארץ לא באתי להטיל שלום כי אם־חרב׃
\par 35 כי באתי להפריד בין איש ואביו ובין בת ואמה ובין כלה וחמותה׃
\par 36 ואיבי איש אנשי ביתו׃
\par 37 האהב את־אביו ואת־אמו יותר ממני אינו כדי לי והאהב את־בנו ובתו יותר ממני אינו כדי לי׃
\par 38 ואשר לא־יקח את־צלובו והלך אחרי אינו כדי לי׃
\par 39 המצא את־נפשו יאבדנה והמאבד את־נפשו למעני הוא ימצאנה׃
\par 40 המקבל אתכם אותי הוא מקבל והמקבל אותי הוא מקבל את אשר שלחני׃
\par 41 המקבל נביא לשם נביא שכר נביא יקח והמקבל צדיק לשם צדיק שכר צדיק יקח׃
\par 42 והמשקה את־אחד הקטנים האלה רק כוס מים קרים לשם תלמיד אמן אמר אני לכם כי לא־יאבד שכרו׃

\chapter{11}

\par 1 ויהי ככלות ישוע לצות את־שנים עשר תלמידיו וילך משם ללמד ולקרא בעריהם׃
\par 2 ויוחנן שמע בבית הסהר את־מעשי המשיח וישלח שנים מתלמידיו׃
\par 3 ויאמר אליו האתה הוא הבא אם־נחכה לאחר׃
\par 4 ויען ישוע ויאמר להם לכו הגידו ליוחנן את־אשר שמעתם ואת־אשר ראיתם׃
\par 5 עורים ראים ופסחים מהלכים מצרעים מטהרים וחרשים שומעים ומתים קמים ועניים מתבשרים׃
\par 6 ואשרי האיש אשר לא־יכשל בי׃
\par 7 המה הלכו וישוע החל לדבר אל־המון העם על־אדות יוחנן ויאמר מה־זה יצאתם המדברה לראות הקנה אשר ינוע ברוח׃
\par 8 או מה־זה יצאתם לראות האיש לבוש בגדי עדנים הנה הלבשים עדנים בבתי המלכים המה׃
\par 9 ועתה מה־זה יצאתם לראות אם לראות איש נביא אכן אמר אני לכם אף־גדול הוא מנביא׃
\par 10 כי זה הוא אשר כתוב עליו הנני שלח מלאכי לפניך ופנה דרכך לפניך׃
\par 11 אמן אמר אני לכם לא קם בילודי אשה גדול מיוחנן המטביל והקטן במלכות השמים יגדל ממנו׃
\par 12 ומימי יוחנן המטביל ועד־הנה מלכות השמים נתפשה ביד חזקה והמתחזקים יחטפוה׃
\par 13 כי כל־הנביאים והתורה עד־יוחנן נבאו׃
\par 14 ואם־תרצו לקבל הנה הוא אליה העתיד לבוא׃
\par 15 מי אשר אזנים לו לשמע ישמע׃
\par 16 ואל־מי אדמה את־הדור הזה דומה הוא לילדים הישבים בשוקים וקראים לחבריהם לאמר׃
\par 17 חללנו לכם בחלילים ולא רקדתם קוננו לכם קינה ולא ספדתם׃
\par 18 כי־בא־יוחנן והוא לא אכל ולא שתה ויאמרו שד בו׃
\par 19 ויבא בן־האדם אכל ושתה והם אמרים הנה איש זולל וסבא ואהב מוכסים וחטאים ונצדקה החכמה בבניה׃
\par 20 אז החל להוכיח הערים אשר־רב גבורותיו נעשו בתוכן ולא שבו׃
\par 21 אוי לך כורזין אוי לך בית־צידה כי הגבורות אשר נעשו בקרבכן לו בצור ובצידון נעשו הלא־כבר שבו בשק ואפר׃
\par 22 אבל אני אמר לכם כי ביום הדין יקל לצור וצידון מכם׃
\par 23 ואת כפר־נחום המרוממה עד־השמים עד־שאול תורדי כי הגבורות אשר נעשו בתוכך לו בסדום נעשו כי עתה עמדה על־תלה עד־היום הזה׃
\par 24 אבל אני אמר לכם כי ביום הדין יקל לאדמת סדום ממך׃
\par 25 בעת ההיא ענה ישוע ואמר אודך אבי אדון השמים והארץ כי הסתרת את־אלה מן־החכמים והנבונים וגליתם לעוללים׃
\par 26 הן אבי כי כן היה רצון לפניך׃
\par 27 הכל נמסר־לי מאת אבי ואין מכיר את־הבן בלתי האב ואין מכיר את־האב בלתי הבן ואשר יחפץ הבן לגלות לו׃
\par 28 פנו אלי כל־העמלים והטעונים ואני אניח לכם׃
\par 29 קבלו עליכם את־עלי ולמדו ממני כי־ענו ושפל רוח אנכי ומצאו מרגוע לנפשתיכם׃
\par 30 כי עלי נעים וקל משאי׃

\chapter{12}

\par 1 בעת ההיא עבר ישוע בין הקמה ביום השבת ותלמידיו רעבו ויחלו לקטף מלילת ויאכלו׃
\par 2 ויראו הפרושים ויאמרו לו הנה תלמידיך עשים את אשר לא יעשה בשבת׃
\par 3 ויאמר אליהם הלא קראתם את אשר עשה דוד כאשר רעב הוא ואנשיו׃
\par 4 אשר בא אל־בית האלהים ויאכל את־לחם הפנים אשר איננו מתר לו ולאנשיו לאכל רק לכהנים לבדם׃
\par 5 והלא קראתם בתורה כי בשבתות יחללו הכהנים את־השבת במקדש ואין להם עון׃
\par 6 ואני אמר לכם כי יש־פה גדול מן־המקדש׃
\par 7 ולו ידעתם מה־הוא שנאמר חסד חפצתי ולא זבח לא הרשעתם את הנקים׃
\par 8 כי בן־האדם הוא גם־אדון השבת׃
\par 9 ויעבר משם אל־בית הכנסת שלהם׃
\par 10 והנה־שם איש וידו יבשה וישאלוהו המתר לרפא בשבת למען ימצאו עליו עלילת דברים׃
\par 11 ויאמר אליהם היש בכם אדם אשר־לו כבש אחד ונפל בבור בשבת ולא־יחזיק בו ויעלנו׃
\par 12 ומה־יקר אדם מן־הכבש לכן מתר לעשות טובה בשבת׃
\par 13 ויאמר אל־האיש פשט את־ידך ויפשט אתה ותרפא ותשב כידו האחרת׃
\par 14 ויצאו הפרושים ויתיעצו עליו לאבדו׃
\par 15 וידע ישוע ויסר משם וילך אחריו המון עם רב וירפאם כלם׃
\par 16 ויגער בם ויצו עליהם שלא יגלהו׃
\par 17 למלאת את אשר דבר ישעיהו הנביא לאמר׃
\par 18 הן עבדי בחרתי בו ידידי רצתה נפשי נתתי רוחי עליו ומשפט לגוים יוציא׃
\par 19 לא יצעק ולא ישא ולא ישמיע בחוץ קולו׃
\par 20 קנה רצוץ לא ישבור ופשתה כהה לא יכבנה עד־יוציא לנצח משפט׃
\par 21 ולשמו גוים ייחלו׃
\par 22 אז הובא אליו איש עור ואלם אשר אחזו שד וירפאהו וידבר האלם וגם ראה׃
\par 23 ויתמהו כל־המון העם ויאמרו הכי זה בן־דוד׃
\par 24 וישמעו הפרושים ויאמרו אין זה מגרש את־השדים כי אם־על־ידי בעל זבול שר השדים׃
\par 25 וישוע ידע את־מחשבותם ויאמר אליהם כל־ממלכה הנחלקה על־עצמה תחרב וכל־עיר ובית הנחלקים על־עצמם לא יכונו׃
\par 26 והשטן אם־יגרש את־השטן נחלק על־עצמו ואיככה תכון ממלכתו׃
\par 27 ואם־אני מגרש את־השדים בבעל־זבול בניכם במי יגרשו אתם על־כן המה יהיו שפטיכם׃
\par 28 ואם ברוח אלהים אני מגרש את־השדים הנה הגיעה אליכם מלכות האלהים׃
\par 29 או איך יוכל איש לבוא לבית הגבור ולגזל את־כליו אם־לא יאסר בראשונה את־הגבור ואחר ישסה את־ביתו׃
\par 30 כל אשר איננו אתי הוא לנגדי ואשר איננו מכנס אתי הוא מפזר׃
\par 31 על־כן אני אמר לכם כל־חטא וגדוף יסלח לאדם אך־גדוף הרוח לא יסלח לאדם׃
\par 32 וכל אשר ידבר דבר חרפה בבן־האדם יסלח לו והמחרף את־רוח הקדש לא יסלח לו לא־בעולם הזה ולא־לעולם הבא׃
\par 33 אמרו לעץ טוב ולפריו טוב או אמרו לעץ נשחת ולפריו נשחת כי בפריו נכר העץ׃
\par 34 ילדי צפעונים איכה תוכלו לדבר טוב ואתם רעים כי־משפעת הלב ידבר הפה׃
\par 35 איש טוב מאוצר לבו הטוב מוציא את־הטוב ואיש רע מאוצר הרע מוציא רע׃
\par 36 ואני אמר לכם כל־מלה בטלה אשר ידברו בני האדם יתנו עליה חשבון ביום הדין׃
\par 37 כי מדבריך תצדק ומדבריך תחיב׃
\par 38 ויענו אנשים מן־הסופרים והפרושים ויאמרו רבי חפצנו לראות אות על־ידך׃
\par 39 ויען ויאמר אליהם דור רע ומנאף מבקש־לו אות ואות לא ינתן־לו בלתי אם־אות יונה הנביא׃
\par 40 כי כאשר היה יונה במעי הדג שלשה ימים ושלשה לילות כן יהיה בן־האדם בלב האדמה שלשה ימים ושלשה לילות׃
\par 41 אנשי נינוה יעמדו למשפט עם־הדור הזה וירשיעוהו כי הם שבו בקריאת יונה והנה־פה גדול מיונה׃
\par 42 מלכת תימן תעמד למשפט עם־הדור הזה ותרשיענו כי באה מקצות הארץ לשמע את־חכמת שלמה והנה־פה גדול משלמה׃
\par 43 והרוח הטמאה אחרי צאתה מן־האדם תשטט במקמות ציה לבקש־לה מנוח ולא תמצא׃
\par 44 אז תאמר אשובה אל־ביתי אשר יצאתי משם ובאה ומצאה אתו מפנה ומטאטא ומהדר׃
\par 45 ואחר תלך ולקחה עמה שבע רוחות אחרות רעות ממנה ובאו ושכנו שם והיתה אחרית האדם ההוא רעה מראשיתו כן יהיה גם־לדור הרע הזה׃
\par 46 עודנו מדבר אל־המון העם והנה אמו ואחיו עמדו בחוץ והם מבקשים לדבר אתו׃
\par 47 ויגד אליו לאמר הנה אמך ואחיך עמדים בחוץ ומבקשים לדבר אתך׃
\par 48 ויען ויאמר אל־האיש המגיד לו מי היא אמי ומי הם אחי׃
\par 49 ויט ידו על־תלמידיו ויאמר הנה אמי ואחי׃
\par 50 כי כל העשה רצון אבי שבשמים הוא אח ואחות ואם לי׃

\chapter{13}

\par 1 ויהי ביום ההוא ויצא ישוע מן־הבית וישב על־הים׃
\par 2 ויקהלו אליו המון עם רב וירד אל־האניה וישב בה וכל־העם עמדים על־שפת הים׃
\par 3 וירב לדבר אליהם במשלים לאמר הנה הזורע יצא לזרע׃
\par 4 ויזרע ויפל מן־הזרע על־יד הדרך ויבאו העוף ויאכלהו׃
\par 5 ויש אשר נפל על־מקם הסלעים אשר אין שם אדמה הרבה וימהר לצמח כי אין לו עמק אדמה׃
\par 6 ויהי כזרח השמש ויצרב וייבש כי אין־לו שרש׃
\par 7 ויש אשר נפל בין הקצים ויעלו הקצים וימעכהו׃
\par 8 ויש אשר נפל על־האדמה הטובה ויתן פרי זה מאה שערים וזה ששים וזה שלשים׃
\par 9 מי אשר לו אזנים לשמע ישמע׃
\par 10 ויגשו אליו התלמידים ויאמרו למה זה במשלים תדבר אליהם׃
\par 11 ויען ויאמר כי לכם נתן לדעת את־סודות מלכות השמים ולהם לא נתן׃
\par 12 כי מי שיש־לו נתן ינתן לו ויעדיף ומי שאין לו גם מה־שיש־לו ינטל ממנו׃
\par 13 על־כן במשלים אדבר אליהם כי בראתם לא יראו ובשמעם לא ישמעו אף־לא יבינו׃
\par 14 ותקים בהם נבואת ישעיהו האמרת שמעו שמוע ואל־תבינו וראו ראו ואל־תדעו׃
\par 15 כי השמן לב־העם הזה ואזניו הכבד ועיניו השע פן־יראה בעיניו ובאזניו ישמע ולבבו יבין ושב ורפא לו׃
\par 16 ואתם אשרי עיניכם כי תראינה ואזניכם כי תשמענה׃
\par 17 כי־אמן אמר אני לכם נביאים וצדיקים רבים נכספו לראת את אשר אתם ראים ולא ראו ולשמע את אשר אתם שמעים ולא שמעו׃
\par 18 לכן אתם שמעו־נא את משל הזורע׃
\par 19 כל־איש שמע את־דבר המלכות ולא יבינהו ובא הרע וחטף את־הזרוע בלבבו הוא הנזרע על־יד הדרך׃
\par 20 והנזרע על־מקום הסלעים הוא השמע את־הדבר ומיד יקחנו בשמחה׃
\par 21 ולו אין שרש תחתיו ויקום רק לשעה ובהיות צרה ורדיפה בגלל הדבר יכשל כרגע׃
\par 22 והנזרע אל־הקצים הוא השמע את־הדבר ודאגת העולם הזה ונכלי העשר ימעכו את־הדבר ופרי לא־יהיה לו׃
\par 23 והנזרע על־האדמה הטובה הוא השמע את־הדבר ומבין אתו אף־יעשה פרי ונתן זה מאה שערים וזה ששים וזה שלשים׃
\par 24 וישם לפניהם משל אחר ויאמר מלכות השמים דומה לאדם אשר זרע זרע טוב בשדהו׃
\par 25 ויהי בהיות האנשים ישנים ויבא איבו ויזרע זונין בין החטים וילך לו׃
\par 26 וכאשר פרח הדשא ויעש פרי ויראו גם־הזונין׃
\par 27 ויגשו עבדי בעל־הבית ויאמרו אליו אדנינו הלא־זרע טוב זרעת בשדך ומאין לו הזונין׃
\par 28 ויאמר להם איש איב עשה זאת ויאמרו אליו העבדים התחפץ כי־נלך ונלקט אתם׃
\par 29 ויאמר לא פן־תלקטו את־הזונין ושרשתם גם את־החטים׃
\par 30 הניחו אתם ויגדלו שניהם יחד עד־הקציר והיה בעת הקציר ואמרתי לקוצרים לקטו בראשונה את־הזונין ואגדו אתם אגדות לשרפם ואת החטים אספו לאוצרי׃
\par 31 וישם לפניהם משל אחר ויאמר מלכות השמים דומה לגרגר של־חרדל אשר לקחו איש ויזרע בשדהו׃
\par 32 והוא קטן מכל־הזרועים וכאשר צמח גדול הוא מן־הירקות והיה לעץ עד־אשר יבאו עוף השמים וקננו בענפיו׃
\par 33 וישא עוד משלו ויאמר אליהם מלכות השמים דומה לשאר אשר לקחתו אשה ותטמן בשלש סאים קמח עד כי־יחמץ כלו׃
\par 34 כל־אלה דבר ישוע במשלים אל־המון העם ובבלי משל לא דבר אליהם דבר׃
\par 35 למלאת את אשר דבר הנביא לאמר אפתחה במשל פי אביעה חידות מני־קדם׃
\par 36 אז שלח ישוע את־המון העם ויבא הביתה ויגשו אליו תלמידיו ויאמרו באר־נא לנו את־משל זוני השדה׃
\par 37 ויען ויאמר אליהם הזורע את־הזרע הטוב הוא בן־האדם׃
\par 38 והשדה הוא העולם והזרע הטוב בני המלכות הם והזונין בני הרע המה׃
\par 39 והאיב אשר זרעם הוא השטן והקציר הוא קץ העולם והקצרים הם המלאכים׃
\par 40 והנה כאשר ילקטו הזונין ונשרפו באש כן יהיה לקץ העולם הזה׃
\par 41 בן־האדם ישלח את־מלאכיו ולקטו ממלכותו את כל־המכשלות ואת כל־פעלי האון׃
\par 42 והשליכו אתם אל־תנור האש שם תהיה היללה וחרק השנים׃
\par 43 אז יזהירו הצדיקים כשמש במלכות אביהם מי אשר לו אזנים לשמע ישמע׃
\par 44 עוד דומה מלכות השמים לאוצר טמון בשדה אשר מצאו איש ויטמנהו ובשמחתו ילך ומכר את־כל־אשר־לו וקנה את־השדה ההוא׃
\par 45 עוד דומה מלכות השמים לאיש סחר המבקש מרגליות טבות׃
\par 46 וכאשר מצא מרגלית אחת יקרה מאד הלך וימכר את־כל־אשר־לו ויקן אתה׃
\par 47 עוד דומה מלכות השמים למכמרת אשר השלכה לים ומינים שונים יאספו לתוכה׃
\par 48 וכאשר נמלאה העלו אתה אל־שפת הים וישבו וילקטו את־המינים הטובים לתוך הכלים ואת הרעים השליכו׃
\par 49 כן יהיה לקץ העולם המלאכים יצאו והבדילו את־הרשעים מתוך הצדיקים׃
\par 50 והשליכום אל־תנור האש שם תהיה היללה וחרק השנים׃
\par 51 ויאמר אליהם ישוע התבינו את־כל־אלה ויאמרו אליו הן אדנינו׃
\par 52 ויאמר אליהם על־כן כל־סופר מלמד למלכות השמים דומה לאיש בעל־בית המוציא מאוצרו חדשות וגם ישנות׃
\par 53 ויהי ככלות ישוע לדבר את־המשלים האלה ויעבר משם׃
\par 54 ויבא אל־ארצו וילמד אתם בבית הכנסת שלהם וישתוממו ויאמרו מאין לזה החכמה הזאת והגבורות׃
\par 55 הלא זה הוא בן־החרש הלא שם אמו מרים ואחיו יעקב ויוסי ושמעון ויהודה׃
\par 56 ואחיותיו הלא כלן אתנו הן ומאין איפוא לו כל־אלה׃
\par 57 ויהי להם למכשול ויאמר ישוע אליהם אין הנביא נקלה אם־לא בארצו ובביתו׃
\par 58 ולא־עשה שם גבורות רבות מפני חסר אמונתם׃

\chapter{14}

\par 1 בעת ההיא שמע הורדוס שר־רבע המדינה את שמע ישוע׃
\par 2 ויאמר אל־נעריו זה הוא יוחנן המטביל אשר נעור מן־המתים על־כן הכחות פעלים בו׃
\par 3 כי הורדוס תפש את־יוחנן ויאסרהו וישימהו בבית הסהר בגלל הורודיה אשת פילפוס אחיו׃
\par 4 כי אמר יוחנן אליו אסורה היא לך׃
\par 5 ויבקש להרגו ויירא את־ההמון כי לנביא חשבהו׃
\par 6 ויהי ביום הלדת הורדוס ותרקד בת־הורודיה בתוכם ותיטב בעיני הורדוס׃
\par 7 וישבע לה ויאמר מה־תשאל נפשך ואתן לך׃
\par 8 ואמה שמה את־הדברים בפיה ותשאל לאמר תנה־לי פה בקערה את־ראש יוחנן המטביל׃
\par 9 ויצר למלך אך בעבור השבועה והמסבים עמו צוה לתת לה׃
\par 10 וישלח וישא את־ראש יוחנן מעליו בבית הסהר׃
\par 11 ויביאו את־ראשו בקערה ויתנו בידי הנערה ותביאהו אל־אמה׃
\par 12 ויגשו תלמידיו וישאו את־גויתו ויקברוה וילכו ויגידו לישוע׃
\par 13 ויהי כשמעו את־זאת ויסר משם באניה אל־מקום חרבה ואין־איש אתו וישמעו המון העם וילכו אחריו ברגליהם מן־הערים׃
\par 14 ויצא ישוע וירא המון עם־רב ויהמו מעיו להם וירפא את־החלשים אשר בהם׃
\par 15 ויהי לעת ערב ויגשו אליו תלמידיו ויאמרו המקום חרב וגם־נטה היום שלחה את־המון העם וילכו אל־הכפרים לקנות להם אכל׃
\par 16 ויאמר אליהם אינם צריכים ללכת תנו־אתם להם לאכל׃
\par 17 ויאמרו אליו אין־לנו פה כי אם־חמשת ככרות־לחם ושני דגים׃
\par 18 ויאמר הביאום אלי הנה׃
\par 19 ויצו את־העם לשבת על־הדשא ויקח את־חמשת ככרות־הלחם ואת־שני הדגים וישא עיניו השמימה ויברך ויפרס ויתן את־הלחם לתלמידים והתלמידים נתנו לעם׃
\par 20 ויאכלו כלם וישבעו וישאו מן־הפתותים הנותרים שנים עשר סלים מלאים׃
\par 21 והאכלים כחמשת אלפים איש מלבד הנשים והטף׃
\par 22 ויאץ ישוע בתלמידיו לרדת באניה לעבר לפניו אל־עבר הים עד אשר־ישלח את־העם׃
\par 23 וישלח את־העם ויעל ההרה בדד להתפלל ויהי־ערב והוא לבדו שמה׃
\par 24 והאניה באה עד חצי הים והגלים יטרפה כי הרוח לנגדה׃
\par 25 ויהי באשמרת הרביעית ויבא אליהם ישוע והוא מהלך על־פני הים׃
\par 26 והתלמידים ראו אותו מהלך על־פני הים ויבהלו ויאמרו מראה־רוח הוא ויצעקו מפחד׃
\par 27 וימהר ישוע וידבר אליהם לאמר חזקו כי־אני הוא אל־תיראו׃
\par 28 ויען פטרוס ויאמר אליו אם־אתה הוא אדני צוה־נא ואבא אליך על־המים׃
\par 29 ויאמר בוא וירד פטרוס מן־האניה ויהלך על־פני המים לבוא אל־ישוע׃
\par 30 ויהי כראתו את־הרוח כי חזקה היא ויירא ויחל לטבע ויצעק ויאמר אדני הושיעני׃
\par 31 וימהר ישוע וישלח את־ידו ויחזק־בו ויאמר אליו קטן אמונה מה־לך כי חלק לבך׃
\par 32 הם עלו אל־האניה והרוח שככה׃
\par 33 ואנשי האניה נגשו וישתחוו־לו ויאמרו אבל בן־אלהים אתה׃
\par 34 ויעברו את־הים ויבאו ארצה גניסר׃
\par 35 ויכירו אתו אנשי המקום ההוא וישלחו אל־כל־סביבותיהם ויביאו אליו את כל־החולים׃
\par 36 ויבקשו ממנו רק לנגע בכנף בגדו וכל־הנגעים נושעו׃

\chapter{15}

\par 1 אז באו אל־ישוע הסופרים והפרושים אשר מירושלים׃
\par 2 ויאמרו מדוע תלמידיך עברים את קבלת הזקנים כי אינם נטלים ידיהם לסעודה׃
\par 3 ויען ויאמר אליהם מדוע גם־אתם עברים את־מצות אלהים למען קבלתכם׃
\par 4 כי האלהים צוה לאמר כבד את־אביך ואת־אמך ומקלל אביו ואמו מות יומת׃
\par 5 ואתם אמרים האמר לאביו ולאמו קרבן מה־שאתה נהנה לי אינו חיב בכבוד אביו ואמו׃
\par 6 ותפרו את־דבר האלהים למען קבלתכם׃
\par 7 חנפים היטב נבא עליכם ישעיהו לאמר׃
\par 8 נגש העם הזה בפיו ובשפתיו כבדוני ולבם רחק ממני׃
\par 9 ותהי יראתם אתי מצות אנשים מלמדה׃
\par 10 ויקרא אל־העם ויאמר להם שמעו והבינו׃
\par 11 לא הנכנס אל־הפה יטמא את־האדם כי אם־היוצא מן־הפה הוא מטמא את־האדם׃
\par 12 ויגשו אליו תלמידיו ויאמרו הידעת כי הפרושים שמעו את־הדבר הזה ויכשלו־בו׃
\par 13 ויען ויאמר כל־מטע אשר לא נטע אבי שבשמים עקור יעקר׃
\par 14 הניחו אותם מדריכים עורים המה לעורים וכי־ידריך עור את־העור ונפלו שניהם אל־השחת׃
\par 15 ויען פטרוס ויאמר אליו באר לנו את־המשל הזה׃
\par 16 ויאמר ישוע עדנה גם־אתם לא תשכילו׃
\par 17 העוד לא תדעו כי כל־הבא אל־הפה יורד אל־הכרש וישפך משם למוצאות׃
\par 18 אבל היוצא מן־הפה יוצא מן־הלב והוא מטמא את־האדם׃
\par 19 כי מן־הלב יוצאות מחשבות רע רציחות נאופים זנונים גנבות עדות שקר וגדופים׃
\par 20 אלה הם המטמאים את־האדם אבל אכילה בלא נטילת ידים לא תטמא את־האדם׃
\par 21 ויצא ישוע משם ויסר אל־גלילות צור וצידון׃
\par 22 והנה אשה כנענית יצאת מן־הגבולות ההם ותצעק אליו לאמר חנני אדני בן־דוד כי בתי מענה מאד על־ידי שד׃
\par 23 ולא־ענה אתה דבר ויגשו תלמידיו ויבקשו ממנו לאמר שלחה כי־צעקת היא אחרינו׃
\par 24 ויען ויאמר לא שלחתי בלתי אל־הצאן האבדות אשר לבית ישראל׃
\par 25 והיא באה ותשתחו לו ותאמר אדני עזרני׃
\par 26 ויען ויאמר לא־טוב לקחת את־לחם הבנים ולהשליכו לפני צעירי הכלבים׃
\par 27 ותאמר כן אדני אפס כי־גם־צעירי הכלבים יאכלו מן־הפרורים הנפלים מעל־שלחן אדניהם׃
\par 28 ויען ישוע ויאמר אליה אשה רבה אמונתך יהי־לך כרצונך ותרפא בתה מן־השעה ההיא׃
\par 29 ויעבר ישוע משם ויבא אל־ים הגליל ויעל ההרה וישב שם׃
\par 30 ויבאו אליו המון עם רב ועמהם פסחים עורים אלמים קטעים ורבים כהמה ויפילום לרגלי ישוע וירפאם׃
\par 31 ויתמהו העם בראותם את־האלמים מדברים והקטעים בריאים והפסחים מהלכים והעורים ראים וישבחו את־אלהי ישראל׃
\par 32 ויקרא ישוע אל־תלמידיו ויאמר נכמרו רחמי על־העם כי־זה עמדם עמדי שלשת ימים ואין להם מה־לאכל ואינני חפץ לשלחם רעבים פן־יתעלפו בדרך׃
\par 33 ויאמרו אליו התלמידים מאין לנו במדבר די־לחם להשביע את־המון רב כזה׃
\par 34 ויאמר ישוע אליהם כמה ככרות לחם לכם ויאמרו שבע ומעט דגים קטנים׃
\par 35 ויצו את־המון העם וישבו לארץ׃
\par 36 ויקח את־שבע ככרות הלחם ואת הדגים ויברך ויפרס ויתן אל־התלמידים והתלמידים נתנו לעם׃
\par 37 ויאכלו כלם וישבעו וישאו מן־הפתותים הנותרים שבעה דודים מלאים׃
\par 38 והאכלים ארבעת אלפים איש מלבד הנשים והטף׃
\par 39 וישלח את־העם וירד באניה ויבא אל־גבול מגדן׃

\chapter{16}

\par 1 ויגשו הפרושים והצדוקים לנסותו וישאלו מאתו להראותם אות מן־השמים׃
\par 2 ויען ויאמר להם בערב תאמרו יום־צח יהיה כי אדמו השמים׃
\par 3 ובבקר תאמרו היום סער כי־אדמו והתקדרו השמים חנפים אתם מכירים את־פני השמים ואתות העתים לא תכירו׃
\par 4 דור רע ומנאף מבקש־לו אות ואות לא ינתן־לו בלתי אם־אות יונה הנביא ויעזבם וילך לו׃
\par 5 ויבאו התלמידים אל־עבר הים והם שכחו לקחת אתם לחם׃
\par 6 ויאמר ישוע אליהם ראו והשמרו לכם משאר הפרושים והצדוקים׃
\par 7 ויחשבו כה וכה בקרבם ויאמרו על־דבר שלא־לקחנו אתנו לחם׃
\par 8 וידע ישוע ויאמר אליהם קטני אמונה מה־תחשבו בלבבכם אשר לא־לקחתם אתכם לחם׃
\par 9 העוד לא תשכילו ולא תזכרו את־חמשת ככרות־הלחם לחמשת אלפים איש וכמה סלים נשאתם׃
\par 10 ואת־שבע ככרות הלחם לארבעת אלפים איש וכמה דודים נשאתם׃
\par 11 איך לא תבינו כי לא על־הלחם אמרתי אליהם השמרו לכם משאר הפרושים והצדוקים׃
\par 12 אז הבינו כי לא אמר להם להשמר משאר הלחם כי אם־מלמוד הפרושים והצדוקים׃
\par 13 ויהי כבוא ישוע אל־גלילות קיסריה של־פילפוס וישאל את־תלמידיו לאמר מה־אמרים לי בני אדם מי הוא בן־האדם׃
\par 14 ויאמרו יש אמרים יוחנן המטביל הוא ויש אמרים אליהו ואחרים אמרים ירמיהו או אחד מן־הנביאים׃
\par 15 ויאמר אליהם ואתם מה־תאמרו לי מי אני׃
\par 16 ויען שמעון פטרוס ויאמר אתה הוא המשיח בן־אלהים חיים׃
\par 17 ויען ויאמר אליו אשריך שמעון בר־יונה כי־בשר ודם לא גלה־לך את־זאת כי אם־אבי שבשמים׃
\par 18 וגם־אני אמר לך כי אתה פטרוס ועל־הצור הזה אבנה את־קהלתי ושערי שאול לא יגברו עליה׃
\par 19 ואתן לך את־מפתחות מלכות השמים וכל־אשר תאסר על־הארץ אסור יהיה בשמים וכל־אשר תתיר על־הארץ מתר יהיה בשמים׃
\par 20 אז צוה על־תלמידיו אשר לא יספרו לאיש כי הוא המשיח׃
\par 21 מן־העת ההיא החל ישוע להגיד לתלמידיו כי צריך הוא ללכת ירושלים ויענה הרבה מידי הזקנים וראשי הכהנים והסופרים ויהרג וביום השלישי קום יקום׃
\par 22 ויקחהו פטרוס ויחל לגער־בו לאמר חס לך אדני אל־יהי־לך כזאת׃
\par 23 ויפן ויאמר לפטרוס סור מעלי השטן מכשול אתה לי כי לבך לדברי בני־אדם ולא לדברי אלהים׃
\par 24 ויאמר ישוע אל־תלמידיו איש כי־יחפץ ללכת אחרי יכחש בעצמו ונשא את־צלובו והלך אחרי׃
\par 25 כי החפץ להציל את־נפשו תאבד נפשו ממנו והמאבד נפשו למעני הוא ימצאנה׃
\par 26 כי מה־יועיל האדם שיקנה את־כל־העולם והשחית את־נפשו או מה־יתן האדם פדיון נפשו׃
\par 27 כי בן־האדם עתיד לבוא בכבוד אביו עם־מלאכיו ואז ישלם לכל־איש כמעשהו׃
\par 28 אמן אמר אני לכם כי יש בעמדים פה אשר לא־יטעמו טעם מיתה עד כי־יראו את־בן־האדם בא במלכותו׃

\chapter{17}

\par 1 ומקץ ששת ימים לקח לו ישוע את־פטרוס ואת־יעקב ואת־יוחנן אחיו ויעלם בדד על־הר גבוה׃
\par 2 וישתנה לעיניהם ויזהירו פניו כשמש ובגדיו כאור הלבינו׃
\par 3 והנה נראו אליהם משה ואליהו והם מדברים אתו׃
\par 4 ויען פטרוס ויאמר אל־ישוע אדני טוב לנו להיות פה אם־טוב בעיניך נעשה פה שלש סכות לך אחת ולמשה אחת ולאליהו אחת׃
\par 5 עודנו מדבר והנה ענן־אור הצל עליהם והנה קול מתוך הענן אמר זה־בני ידידי אשר רציתי בו אליו תשמעון׃
\par 6 ויהי כשמע התלמידים ויפלו על־פניהם וייראו מאד׃
\par 7 ויגש ישוע ויגע־בם ויאמר קומו אל־תיראו׃
\par 8 וישאו עיניהם ולא ראו איש בלתי ישוע לבדו׃
\par 9 וברדתם מן־ההר צוה עליהם ישוע לאמר לא תגידו לאיש את־דבר המראה עד אם־קם בן־האדם מעם המתים׃
\par 10 וישאלהו תלמידיו לאמר מה־זה אמרים הסופרים אליהו בוא יבוא בראשונה׃
\par 11 ויען ישוע ויאמר אליהם אכן אליהו יבא (בראשונה) והשיב את־הכל׃
\par 12 אבל אמר אני לכם אליהו כבר בא ולא הכירהו ויעשו־בו כרצונם וכן גם־בן־האדם יענה על־ידם׃
\par 13 אז הבינו התלמידים כי על־יוחנן המטביל דבר אליהם׃
\par 14 ויהי כבואם אל־המון העם ויגש אליו איש ויכרע על־ברכיו לנגדו׃
\par 15 ויאמר אדני רחם־נא על־בני כי־מכה ירח הוא וחליו רע כי־פעמים רבות הוא נפל באש ופעמים רבות אל־תוך המים׃
\par 16 ואביא אתו אל־תלמידיך ולא יכלו לרפא לו׃
\par 17 ויען ישוע ויאמר הוי דור חסר אמונה ופתלתל עד־מתי אהיה עמכם עד־מתי אשא אתכם הביאו אותו אלי הנה׃
\par 18 ויגער־בו ישוע ויצא השד ממנו וירפא הנער מן־השעה ההיא׃
\par 19 ויגשו התלמידים אל־ישוע והוא לבדו ויאמרו מדוע אנחנו לא יכלנו לגרשו׃
\par 20 ויאמר ישוע אליהם מפני חסר אמונתכם כי אמן אמר אני לכם אם־יש בכם אמונה כגרגר החרדל ואמרתם אל־ההר הזה העתק מזה שמה ונעתק ממקומו ואין דבר אשר יבצר מכם׃
\par 21 והמין הזה לא יצא כי אם־בתפלה ובצום׃
\par 22 ויהי בעברם בארץ הגליל ויאמר אליהם ישוע עתיד בן־האדם להמסר בידי אנשים׃
\par 23 ויהרגהו וביום השלישי קום יקום ויתעצבו מאד׃
\par 24 ויהי כבואם אל־כפר־נחום ויגשו אל־פטרוס גבאי מחצית השקל ויאמרו הלא יתן רבכם את־מחצית השקל׃
\par 25 ויאמר יתן ובבואו הביתה קדם אתו ישוע לשאל ויאמר מה־דעתך שמעון מלכי הארץ ממי יקחו מכס ומס מאת בניהם או מאת הזרים׃
\par 26 ויאמר פטרוס אליו מאת הזרים ויאמר לו ישוע אם־כן אפוא הבנים פטורים המה׃
\par 27 ואולם למען אשר־לא־נהיה להם למכשול לך אל־הים והשלכת חכה אל־תוכו ואת־הדג הראשון אשר יעלה שאהו וכאשר תפתח את־פיו תמצא בו מטבע אותו קח ושקלת על ידי ועל ידך׃

\chapter{18}

\par 1 בשעה ההיא נגשו התלמידים אל־ישוע ויאמרו מי אפוא הגדול במלכות השמים׃
\par 2 ויקרא ישוע אליו ילד קטן ויעמידהו בתוכם׃
\par 3 ויאמר אמן אמר אני לכם אם־לא תשובו להיות כילדים לא תבאו אל־מלכות השמים׃
\par 4 לכן כל־המשפיל את־עצמו כילד הזה הוא הגדול במלכות השמים׃
\par 5 והמקבל ילד אחד כזה בשמי אותי הוא מקבל׃
\par 6 המכשיל את־אחד מן־הקטנים האלה המאמינים בי נוח לו שיתלה פלח־רכב על־צוארו וטבע במצולות ים׃
\par 7 אוי לעולם מן־המכשלים כי המכשלים בוא יבאו אבל אוי לאיש ההוא אשר על־ידו יבוא המכשול׃
\par 8 ואם־תכשילך ידך או רגלך קצץ אותה והשלך ממ טוב לך לבוא לחיים פסח או קטע מהיות לך שתי ידים או־שתי רגלים ותשלך אל־אש עולם׃
\par 9 ואם־עינך תכשילך נקר אותה והשלך ממ טוב לך לבוא לחיים בעין אחת מהיות לך שתי עינים ותשלך אל־אש גיהנם׃
\par 10 ראו פן־תבזו אחד הקטנים האלה כי אמר אני לכם מלאכיהם ראים תמיד את־פני אבי שבשמים׃
\par 11 (כי בן־האדם בא להושיע את־האבד ׃)
\par 12 מה־דעתכם כי־יהיו לאיש מאה כבשים ואבד אחד מהם הלא יעזב את־התשעים ותשעה על־ההרים והלך לבקש את־האבד׃
\par 13 והיה כאשר ימצאהו אמן אמר אני לכם כי־ישמח עליו יותר מעל התשעים ותשעה אשר לא אבדו׃
\par 14 כן איננו רצון מלפני אביכם שבשמים שיאבד אחד מן־הקטנים האלה׃
\par 15 וכי יחטא־לך אחיך לך והוכחת אותו בינך לבינו ואם־ישמע אליך קנית לך אחיך׃
\par 16 ואם־לא ישמע ולקחת עמך עוד אחד או שנים כי על־פי שנים או שלשה עדים יקום כל־דבר׃
\par 17 ואם־לא ישמע אליהם והגדת אל־הקהל ואם־לא ישמע גם־אל־הקהל והיה לך כגוי וכמוכס׃
\par 18 אמן אמר אני לכם כל אשר־תאסרו על־הארץ אסור יהיה בשמים וכל אשר־תתירו על־הארץ מתר יהיה בשמים׃
\par 19 ועוד אמר אני לכם שנים מכם כי־יהיו לב אחד בארץ על־כל־דבר אשר ישאלו בוא יבוא להם מאת אבי שבשמים׃
\par 20 כי בכל־מקום אשר יאספו שנים או שלשה בשמי שם אני בתוכם׃
\par 21 ויגש אליו פטרוס ויאמר לו אדני כמה פעמים יחטא־לי אחי ומחלתי לו העד שבע פעמים׃
\par 22 ויאמר אליו ישוע לא־אמר לך עד־שבע פעמים כי עד־שבעים ושבע׃
\par 23 על־כן דומה מלכות השמים למלך בשר ודם שהיה יורד לחשבון עם־עבדיו׃
\par 24 וכאשר החל לחשב הובא לפניו איש אשר היה חיב לו עשרת אלפים ככרי כסף׃
\par 25 ולא היה־לו לשלם ויצו אדניו למכר אותו ואת־אשתו ואת־בניו ואת־כל־אשר־לו וישלם׃
\par 26 ויפל העבד על־פניו וישתחו לו לאמר אדני הארך־לי אפך ואשלם לך הכל׃
\par 27 ויהמו מעי אדני העבד ההוא ויפטרהו וימחל לו את חובו׃
\par 28 ויצא העבד ההוא מלפניו וימצא אחד מחבריו והוא חיב־לו מאה דינרים ויחזק־בו ויחנקהו לאמר שלם את אשר אתה חיב לי׃
\par 29 ויפל חברו לפני רגליו ויבקש ממנו לאמר הארך־לי אפך ואשלמה לך הכל׃
\par 30 והוא מאן וילך ויניחהו במשמר עד שישלם־לו את־חובו׃
\par 31 והעבדים חבריו ראו את־אשר נעשה ויעצבו מאד ויבאו ויגידו לאדניהם את־כל־אשר נעשה׃
\par 32 ויקרא אליו אדניו ויאמר לו אתה עבד בליעל את־כל־החוב ההוא מחלתי לך יען אשר־בקשת ממני׃
\par 33 הלא היה גם־עליך לרחם על חברך כאשר רחמתי־אני עליך׃
\par 34 ויקצף אדניו ויתנהו ביד הנגשים עד כי־ישלם את־כל־חובו׃
\par 35 ככה יעשה לכם גם־אבי שבשמים אם־לא תמחלו איש לאחיו בכל־לבבכם (על־חטאתם)׃

\chapter{19}

\par 1 ויהי ככלות ישוע לדבר את הדברים האלה ויסע מן־הגליל ויבא אל־גבול יהודה בעבר הירדן׃
\par 2 וילכו אחריו המון עם־רב וירפאם שם׃
\par 3 ויגשו אליו הפרושים לנסותו ויאמרו היוכל איש לשלח את־אשתו על־כל־דבר׃
\par 4 ויען ויאמר אליהם הלא קראתם כי מראש היצר זכר ונקבה ברא אתם׃
\par 5 ואמר על־כן יעזב־איש את־אביו ואת־אמו ודבק באשתו והיו שניהם לבשר אחד׃
\par 6 אם־כן אינם עוד שנים כי אם־בשר אחד לכן את אשר חבר האלהים אל־יפרד האדם׃
\par 7 ויאמרו אליו ולמה זה צוה משה לתת־לה ספר כריתת ולשלחה׃
\par 8 ויאמר אליהם מפני קשי לבבכם הניח לכם משה לשלח את־נשיכם ומראש לא היה הדבר כן׃
\par 9 ואני אמר לכם המשלח את־אשתו שלא על־דבר זנות ונשא אחרת נאף הוא (והנשא את־הגרושה נאף הוא)׃
\par 10 ויאמרו אליו התלמידים אם־זה משפט האיש את־אשתו לא טוב לקחת אשה׃
\par 11 ויאמר אליהם לא יוכל כל־אדם קבל את־הדבר הזה כי־אם אלה אשר־נתן להם׃
\par 12 יש סריסים אשר נולדו כן מבטן אמם ויש סריסים המסרסים על־ידי אדם ויש סריסים אשר סרסו עצמם למען מלכות השמים מי שיוכל לקבל יקבל׃
\par 13 אז יביאו אליו ילדים למען ישים עליהם את־ידיו ויתפלל ויגערו־בם התלמידים׃
\par 14 וישוע אמר הניחו לילדים ואל־תמנעום מבוא אלי כי לאלה מלכות השמים׃
\par 15 וישם את־ידיו עליהם ויעבר משם׃
\par 16 והנה־איש נגש אליו ויאמר רבי (הטוב) מה הטוב אשר אעשה ואקנה חיי עולם׃
\par 17 ויאמר אליו מה־זה תשאלני על־הטוב אין־טוב כי אם־אחד והוא האלהים ואם־חפצך לבוא לחיים שמר את־המצות׃
\par 18 ויאמר אליו מה הנה ויאמר ישוע אלה הן לא תרצח לא תנאף לא תגנב לא תענה עד שקר׃
\par 19 כבד את־אביך ואת־אימך ואהבת לרעך כמוך׃
\par 20 ויאמר אליו הבחור את־כל־אלה שמרתי מנעורי ומה חסרתי עוד׃
\par 21 ויאמר ישוע אליו אם־חפצך להיות שלם לך מכר את־רכשך ונתת לעניים והיה לך אוצר בשמים ושוב הלם והלכת אחרי׃
\par 22 ויהי כשמע הבחור את־הדבר הזה ויתעצב וילך כי נכסים רבים היו לו׃
\par 23 ויאמר ישוע אל־תלמידיו אמן אמר אני לכם קשה לעשיר לבוא אל־מלכות השמים׃
\par 24 ועוד אני אמר לכם נקל לגמל לעבר בנקב המחט מבא עשיר אל־מלכות האלהים׃
\par 25 והתלמידים כשמעם זאת השתוממו מאד ויאמרו מי אפוא יוכל להושע׃
\par 26 ויבט־בם ישוע ויאמר להם מבני אדם יפלא הדבר ומהאלהים לא יפלא כל־דבר׃
\par 27 ויען פטרוס ויאמר אליו הן אנחנו עזבנו את־הכל ונלך אחריך ומה־יהיה חלקנו׃
\par 28 ויאמר ישוע אליהם אמן אמר אני לכם אתם ההלכים אחרי בהתחדש הבריאה כאשר ישב בן־האדם על־כסא כבודו גם־אתם תשבו על־שנים עשר כסאות לשפט את־שנים עשר שבטי ישראל׃
\par 29 וכל־איש אשר עזב בתים ואחים ואחיות ואב ואם ואשת ובנים ושדות למען שמי הוא יקח מאה שערים וחיי עולם יירש׃
\par 30 ואולם רבים מן־הראשונים יהיו אחרונים ומן־האחרונים ראשונים׃

\chapter{20}

\par 1 כי דומה מלכות השמים לאיש בעל־בית אשר השכים בבקר ויצא לשכר פעלים לכרמו׃
\par 2 ויפסק עם הפעלים דינר ליום וישלחם אל־כרמו׃
\par 3 ויצא בשעה השלישית וירא אחרים עמדים בטלים בשוק׃
\par 4 ויאמר להם לכו גם־אתם אל־כרמי ואני אתן לכם כמשפט וילכו׃
\par 5 ויצא גם בשעה הששית גם בתשיעית ויעש כדבר הזה׃
\par 6 ויצא בשעת עשתי עשרה וימצא אחרים עמדים ויאמר אליהם למה אתם עמדים פה בטלים כל־היום׃
\par 7 ויאמרו לו כי לא־שכר אותנו איש ויאמר אליהם לכו גם־אתם אל־הכרם ושכרכם יתן לכם׃
\par 8 ויהי בערב ויאמר בעל הכרם אל־פקידו קרא את־הפעלים ותן להם את־שכרם החל באחרונים וכלה בראשונים׃
\par 9 ויבאו הנשכרים בשעת אחת עשרה ויקחו איש איש דינר אחד׃
\par 10 ובבא הראשונים דמו בנפשם כי יקחו יותר ויקחו גם־הם איש איש דינר אחד׃
\par 11 ויהי בקחתם וילונו על־בעל הבית לאמר׃
\par 12 אלה האחרונים לא עשו כי אם־שעה אחת ואתה השוית אתם לנו אשר סבלנו את־טרח היום וחמו׃
\par 13 ויען ויאמר אל־אחד מהם רעי לא הוניתי אתך הלא דינר פסקת עמי׃
\par 14 קח את־שלך ולך ואני רצוני שאתן לזה האחרון כמוך׃
\par 15 הלא אוכל לעשות בשלי כרצוני האם־תרע עינך על־אשר טוב אני׃
\par 16 כן יהיו האחרונים ראשונים והראשונים יהיו אחרונים (כי־רבים הם הקרואים ומעטים הנבחרים)׃
\par 17 ויהי כעלות ישוע ירושלים ויקח אליו את־שנים העשר לבדם ויאמר להם בדרך׃
\par 18 הננו עלים ירושלימה ובן־האדם ימסר לראשי הכהנים ולסופרים והרשיעהו למות׃
\par 19 ומסרו אותו לגוים להתל בו ולהכות אותו בשוטים ולצלב אותו וביום השלישי יקום׃
\par 20 אז נגשה אליו אם בני זבדי עם־בניה ותשתחו לו לבקש ממנו דבר׃
\par 21 ויאמר אליה מה־בקשתך ותאמר אליו אמר־נא וישבו שני־בני האלה אחד לימינך ואחד לשמאלך במלכותך׃
\par 22 ויען ישוע ויאמר לא ידעתם את אשר שאלתם היכל תוכלו לשתות את־הכוס אשר אני עתיד לשתותו ולהטבל טבילה אשר אני נטבל ויאמרו אליו נוכל׃
\par 23 ויאמר אליהם הן את־כוסי תשתו (וטבילה אשר אני נטבל תטבלו) ושבת לימיני ולשמאלי אין בידי לתתה בלתי לאשר הוכן להם מאת אבי׃
\par 24 ויהי כאשר שמעו־זאת העשרה ויכעסו אל־שני האחים׃
\par 25 וישוע קרא להם ויאמר אתם ידעתם כי־שרי הגוים רדים בהם והגדולים שלטים עליהם׃
\par 26 ואתם אל־יהי כן ביניכם כי החפץ להיות גדול בקרבכם יהי לכם למשרת׃
\par 27 והחפץ להיות לראש בקרבכם יהי לכם עבד׃
\par 28 כאשר בן־האדם לא בא למען אשר־ישרתוהו כי אם־לשרת ולתת את־נפשו כפר תחת רבים׃
\par 29 ויהי כצאתם מיריחו וילך אחריו המון עם־רב׃
\par 30 והנה שני־עורים ישבים על־יד הדרך וישמעו כי ישוע עבר ויצעקו לאמר חננו־נא אדנינו בן־דוד׃
\par 31 ויגער־בם העם להחשתם והם צעקו עוד ויאמרו אדנינו חננו־נא בן־דוד׃
\par 32 ויעמד ישוע ויקרא להם ויאמר מה־תרצו שאעשה לכם׃
\par 33 ויאמרו אליו אדנינו אשר תפקחנה עינינו׃
\par 34 ורחמי ישוע נכמרו ויגע בעיניהם ופתאם נפקחו עיניהם וילכו אחריו׃

\chapter{21}

\par 1 ויהי כאשר קרבו לירושלים ויבאו בית־פגי אל־הר הזיתים וישלח ישוע שנים מן־התלמידים׃
\par 2 ויאמר אליהם לכו אל־הכפר אשר ממולכם שם תמצאו אתון אסורה ועיר עמה התירו אתם והביאו אלי׃
\par 3 וכי־יאמר איש אליכם דבר ואמרתם האדון צריך להם ומיד ישלחם׃
\par 4 וכל־זאת היתה למלאת מה־שנאמר ביד הנביא לאמר׃
\par 5 אמרו לבת־ציון הנה מלכך יבוא לך עני ורכב על־חמור ועל־עיר בן־אתנות׃
\par 6 וילכו התלמידים ויעשו כאשר צוה אתם ישוע׃
\par 7 ויביאו את־האתון ואת־העיר וישימו עליהם את־בגדיהם ויושיבהו עליהם׃
\par 8 ורב ההמון פרשו את־בגדיהם על־הדרך ואחרים כרתו סעיפי עצים וישטחום על־הדרך׃
\par 9 והמון העם ההלכים לפניו ואחריו קראו לאמר הושע־נא לבן־דוד ברוך הבא בשם יהוה הושע־נא במרומים׃
\par 10 ויהי בבאו ירושלים ותהם כל־העיר ויאמרו מי זה׃
\par 11 ויאמרו המן העם זה הוא הנביא ישוע מנצרת אשר בגליל׃
\par 12 ויבא ישוע אל־מקדש האלהים ויגרש משם את כל־המוכרים והקונים במקדש ויהפך את־שלחנות השלחנים ואת־משבות מכרי היונים׃
\par 13 ויאמר אליהם הן כתוב כי ביתי בית תפלה יקרא ואתם שמתם אתו למערת פריצים׃
\par 14 ויגשו אליו עורים ופסחים במקדש וירפאם׃
\par 15 ויהי כראות ראשי הכהנים והסופרים את הנפלאות אשר עשה ואת הילדים הצעקים במקדש ואמרים הושע־נא לבן־דוד ויחר להם׃
\par 16 ויאמרו אליו השמע אתה את־אשר אמרים אלה ויאמר ישוע אליהם שמע אנכי הכי לא קראתם מפי עוללים ויונקים יסדת עז׃
\par 17 ויעזבם ויצא אל־מחוץ לעיר אל־בית־היני וילן שם׃
\par 18 ובבקר שב אל־העיר והוא רעב׃
\par 19 וירא תאנה אחת על־הדרך ויקרב אליה ולא־מצא בה מאומה בלתי העלים ויאמר אליה מעתה לא־יהיה ממך פרי עד־עולם ותיבש התאנה פתאם׃
\par 20 ויראו התלמידים ויתמהו ויאמרו איך יבשה התאנה פתאם׃
\par 21 ויען ישוע ויאמר אליהם אמן אמר אני לכם אם־תהיה בכם אמונה ולא חלק לבכם כמעשה התאנה הזאת תעשו ואף תאמרו אל־ההר הזה הנשא ונעתקת אל־תוך הים והיה כן׃
\par 22 וכל אשר תשאלו בתפלה ואתם מאמינים יבא לכם׃
\par 23 ויבא אל־המקדש וילמד שם וראשי הכהנים וזקני העם נגשו אליו ויאמרו באי־זו רשות אתה עשה אלה ומי נתן לך הרשות הזאת׃
\par 24 ויען ישוע ויאמר אליהם גם־אני אשאלה אתכם דבר אחד אשר אם־תגידו אתו לי גם־אני אגיד לכם באי־זו רשות אני עשה אלה׃
\par 25 טבילת יוחנן מאין היתה המשמים אם־מבני אדם ויחשבו בלבבם לאמר׃
\par 26 אם־נאמר משמים ואמר אלינו מדוע אפוא לא האמנתם בו ואם־נאמר מבני אדם יראים אנחנו את־המון העם כי־כלם חשבים את־יוחנן לנביא׃
\par 27 ויענו את־ישוע ויאמרו לא ידענו ויאמר אליהם גם־אני לא אמר לכם מה רשותי כי אעשה אלה׃
\par 28 אבל מה־דעתכם איש היה ולו שני בנים ויגש אל־הראשון ויאמר בני לך היום ועבד בכרמי׃
\par 29 ויען ויאמר לא חפצתי ואחרי־כן נחם וילך׃
\par 30 ויגש אל־השני וידבר כזאת גם־אליו ויען ויאמר הנני אדני ולא הלך׃
\par 31 מי משניהם עשה את־רצון אביו ויאמרו אליו הראשון ויאמר להם ישוע אמן אמר אני לכם המוכסים והזונות יקדמו אתכם לבוא אל־מלכות האלהים׃
\par 32 כי יוחנן בא אליכם בדרך צדקה ולא האמנתם לו והמוכסים והזונות הם האמינו לו ואתם ראיתם ולא נחמתם אחרי־כן להאמין לו׃
\par 33 שמעו משל אחר איש בעל־בית היה אשר נטע כרם ויעש גדר סביב לו ויחצב יקב ויבן מגדל בתוכו ויתנהו אל־כרמים וילך בדרך מרחוק׃
\par 34 ויהי בהגיע עת הבציר וישלח עבדיו אל־הכרמים לקחת את־פריו׃
\par 35 ויחזיקו הכרמים בעבדיו את־זה הכו ואת־זה הרגו ואת־זה סקלו׃
\par 36 ויוסף שלח עבדים אחרים רבים מן־הראשונים וגם־להם עשו כן׃
\par 37 ובאחרונה שלח אליהם את־בנו כי אמר מפני בני יגורו׃
\par 38 ויהי כראות הכרמים את־הבן ויאמרו איש אל־אחיו זה הוא היורש לכו ונהרגהו ונאחזה בנחלתו׃
\par 39 ויחזיקו בו וידחפוהו אל־מחוץ לכרם ויהרגו אתו׃
\par 40 ועתה כי־יבוא בעל הכרם מה־יעשה לכרמים ההם׃
\par 41 ויאמרו אליו ירע לרעים ויאבדם ואת־הכרם יתן לכרמים אחרים אשר ישיבו לו את־פריו בעתו׃
\par 42 ויאמר אליהם ישוע הכי לא־קראתם בכתובים אבן מאסו הבונים היתה לראש פנה מאת יהוה היתה זאת היא נפלאת בעינינו׃
\par 43 על־כן אני אמר לכם כי־תקח מכם מלכות האלהים ותסב לגוי אשר יעשה את־פריה׃
\par 44 (והנפל אל־האבן ההיא ישבר ואשר תפל עליו תשחקהו ׃)
\par 45 ויהי כשמע ראשי הכהנים והפרושים את־משליו ויבינו כי עליהם דבר׃
\par 46 ויבקשו לתפשו וייראו מפני רב־העם כי לנביא חשבהו׃

\chapter{22}

\par 1 ויסף ישוע דבר אליהם במשלים ויען ויאמר׃
\par 2 דומה מלכות השמים למלך בשר ודם אשר־עשה חתנה לבנו׃
\par 3 וישלח את־עבדיו לקרא הקרואים אל־החתנה ולא אבו לבוא׃
\par 4 ויסף שלח עבדים אחרים לאמר אמרו אל־הקרואים הנה ערכתי את־סעודתי שורי ומריאי טבוחים והכל מוכן באו אל־החתנה׃
\par 5 והם לא־שתו לבם לזאת וילכו להם זה אל־שדהו וזה אל־מסחרו׃
\par 6 והנשארים תפשו את־עבדיו ויתעללו בם ויהרגום׃
\par 7 ויקצף המלך וישלח צבאותיו ויאבד את־המרצחים ההם ואת־עירם שרף באש׃
\par 8 אז אמר אל־עבדיו הן החתנה מוכנה והקרואים לא היו ראוים לה׃
\par 9 לכן לכו־נא לראשי הדרכים וכל־איש אשר תמצאו קראו אל־החתנה׃
\par 10 ויצאו העבדים ההם אל־הדרכים ויאספו את־כל אשר מצאו גם־רעים גם־טובים וימלא בית־החתנה מסבים׃
\par 11 ויהי כבוא המלך לראות את־המסבים וירא בהם איש אשר איננו לבוש בגדי חתנה׃
\par 12 ויאמר אליו רעי איך באת הנה ואין עליך בגדי חתנה ויאלם׃
\par 13 ויאמר המלך למשרתים אסרו ידיו ורגליו ונשאתם והשלכתם אותו אל־החשך החיצון שם תהיה היללה וחרק השנים׃
\par 14 כי רבים הם הקרואים ומעטים הנבחרים׃
\par 15 וילכו הפרושים ויתיעצו איך יכשילהו בדבר פיו׃
\par 16 וישלחו אליו את־תלמידיהם ועמהם אנשי הורדוס לאמר רבי ידענו כי־איש אמת אתה ואת־דרך אלהים תורה באמת ולא תגור מפני איש כי אינך מכיר פני אדם׃
\par 17 לכן הגידה־נא לנו מה־דעתך המתר לתת־מס לקיסר אם־לא׃
\par 18 וישוע ידע את־רעתם ויאמר החנפים מה־תנסוני׃
\par 19 הראוני את־מטבע המס ויביאו לו דינר׃
\par 20 ויאמר אליהם הצורה הזאת והמכתב אשר עליו של־מי הם׃
\par 21 ויאמרו אליו של־קיסר ויאמר אליהם לכן תנו לקיסר את אשר לקיסר ולאלהים את אשר לאלהים׃
\par 22 וישמעו ויתמהו ויניחהו וילכו׃
\par 23 ביום ההוא נגשו אליו צדוקים והם האמרים אין תחית המתים וישאלו אתו לאמר׃
\par 24 רבי הן משה אמר איש כי־ימות ובנים אין־לו ויבם אחיו את־אשתו והקים זרע לאחיו׃
\par 25 ואתנו היו שבעה אחים והראשון נשא אשה וימת וזרע אין לו ויעזב את־אשתו לאחיו׃
\par 26 וכמו־כן גם השני וכן גם השלישי עד השבעה׃
\par 27 ואחרי כלם מתה גם־האשה׃
\par 28 ועתה בתחית המתים למי מן־השבעה תהיה לאשה כי לכלם היתה׃
\par 29 ויען ישוע ויאמר להם טעים אתם באשר אינכם יודעים את־הכתובים ולא את־גבורת האלהים׃
\par 30 כי בתחית המתים לא־ישאו נשים ולא תנשאנה כי יהיו כמלאכי אלהים בשמים׃
\par 31 ועל־דבר תחית המתים הלא קראתם את־הנאמר לכם מפי האלהים לאמר׃
\par 32 אנכי אלהי אברהם ואלהי יצחק ואלהי יעקב והוא איננו אלהי המתים כי אם־אלהי החיים׃
\par 33 וישמע המון העם וישתוממו על־תורתו׃
\par 34 והפרושים כשמעם כי סכר פי הצדוקים ויועדו יחדו׃
\par 35 וישאלהו חכם אחד מהם לנסותו לאמר׃
\par 36 רבי אי־זו היא מצוה גדולה בתורה׃
\par 37 ויאמר ישוע אליו ואהבת את יהוה אלהיך בכל־לבבך ובכל־נפשך ובכל־מדעך׃
\par 38 זאת היא המצוה הגדולה והראשונה׃
\par 39 והשנית דומה לה ואהבת לרעך כמוך׃
\par 40 בשתי המצות האלה תלויה כל־התורה והנביאים׃
\par 41 ויהי בהקהל הפרושים וישאלם ישוע לאמר׃
\par 42 מה־תאמרו למשיח בן־מי הוא ויאמרו אליו בן־דוד׃
\par 43 ויאמר אליהם ואיך קרא־לו דוד ברוח אדון באמרו׃
\par 44 נאם יהוה לאדני שב לימיני עד־אשית איביך הדם לרגליך׃
\par 45 ועתה אם־דוד קרא לו אדון איך הוא בנו׃
\par 46 ולא־יכל איש לענות אתו דבר ולא־ערב עוד איש את־לבו מן־היום ההוא לשאל אותו׃

\chapter{23}

\par 1 אז ידבר ישוע אל־המון העם ואל־תלמידיו לאמר׃
\par 2 הסופרים והפרושים ישבים על־כסא משה׃
\par 3 לכן כל אשר־יאמרו לכם שמרו ועשו רק השמרו מעשות כמעשיהם כי אמרים הם ואינם עשים׃
\par 4 כי אסרים משאת כבדים ועמסים על־שכם האנשים והם אינם רוצים להניעם אף באצבעם׃
\par 5 ועשים את־כל־מעשיהם להראות בהם לבני אדם כי מרחיבים את־תפליהם ומאריכים את־ציציותיהם׃
\par 6 ואהבים להסב ראשנים בסעודות ולשבת ראשנים בבתי כנסיות׃
\par 7 ושישאלו בשלומם בשוקים ושיקראו להם בני האדם רבי רבי׃
\par 8 ואתם אל־יקרא לכם רבי כי אחד הוא מוריכם המשיח ואתם אחים כלכם׃
\par 9 ואל־תקראו אב לאיש מכם בארץ כי אחד הוא אביכם אשר בשמים׃
\par 10 גם אל־יקרא לכם מורה כי מורה אחד לכם המשיח׃
\par 11 והגדול בכם יהי לכם למשרת׃
\par 12 כל־המרומם את־עצמו ישפל והמשפיל את־עצמו ירומם׃
\par 13 אבל אוי לכם הסופרים והפרושים החנפים כי סגרים אתם מפני האדם את מלכות השמים הן אתם לא־תבאו בה ואת הבאים לא תניחו לבוא׃
\par 14 (ואוי לכם הסופרים והפרושים החנפים כי־בלעים אתם את־בתי האלמנות ומאריכים בתפלה למראה עינים תחת זאת משפט גדול יתר מאד תשפטו ׃)
\par 15 אוי לכם הסופרים והפרושים החנפים כי־סובבים אתם בים וביבשה למען גיר איש אחד וכי יתגיר תעשו אותו לבן־גיהנם כפלים ככם׃
\par 16 אוי לכם מנהיגים עורים האמרים הנשבע בהיכל אין־זאת מאומה והנשבע בזהב ההיכל חיב׃
\par 17 כסילים ועורים כי מה־הוא הגדול אם־הזהב או ההיכל המקדש את־הזהב׃
\par 18 ואמרתם הנשבע במזבח אין מאומה והנשבע בקרבן אשר־עליו חיב׃
\par 19 כסילים ועורים כי מה־הוא הגדול אם־הקרבן או המזבח המקדש את־הקרבן׃
\par 20 לכן הנשבע במזבח נשבע בו ובכל אשר עליו׃
\par 21 והנשבע בהיכל נשבע בו ובשוכן בו׃
\par 22 והנשבע בשמים נשבע בכסא אלהים ובישב עליו׃
\par 23 אוי לכם הסופרים והפרושים החנפים כי מעשרים אתם את־המנתא ואת־השבת ואת־הכמן ותניחו את החמורות בתורה את־המשפט ואת־החסד ואת־האמונה והיה לכם לעשות את אלה ולא להניח גם־את־אלה׃
\par 24 מנהיגים עורים המסננים את היתוש ובלעים את הגמל׃
\par 25 אוי לכם הסופרים והפרושים החנפים כי מטהרים אתם את־הכוס ואת־הקערה מחוץ ותוכן מלא גזל וגרגרנות׃
\par 26 פרוש עור טהר בראשונה את־תוך הכוס למען תטהר גם־מחוץ׃
\par 27 אוי לכם הסופרים והפרושים החנפים כי־דמים אתם לקברים המסידים הנראים נאים מחוץ ותוכם מלא עצמות מתים וכל־טמאה׃
\par 28 ככה צדיקים אתם למראה עיני בני אדם ותוככם מלא חנפה ואון׃
\par 29 אוי לכם הסופרים והפרושים החנפים כי בונים אתם קברי הנביאים ותיפו את־ציוני קברות הצדיקים׃
\par 30 ואמרתם אם־היינו בימי אבותינו לא־היתה ידנו עמהם לשפך דם הנביאים׃
\par 31 והנה אתם מעידים בעצמכם שבנים אתם לרוצחי הנביאים׃
\par 32 ובכן מלאו אתם סאת אבותיכם׃
\par 33 נחשים ילדי צפעונים איך תמלטו מדין גיהנם׃
\par 34 לכן הנני שלח לכם נביאים וחכמים וסופרים ומהם תהרגו ותצלבו ומהם תכו בשוטים בכנסיותיכם ותרדפום מעיר לעיר׃
\par 35 למען יבא עליכם כל־דם נקי הנשפך בארץ מדם־הבל הצדיק עד־דם זכריה בן־ברכיה אשר רצחתם אותו בין ההיכל ולמזבח׃
\par 36 אמן אמר אני לכם בא יבא כל־אלה על־הדור הזה׃
\par 37 ירושלים ירושלים ההרגת את־הנביאים והסקלת את השלוחים אליה כמה פעמים חפצתי לקבץ את־בניך כתרנגלת המקבצת את־אפרחיה תחת כנפיה ולא אביתם׃
\par 38 הנה ביתכם יעזב לכם שמם׃
\par 39 כי אני אמר לכם מעתה לא תראוני עד אשר תאמרו ברוך הבא בשם־יהוה׃

\chapter{24}

\par 1 ויצא־ישוע מן־המקדש ללכת לדרכו ויגשו תלמידיו להראותו את־בניני המקדש׃
\par 2 ויען ישוע ויאמר אליהם הראיתם את־כל־אלה אמן אמר אני לכם לא־תשאר פה אבן על־אבן אשר לא תתפרק׃
\par 3 וישב על־הר הזיתים ויגשו אליו התלמידים לבדם ויאמרו אמר־נא לנו מתי תהיה זאת ומה אות בואך ואות קץ העולם׃
\par 4 ויען ישוע ויאמר להם ראו פן־יתעה אתכם איש׃
\par 5 כי רבים יבאו בשמי לאמר אני הוא המשיח והתעו רבים׃
\par 6 ואתם עתידים לשמע מלחמות ושמעות מלחמה ראו פן־תבהלו כי־היו תהיה כל־זאת אך עדן אין הקץ׃
\par 7 כי יקום גוי על־גוי וממלכה על־ממלכה והיה רעב ודבר ורעש הנה והנה׃
\par 8 וכל־אלה רק ראשית החבלים׃
\par 9 אז יסגירו אתכם לצרה והמיתו אתכם והייתם שנואים לכל־הגוים למען שמי׃
\par 10 ואז יכשלו רבים ומסרו איש את־רעהו ושנאו איש את־אחיו׃
\par 11 ונביאי שקר רבים יקומו והתעו רבים׃
\par 12 ומפני אשר ירבה הפשע תפוג אהבת הרבים׃
\par 13 והמחכה עד־עת קץ הוא יושע׃
\par 14 ותקרא בשורת המלכות הזאת בכל־הארץ לעדות לכל־הגוים ואחר יבוא הקץ׃
\par 15 לכן כאשר תראו את־שקוץ משמם אשר אמר דניאל הנביא עומד במקום קדוש הקרא יבין׃
\par 16 אז נוס ינוסו אנשי יהודה אל־ההרים׃
\par 17 ואשר על־הגג אל־ירד לשאת דבר מביתו׃
\par 18 ואשר בשדה אל־ישב הביתה לשאת את־מלבושו׃
\par 19 ואוי להרות ולמיניקות בימים ההם׃
\par 20 אך התפללו שלא תהיה מנוסתכם בחרף ולא בשבת׃
\par 21 כי אז תהיה צרה גדולה אשר כמוה לא־נהיתה מראשית הולם ועד־עתה וכמוה לא תוסף׃
\par 22 ולולא נקצרו הימים ההם לא ינצל כל־בשר אך למען הבחירים יקצרו הימים ההם׃
\par 23 וכי־יאמר אליכם איש בעת ההיא הנה־פה המשיח או הנו־שם אל־תאמינו׃
\par 24 כי יקומו משיחי שקר ונביאי שקר ויתנו אתות גדלות ומופתים למען התעות אף את־הבחירים אם־יוכלו׃
\par 25 הנה מראש הגדתי לכם׃
\par 26 לכן כי־יאמרו אליכם הנו במדבר אל־תצאו הנו בחדרים אל־תאמינו׃
\par 27 כי כברק היוצא ממזרח ומאיר עד־המערב כן יהיה גם־בואו של־בן־האדם׃
\par 28 כי באשר החלל שם יקבצו הנשרים׃
\par 29 ומיד אחרי צרת הימים ההם תחשך השמש והירח לא יגיה אורו והכוכבים יפלו מן־השמים וחילי השמים יתמוטטו׃
\par 30 אז יראה אות בן־האדם בשמים וספדו כל־משפחות הארץ וראו את־בן־האדם בא עם־ענני השמים בגבורה וכבוד רב׃
\par 31 ושלח את־מלאכיו בקול שופר גדול וקבצו את־בחיריו מארבע הרוחות למקצה השמים ועד קצה השמים׃
\par 32 ומן־התאנה למדו את־המשל הזה כאשר ירטב ענפה ופרחו עליה ידעתם כי קרוב הקיץ׃
\par 33 כן גם־אתם בראותכם את־כל־אלה דעו כי־קרוב הוא בפתח׃
\par 34 אמן אמר אני לכם כי לא יעבר הדור הזה עד אשר־יהיו כל־אלה׃
\par 35 השמים והארץ יעברו ודברי לא יעברון׃
\par 36 והיום ההוא והשעה ההיא אין איש יודע גם־לא מלאכי השמים גם־לא הבן בלתי אבי לבדו׃
\par 37 וכימי נח כן יהיה גם־בואו של־בן־האדם׃
\par 38 כי כאשר לפני ימי המבול היו אכלים ושתים נשאים נשים ונתנים נשים לאנשים עד־היום אשר־בא נח אל־התבה׃
\par 39 ולא ידעו עד־בוא המבול וימח את־כלם כן יהיה גם־בואו של־בן־האדם׃
\par 40 אז יהיו שנים בשדה ויאסף אחד והאחד יעזב׃
\par 41 שתים טוחנות ברחים ותאסף אחת ואחת תעזב׃
\par 42 לכן שקדו כי אינכם יודעים באי־זו שעה יבא אדניכם׃
\par 43 ואת־זאת דעו אשר לו־ידע בעל הבית באי־זו אשמורה יבא הגנב כי־עתה שקד ולא הניח לחתר את־ביתו׃
\par 44 לכן היו נכונים גם־אתם כי בשעה אשר לא תדמו יבוא בן־האדם׃
\par 45 מי הוא אפוא העבד הנאמן והנבון אשר הפקידו אדניו על־עבדיו לתת להם את־אכלם בעתו׃
\par 46 אשרי העבד אשר יבוא אדניו וימצאהו עשה כן׃
\par 47 אמן אמר אני לכם כי יפקידהו על־כל־אשר־לו׃
\par 48 ואם־יאמר העבד הרע בלבו מאחר אדני לבוא׃
\par 49 והכה את־חבריו ואכל ושתה עם־הסובאים׃
\par 50 בוא יבוא אדני העבד ההוא ביום לא יצפה ובשעה לא ידע׃
\par 51 וישסף אתו וישים את־חלקו עם־החנפים שם תהיה היללה וחרק השנים׃

\chapter{25}

\par 1 אז תדמה מלכות השמים לעשר עלמות אשר לקחו את־נרותיהן ותצאנה לקראת החתן׃
\par 2 חמש מהן חכמות וחמש כסילות׃
\par 3 ותקחנה הכסילות את־הנרות ולא־לקחו עמהן שמן׃
\par 4 והחכמות לקחו שמן בכליהן ואת נרותיהן׃
\par 5 וכאשר אחר החתן לבוא ותנמנה כלן ותרדמנה׃
\par 6 ויהי בחצות הלילה וישמע קול תרועה הנה החתן צאינה לקראתו׃
\par 7 אז התעוררו כל־העלמות ההן ותיטבנה את־נרותיהן׃
\par 8 ותאמרנה הכסילות אל־החכמות תנה לנו משמנכן כי יכבו נרותינו׃
\par 9 ותענינה החכמות לאמר לא כן פן־לא יספיק לנו ולכן כי אם־לכנה אל־המוכרים וקנינה לכן׃
\par 10 ויהי הנה הלכות לקנות והחתן בא ותבאנה הנכנות עמו אל־החתנה ותסגר הדלת׃
\par 11 ואחר באו גם־יתר העלמות ותאמרנה אדנינו אדנינו פתח־לנו׃
\par 12 ויען ויאמר אמן אמר אני לכן לא ידעתי אתכן׃
\par 13 לכן שקדו כי אינכם יודעים את־היום ואת־השעה (אשר יבא בה בן־האדם)׃
\par 14 כי הדבר דמה לאיש נסע למרחוק אשר קרא אל־עבדיו ויפקד בידם את־רכושו׃
\par 15 ויתן לזה חמש ככרים ולזה שתים ולזה אחת לכל־איש לפי יכלתו וימהר ויסע משם׃
\par 16 וילך האיש הלקח חמש ככרים ויסחר בהן ויעש חמש ככרים אחרות׃
\par 17 וכן הלקח שתים גם־הוא הרויח שתים אחרות׃
\par 18 ולקח האחת הלך ויחפר באדמה ויטמן את־כסף אדניו׃
\par 19 ואחרי ימים רבים בא אדוני העבדים ההם ויעש חשבון עמהם׃
\par 20 ויגש הלקח חמש הככרים ויבא חמש ככרים אחרות ויאמר אדני חמש ככרים הפקדת בידי הנה חמש ככרים אחרות הרוחתי בהן׃
\par 21 ויאמר אליו אדניו הטיבת לעשות עבד טוב ונאמן כי במעט נאמן היית ועל־הרבה אפקידך בוא לשמחת אדניך׃
\par 22 ויגש גם־לקח הככרים ויאמר אדני ככרים הפקדת בידי הנה ככרים הרוחתי בהן׃
\par 23 ויאמר אליו אדניו הטיבת לעשות עבד טוב ונאמן במזער נאמן היית ועל־הרבה אפקידך בוא לשמחת אדניך׃
\par 24 ויגש גם־הלקח את־הככר האחת ויאמר אדני ידעתיך כי־איש קשה אתה קצר באשר לא זרעת וכנס מאשר לא פזרת׃
\par 25 ואירא ואלך ואטמן את־ככרך באדמה ועתה הא־לך אשר־לך׃
\par 26 ויען אדניו ויאמר אליו העבד הרע והעצל אתה ידעת כי־קצר אנכי באשר לא זרעתי וכנס מאשר לא פזרתי׃
\par 27 לכן היה עליך לתת את־כספי לשלחנים ואני בבואי הייתי לקח את אשר־לי ותרביתו׃
\par 28 על־כן שאו ממנו את הככר ותנו אל־האיש אשר־לו עשר הככר׃
\par 29 כי מי אשר יש־לו ינתן לו ויעדיף ומי אשר אין־לו יקח ממנו גם את אשר־לו׃
\par 30 ואת־עבד הבליעל השליכו אל־החשך החיצון שם תהיה היללה וחרק השנים׃
\par 31 והיה כי יבוא בן־האדם בכבודו וכל־המלאכים הקדשים עמו וישב על־כסא כבודו׃
\par 32 ונאספו לפניו כל־הגוים והפריד ביניהם כאשר יפריד הרעה בין הכבשים ובין העתודים׃
\par 33 והציב את־הכבשים לימינו ואת העתודים לשמאלו׃
\par 34 אז יאמר המלך אל־הנצבים לימינו באו ברוכי אבי ורשו את־המלכות המוכנה לכם למן־הוסד העולם׃
\par 35 כי רעב הייתי ותאכילני צמא הייתי ותשקוני ארח הייתי ותאספוני׃
\par 36 ערום ותכסוני חולה ותבקרוני במשמר הייתי ותבאו אלי׃
\par 37 וענו הצדיקים ואמרו אדנינו מתי ראינוך רעב ונכלכלך או צמא ונשקה אותך׃
\par 38 ומתי ראינוך ארח ונאספ או ערם ונכס׃
\par 39 ומתי ראינוך חולה או במשמר ונבא אליך׃
\par 40 והמלך יענה ויאמר אליהם אמן אמר אני לכם מה־שעשיתם לאחד מאחי הצעירים האלה לי עשיתם׃
\par 41 ואז יאמר גם אל־הנצבים לשמאלו לכו מעלי ארורים אל־אש עולם המוכנה לשטן ולמלאכיו׃
\par 42 כי רעב הייתי ולא האכלתם אותי צמא הייתי ולא השקיתם אותי׃
\par 43 ארח הייתי ולא אספתם אותי ערום ולא כסיתם אותי חולה ובמשמר ולא בקרתם אותי׃
\par 44 וענו גם־הם ואמרו אדנינו מתי ראינוך רעב או צמא או ארח או ערום או חולה או במשמר ולא שרתנוך׃
\par 45 אז יענה אתם לאמר אמן אמר אני לכם מה־שלא עשיתם לאחד מן־הצעירים האלה גם־לי לא עשיתם׃
\par 46 והלכו אלה למעצבת עולם והצדיקים לחיי עולם׃

\chapter{26}

\par 1 ויהי ככלות ישוע לדבר את כל־הדברים האלה ויאמר אל־תלמידיו׃
\par 2 אתם ידעתם כי עוד יומים והפסח בא ובן־האדם ימסר להצלב׃
\par 3 ויקהלו ראשי הכהנים והסופרים וזקני העם אל־חצר הכהן הגדול ושמו קיפא׃
\par 4 ויועצו יחדו לתפש את־ישוע בערמה ולהמיתו׃
\par 5 ויאמרו אך־לא בחג פן־תהיה מהומה בעם׃
\par 6 ויהי בהיות ישוע בית היני בבית שמעון המצרע׃
\par 7 ותקרב אליו אשה ובידה פך מרקחת יקרה מאד ותצק על־ראשו בהסיבו לאכל׃
\par 8 ויראו התלמידים ויכעסו ויאמרו על־מה האבוד הזה׃
\par 9 כי המרקחת הזאת היתה ראויה להמכר במחיר רב ולתת לעניים׃
\par 10 וידע ישוע ויאמר אליהם למה תלאו את־האשה הלא מעשה טוב עשתה עמדי׃
\par 11 כי העניים בכל־עת אתכם ואנכי אינני בקרבכם בכל־עת׃
\par 12 כי אשר שפכה את־המרקחת הזאת על־גופי לחנט אותי עשתה זאת׃
\par 13 אמן אמר אני לכם בכל־מקום אשר תקרא הבשורה הזאת בכל־העולם גם את־אשר עשתה היא יספר לזכרון לה׃
\par 14 וילך אחד משנים העשר ושמו יהודה איש־קריות אל־ראשי הכהנים׃
\par 15 ויאמר מה־תתנו לי ואמסרנו בידכם וישקלו־לו שלשים כסף׃
\par 16 ומן־העת ההיא בקש תאנה למסר אותו׃
\par 17 ויהי בראשון לחג המצות ויגשו התלמידים אל־ישוע לאמר איפה נכין לך לאכל את־הפסח׃
\par 18 ויאמר לכו העירה אל־פלני אלמני ואמרתם אליו כה אמר רבנו עתי קרובה ובביתך אעשה את־הפסח עם־תלמידי׃
\par 19 ויעשו התלמידים כאשר צום ישוע ויכינו את־הפסח׃
\par 20 ויהי בערב ויסב עם־שנים העשר׃
\par 21 ובאכלם ויאמר אמן אמר אני לכם אחד מכם ימסרני׃
\par 22 ויתעצבו מאד ויחלו איש איש לאמר לו האנכי הוא אדני׃
\par 23 ויען ויאמר האיש אשר טבל עמי את־ידו בקערה הוא ימסרני׃
\par 24 הן בן־האדם הלוך ילך ככתוב עליו ואוי לאיש אשר על־ידו ימסר בן־האדם טוב לאיש ההוא שלא נולד׃
\par 25 ויען יהודה המסר אותו ויאמר רבי האני הוא ויאמר אליו אתה אמרת׃
\par 26 ויהי באכלם ויקח ישוע את־הלחם ויברך ויפרס ויתן לתלמידים ויאמר קחו ואכלו זה הוא גופי׃
\par 27 ויקח את־הכוס ויברך ויתן להם ויאמר שתו ממנה כלכם׃
\par 28 כי זה הוא דמי דם־הברית החדשה הנשפך בעד רבים לסליחת חטאים׃
\par 29 ואני אמר לכם לא אשתה מעתה מפרי הגפן הזה עד היום ההוא אשר אשתה אתו עמכם והוא חדש במלכות אבי׃
\par 30 ויהי אחרי קראם את־ההלל ויצאו אל־הר הזיתים׃
\par 31 אז אמר אליהם ישוע אתם כלכם תכשלו בי הלילה כי כתוב אכה את־הרעה ותפוצין הצאן׃
\par 32 ואחרי קומי אלך לפניכם הגלילה׃
\par 33 ויען פטרוס ויאמר לו גם כי־יכשלו בך כלם אני לא אכשל לעולם׃
\par 34 ויאמר אליו ישוע אמן אמר אני לך כי בלילה הזה בטרם יקרא התרנגול תכחש בי שלש פעמים׃
\par 35 ויאמר אליו פטרוס גם אם עלי למות אתך לא אכחש בך וכן אמרו גם כל־התלמידים׃
\par 36 אחרי־כן בא אתם ישוע אל־חצר הנקרא גת־שמני ויאמר אל־התלמידים שבו לכם פה עד־אשר אלך שמה והתפללתי׃
\par 37 ויקח אתו את־פטרוס ואת־שני בני זבדי ויחל להעצב ולמוג׃
\par 38 ויאמר להם נפשי מרה־לי עד־מות עמדו פה ושקדו עמי׃
\par 39 וילך מעט מאתם ויפל על־פניו ויתפלל לאמר אבי אם־יוכל להיות תעבר־נא מעלי הכוס הזאת אך לא כרצוני כי אם־כרצונך׃
\par 40 ויבא אל־התלמידים וימצאם ישנים ויאמר אל־פטרוס הנה לא־היה ביכלתכם לשקד עמי שעה אחת׃
\par 41 שקדו והתפללו פן־תבאו לידי נסיון הן הרוח חפצה והבשר רפה׃
\par 42 ויוסף ללכת־לו שנית ויתפלל לאמר אבי אם־לא תוכל הכוס הזאת לעבר מעלי בלתי אם אשתה אתה יהי כרצונך׃
\par 43 ויבא וימצאם גם בפעם הזאת ישנים כי עיניהם כבדות׃
\par 44 ויניחם ויוסף ללכת ויתפלל שלישית באמרו עוד־הפעם כדבר הזה׃
\par 45 ויבא אל־התלמידים ויאמר אליהם נומו עוד ונוחו הנה השעה קרובה ובן־האדם נמסר בידי חטאים׃
\par 46 קומו ונלכה הנה המסר אותי הלך וקרב׃
\par 47 עודנו מדבר והנה יהודה אחד משנים העשר בא ועמו המון רב בחרבות ובמקלות מאת ראשי הכהנים וזקני העם׃
\par 48 והמסר אתו נתן להם אות לאמר האיש אשר אשקהו זה הוא תפשוהו׃
\par 49 ומיד נגש אל־ישוע ויאמר שלום לך רבי וינשק־לו׃
\par 50 ויאמר אליו ישוע רעי על־מה באת ויגשו וישלחו את־ידיהם בישוע ויתפשו אתו׃
\par 51 והנה אחד מן־האנשים אשר עם־ישוע שלח ידו וישלף חרבו ויך את־עבד הכהן הגדול ויקצץ את־אזנו׃
\par 52 ויאמר אליו ישוע השב את־חרבך אל־תערה כי כל־אחזי חרב בחרב יאבדו׃
\par 53 התאמר בלבך כי לא יכלתי לשאל עתה מאת אבי ויצוה־לי יותר משנים עשר לגיונות של־מלאכים׃
\par 54 ואיככה אפוא ימלאו הכתובים כי־כן היה תהיה׃
\par 55 בשעה ההיא אמר ישוע אל־המון העם כצאת על־פריץ יצאתם בחרבות ובמקלות לתפשני ואני הייתי ישב ומלמד במקדש יום יום ולא החזקתם בי׃
\par 56 וכל־זאת היתה למלאת כתבי הנביאים אז עזבוהו התלמידים כלם וינוסו׃
\par 57 והאנשים אשר תפשו את־ישוע הוליכהו אל־קיפא הכהן הגדול אשר נקהלו בביתו הסופרים והזקנים׃
\par 58 ופטרוס הלך אחריו מרחוק עד לחצר הכהן הגדול ויבא פנימה וישב אצל המשרתים לראות מה־יהיה אחרית הדבר׃
\par 59 וראשי הכהנים והסופרים וכל־הסנהדרין בקשו עדות שקר בישוע להמיתו ולא מצאו׃
\par 60 ואף כי באו שמה עדי שקר רבים לא מצאו׃
\par 61 ובאחרונה נגשו שני עדי שקר ויאמרו זה אמר יש לאל ידי להרס את־היכל האלהים ולבנותו בשלשת ימים׃
\par 62 ויקם הכהן הגדול ויאמר אליו הלא תענה דבר מה־זה יעידו־בך האנשים האלה׃
\par 63 וישוע החריש ויען הכהן הגדול ויאמר לו משביעך אני באלהים חיים שתאמר לנו אם־אתה המשיח בן־האלהים׃
\par 64 ויאמר אליו ישוע אתה אמרת ואני אמר לכם מעתה תראו את־בן־האדם ישב לימין הגבורה ובא עם־ענני השמים׃
\par 65 ויקרע הכהן הגדול את־בגדיו ויאמר מגדף הוא ומה־לנו עוד לבקש עדים הלא עתה שמעתם את־גדופו׃
\par 66 מה־דעתכם ויענו ויאמרו איש־מות הוא׃
\par 67 וירקו בפניו ויכהו באגרוף ואחרים הכהו על־הלחי׃
\par 68 ויאמרו הנבא לנו המשיח מי הוא המכה אותך׃
\par 69 ופטרוס ישב מחוץ לבית בחצר ותגש אליו שפחה אחת לאמר גם־אתה היית עם־ישוע הגלילי׃
\par 70 ויכחש בפני כלם לאמר לא ידעתי מה־את אמרת׃
\par 71 ויעבר אל־פתח השער ותרא אותו אחרת ותאמר לאנשים אשר־שם גם־זה היה עם־ישוע הנצרי׃
\par 72 ויוסף לכחש וישבע לאמר לא ידעתי את־האיש׃
\par 73 ומעט אחרי־כן ויגשו העמדים שם ויאמרו אל־פטרוס אבל גם־אתה מהם כי גם־לשונך מגלה אותך׃
\par 74 ויחל להחרים את־נפשו ולהשבע לאמר לא ידעתי את־האיש ומיד קרא התרנגול׃
\par 75 ויזכר פטרוס את־דבר ישוע אשר דבר אליו לאמר בטרם יקרא התרנגול תכחש בי שלש פעמים ויצא החוצה וימרר בבכי׃

\chapter{27}

\par 1 ויהי לפנות הבקר ויועצו כל־ראשי הכהנים וזקני העם על־ישוע להמיתו׃
\par 2 ויאסרו אתו ויוליכהו משם וימסרהו אל־פונטיוס פילטוס ההגמון׃
\par 3 וירא יהודה המסר אותו כי הרשיעהו וינחם וישב את־שלשים הכסף אל־ראשי הכהנים והזקנים לאמר׃
\par 4 חטאתי כי־דם נקי הסגרתי ויאמרו מה־לנו ולזאת אתה תראה׃
\par 5 וישלך את־הכסף אל־ההיכל ויפן וילך ויחנק׃
\par 6 ויקחו ראשי הכהנים את־הכסף ויאמרו לא־נכון לנו לתתו אל־ארון הקרבן כי־מחיר דמים הוא׃
\par 7 ויועצו ויקנו־בו את־שדה היוצר לקבורת הגרים׃
\par 8 על־כן יקרא לשדה ההוא שדה הדם עד היום הזה׃
\par 9 אז נתמלא מה־שנאמר ביד ירמיה הנביא ויקחו שלשים הכסף אדר היקר אשר יקר מעל־בני ישראל׃
\par 10 ויתנו אתם אל־שדה היוצר כאשר צוה יהוה אותי׃
\par 11 וישוע העמד לפני ההגמון וישאלהו ההגמון לאמר האתה הוא מלך היהודים ויאמר ישוע אתה אמרת׃
\par 12 וראשי הכהנים והזקנים דברו עליו שטנתם והוא לא־ענה דבר׃
\par 13 ויאמר אליו פילטוס האינך שמע כמה הם מעידים בך׃
\par 14 ולא ענהו אף־דבר אחד ויתמה ההגמון עד־מאד׃
\par 15 וההגמון היה מתיר לעם בכל־חג אסיר אחד את אשר יחפצו׃
\par 16 ובעת ההיא היה להם אסיר מפרסם ושמו בר־אבא׃
\par 17 ויהי כאשר נקהלו ויאמר אליהם פילטוס את־מי תרצו שאתיר לכם את בר־אבא או את־ישוע הנקרא בשם־משיח׃
\par 18 כי ידע אשר מקנאתם בו הסגרהו׃
\par 19 ויהי בשבתו על־כסא הדין ותשלח אליו אשתו לאמר אל־תהי ידך בצדיק הזה כי בעבורו הרבה עניתי היום בחלום׃
\par 20 וראשי הכהנים והזקנים הסיתו את־המון העם לשאל להם את בר־אבא ולאבד את־ישוע׃
\par 21 ויען ההגמון ויאמר אליהם את־מי משניהם תרצו שאתיר לכם ויאמרו את בר־אבא׃
\par 22 ויאמר אליהם פילטוס ומה־אעשה לישוע הנקרא בשם־משיח ויענו כלם יצלב׃
\par 23 ויאמר ההגמון ומה־עשה רעה ויצעקו עוד ויאמרו יצלב׃
\par 24 ויהי כראות פילטוס כי לא־יועיל מאומה וכי רבתה עוד המהומה ויקח מים וירחץ את־ידיו לעיני העם ויאמר נקי אנכי מדם הצדיק הזה אתם ראו׃
\par 25 ויענו כל־העם ויאמרו דמו עלינו ועל־בנינו׃
\par 26 אז התיר להם את בר־אבא ואת ישוע הכה בשוטים וימסר אותו להצלב׃
\par 27 ויקחו אנשי הצבא אשר להגמון את־ישוע ויביאהו אל־בית־המשפט ויאספו עליו את כל־הגדוד׃
\par 28 ויפשיטו אותו את־בגדיו ויעטפהו מעיל שני׃
\par 29 וישרגו קצים ויעשו עטרת וישימו על־ראשו וקנה בימינו ויכרעו לפניו ויתלוצצו בו לאמר שלום לך מלך היהודים׃
\par 30 וירקו בו ויקחו את־הקנה ויכהו על־ראשו׃
\par 31 ואחרי התלוצצם בו הפשיטו אותו את־המעיל וילבישהו את־בגדיו ויובילהו לצלב׃
\par 32 ויהי בצאתם וימצאו איש קוריני ושמו שמעון ויאנסו אתו לשאת לו את־צלובו׃
\par 33 ויבאו אל־המקום הנקרא גלגלתא הוא מקום גלגלת׃
\par 34 ויתנו־לו לשתות חמץ מסוך במרורות ויטעם ולא אבה לשתות׃
\par 35 ויהי כאשר צלבו אותו ויחלקו את־בגדיו להם ויפלו גורל (למלאת את אשר־נאמר בפי הנביא יחלקו בגדי להם ועל־לבושי יפילו גורל)׃
\par 36 וישבו שמה וישמרו אותו׃
\par 37 וישימו את־דבר אשמתו ממעל לראשו ויכתבו זה הוא ישוע מלך היהודים׃
\par 38 ויצלבו אתו שני פריצים אחד מימינו ואחד משמאלו׃
\par 39 והעברים גדפו אותו ויניעו את־ראשם׃
\par 40 ויאמרו אתה ההרס את־ההיכל ובנהו בשלשת ימים הושע לנפשך ואם בן־האלהים אתה רדה מן־הצלוב׃
\par 41 וכן הלעיגו גם־ראשי הכהנים עם־הסופרים והזקנים לאמר׃
\par 42 את־אחרים הושיע ולעצמו לא יוכל להושיע (אם־)מלך ישראל הוא ירד־נא עתה מן־הצלוב ונאמין בו׃
\par 43 בטח באלהים עתה יפלטהו אם־חפץ בו כי אמר בן־האלהים אני׃
\par 44 וכזאת חרפהו גם־הפריצים הנצלבים אתו׃
\par 45 ויהי חשך על־כל־הארץ מן השעה הששית עד השעה התשיעית׃
\par 46 וכעת השעה התשיעית ויזעק ישוע בקול גדול אלי אלי למה שבקתני והוא אלי אלי למה עזבתני׃
\par 47 וישמעו אנשים מן־העמדים שם ויאמרו הוא קורא אל־אליהו׃
\par 48 וימהר אחד מהם וירץ ויקח ספוג וימלא אתו חמץ וישם על־קנה וישקהו׃
\par 49 ויתר האנשים אמרו הניחו לו ונראה אם־יבוא אליהו להושיעו ((ואיש אחר לקח חנית וידקר את־צלעו ויצאו מים ודם))׃
\par 50 וישוע הוסיף לקרא בקול גדול ותצא רוחו׃
\par 51 והנה נקרעה פרכת ההיכל מלמעלה למטה לשנים קרעים ותרעש הארץ והסלעים התבקעו׃
\par 52 והקברים נפתחו ורבים מן־הקדושים ישני אדמת עפר נעורו׃
\par 53 ויצאו מן־הקברים אחרי תחיתו ויבאו אל־העיר הקדושה ויראו לרבים׃
\par 54 ושר־המאה והאנשים אשר אתו השמרים את־ישוע כראותם את־הרעש ואת־אשר נהיתה נבהלו מאד ויאמרו אכן זה היה בן־אלהים׃
\par 55 ושם נשים רבות אשר הלכו אחרי ישוע מן־הגליל לשרתו והנה ראות מרחוק׃
\par 56 ובתוכן מרים המגדלית ומרים אם־יעקב ויוסי ואם בני זבדי׃
\par 57 ויהי בערב ויבא איש עשיר מן־הרמתים ושמו יוסף וגם־הוא מתלמידי ישוע׃
\par 58 ויגש אל־פילטוס לשאל את־גוית ישוע ויצו פילטוס ותנתן לו׃
\par 59 ויקח יוסף את־הגויה ויכרך אותה בסדין טהור׃
\par 60 וישימה בקבר החדש אשר חצב־לו בסלע ויגל אבן גדולה על־פתח הקבר וילך לו׃
\par 61 ומרים המגדלית ומרים האחרת היו ישבות שם ממול הקבר׃
\par 62 ויהי ממחרת ערב השבת ויקהלו ראשי הכהנים והפרושים אל־פילטוס׃
\par 63 ויאמרו אדנינו זכרנו כי אמר המסית ההוא בעודנו חי מקצה שלשת ימים קום אקום׃
\par 64 לכן צוה־נא ויסכר פי הקבר עד־היום השלישי פן־יבאו תלמידיו בלילה וגנבהו ואמרו אל־העם הנה־קם מן־המתים והיתה התרמית האחרונה רעה מן־הראשונה׃
\par 65 ויאמר אליהם פילטוס הנה לכם אנשי משמר לכו סכרוהו כאשר ידעתם׃
\par 66 וילכו ויסכרו את־פי הקבר ויחתמו את־האבן ויעמידו עליו את־המשמר׃

\chapter{28}

\par 1 ואחרי מוצאי השבת כשהאיר לאחד בשבת באה מרים המגדלית ומרים האחרת לראות את־הקבר׃
\par 2 והנה רעש גדול היה כי־מלאך יהוה ירד מן־השמים ויגש ויגל את־האבן מן־הפתח וישב עליה׃
\par 3 ומראהו כמראה הברק ולבושו לבן כשלג׃
\par 4 ויבהלו השמרים מפחדו ויהיו כמתים׃
\par 5 ויען המלאך ויאמר אל־הנשים אתן אל־תיראן הן ידעתי כי את־ישוע הנצלב אתן מבקשות׃
\par 6 הוא איננו פה כי־קם כאשר אמר באנה וראינה את־המקום אשר שכב־שם האדון׃
\par 7 לכנה מהר והגדתן לתלמידיו כי קם מן־המתים והנה הוא הולך לפניכם הגלילה ושם תראהו הנה אמרתי לכן׃
\par 8 ותמהרנה ותצאנה מן־הקבר ביראה ובשמחה גדולה ותרצנה לספר אל־תלמידיו׃
\par 9 הנה הלכות לספר אל־תלמידיו והנה ישוע נקרה אליהן ויאמר שלום לכן ותגשנה ותאחזנה ברגליו ותשתחוין לו׃
\par 10 ויאמר אליהן ישוע אל־תיראן לכנה והגדנה לאחי וילכו הגלילה ושם יראוני׃
\par 11 ויהי בלכתן והנה אנשים מן־המשמר באו העירה ויגידו לראשי הכהנים את כל־הנעשה׃
\par 12 ויקהלו עם־הזקנים ויתיעצו ויתנו־כסף לרב אל־אנשי הצבא לאמר׃
\par 13 אמרו־נא כי־באו תלמידיו לילה ויגנבו אותו ואנחנו ישנים׃
\par 14 ואם־ישמע הדבר בית ההגמון אנחנו נפיסהו ואתם אל־תיראו׃
\par 15 ויקחו את־הכסף ויעשו כאשר שמו בפיהם ותצא השמועה הזאת בין היהודים עד היום הזה׃
\par 16 ועשתי עשר התלמידים הלכו הגלילה אל־ההר אשר אמר להם ישוע׃
\par 17 ויראו אתו וישתחוו־לו ויש מהם אשר חלק לבם׃
\par 18 ויגש ישוע וידבר אליהם לאמר נתן־לי כל־שלטן בשמים ובארץ׃
\par 19 ואתם לכו אל־כל־הגוים ועשו תלמידים וטבלתם אתם לשם־האב והבן ורוח הקדש׃
\par 20 ולמדתם אתם לשמר את־כל־אשר צויתי אתכם והנה אנכי אתכם כל־הימים עד־קץ העולם אמן׃


\end{document}