\begin{document}

\title{הבשורה על-פי מרקוס}


\chapter{1}

\par 1 תחלת בשורת ישוע המשיח בן־האלהים׃
\par 2 ככתוב בנביאים הנני שלח מלאכי לפניך ופנה דרכך׃
\par 3 קול קורא במדבר פנו דרך יהוה ישרו מסלותיו׃
\par 4 יוחנן היה טבל במדבר וקורא טבילת התשובה לסליחת חטאים׃
\par 5 ותצא אליו כל־ארץ יהודה ובני ירושלים ויטבלו כלם על־ידו בנהר הירדן מתודים את־חטאתם׃
\par 6 ויוחנן לבוש שער גמלים ואזור עור במתניו ומאכלו חגבים ודבש היער׃
\par 7 ויקרא לאמר בוא יבא אחרי החזק ממני אשר קטנתי מלכרע להתיר את־שרוך נעליו׃
\par 8 אנכי טבלתי אתכם במים והוא יטבל אתכם ברוח הקדש׃
\par 9 ויהי בימים ההם ויבא ישוע מנצרת אשר בגליל ויטבל על־ידי יוחנן בירדן׃
\par 10 ויהי אך־עלה עלה מן־המים וירא השמים והנה נפתחו והרוח כיונה ירדת עליו׃
\par 11 ויהי קול מן־השמים אתה בני ידידי אשר רציתי־בו׃
\par 12 ומהר הוציאו הרוח המדברה׃
\par 13 ויהי שם במדבר ארבעים יום והשטן נסהו ויהי עם־החיות והמלאכים שרתוהו׃
\par 14 ואחרי אשר הסגר יוחנן בא ישוע הגלילה ויקרא את־בשורת מלכות האלהים ויאמר׃
\par 15 מלאה העת וקרבה מלכות האלהים שובו והאמינו בבשורה׃
\par 16 ויהי בהתהלכו על־יד ים־הגליל וירא והנה שמעון ואנדרי אחי שמעון פרשים מצודה בים כי דיגים היו׃
\par 17 ויאמר אליהם ישוע לכו אחרי ואתנכם דיגי אנשים׃
\par 18 ויעזבו מהר את־מכמרתיהם וילכו אחריו׃
\par 19 ויהי כעברו מעט משם וירא את־יעקב בן־זבדי ואת־יוחנן אחיו וגם־המה באניה ומתקנים את־המכמרות׃
\par 20 וימהר ויקרא אליהם ויעזבו את־זבדי אביהם באניה עם־השכירים וילכו אחריו׃
\par 21 ויבאו אל־כפר נחום וימהר לבוא בשבת לבית הכנסת וילמד׃
\par 22 וישתוממו על־תורתו כי־היה מלמדם כאיש שלטון ולא כספרים׃
\par 23 ואיש היה שם בבית הכנסת שלהם אשר־רוח טמאה בו ויזעק לאמר׃
\par 24 אהה מה־לנו ולך ישוע הנצרי להאבידנו באת ידעתיך מי אתה קדוש האלהים׃
\par 25 ויגער־בו ישוע לאמר האלם וצא ממנו׃
\par 26 ויסחבהו רוח הטמאה ויזעק בקול גדול ויצא ממנו׃
\par 27 ויבהלו כלם וישאלו איש את־רעהו לאמר מה־זאת מה־היא התורה החדשה אשר אף־לרוחות הטמאה מצוה הוא בגבורה והנה שמעות לו׃
\par 28 ויצא שמעו מהר בכל־סביבות ארץ הגליל׃
\par 29 ויהי אחרי צאתם מבית הכנסת ויבאו ביתה שמעון ואנדרי עם יעקב ויוחנן׃
\par 30 וחותנת שמעון שכבה אחוזת הקדחת וימהרו וידברו אליו עליה׃
\par 31 ויגש ויאחז בידה ויקימה ותרף ממנה הקדחת פתאם ותשרת אותם׃
\par 32 ויהי בערב כבוא השמש ויביאו אליו את כל־החולים ואת אחוזי השדים׃
\par 33 וכל־העיר נאספו יחדו פתח הבית׃
\par 34 וירפא רבים אשר היו חולים חליים שונים ויגרש שדים הרבה ולא־נתן את־השדים לדבר כי ידעהו׃
\par 35 וישכם בבקר בעוד נשף ויצא וילך אל־מקום חרבה ויתפלל שם׃
\par 36 וירדפו אחריו שמעון והאנשים אשר אתו׃
\par 37 וימצאהו ויאמרו אליו הנה כלם מבקשים אותך׃
\par 38 ויאמר אליהם לכו ונלכה אל־ערי הפרזות הקרבות ואקרא גם־שם כי בעבור־זאת יצאתי׃
\par 39 ויהי קרא בכנסיותיהם בכל־הגליל ויגרש את־השדים׃
\par 40 ויבוא אליו איש מצרע ויתחנן אליו ויכרע על־ברכיו ויאמר לו אם־תרצה תוכל לטהרני׃
\par 41 וירחם עליו ישוע וישלח ידו ויגע־בו ויאמר רצה אנכי טהר׃
\par 42 עודנו מדבר והצרעת סרה ממנו ויטהר׃
\par 43 ויגער־בו וימהר להוציאו החוצה׃
\par 44 ויאמר אליו ראה אל־תגיד לאיש דבר ולך הראה אל־הכהן והקרב לטהרתך את אשר־צוה משה לעדות להם׃
\par 45 והוא יצא ויחל לקרא הרבה ולהשמיע הדבר עד אשר לא־יכל לבוא עוד אל־עיר לעיני העם וישב מחוץ לעיר במקמות חרבה ויבאו אליו מכל־עבריו מסביב׃

\chapter{2}

\par 1 ויהי מימים ויבא שנית אל־כפר נחום וישמעו כי־הוא בבית׃
\par 2 ויאספו רבים מהרה עד־אפס מקום לעמד אף־לפני הפתח וידבר אליהם את־הדבר׃
\par 3 ויבאו אליו אנשים נשאים איש נכה אברים וישאהו בארבעה׃
\par 4 ולא יכלו לגשת אליו מפני העם ויסירו את־הגג במקום אשר היה שם ויחתרו חתירה ויורידו את־המשכב אשר שכב עליה נכה האברים׃
\par 5 ויהי כראות ישוע את־אמונתם ויאמר אל־נכה האברים בני נסלחו־לך חטאתיך׃
\par 6 ושם אנשים מן־הסופרים ישבים ויאמרו בלבם׃
\par 7 מה־לזה כי ידבר גדופים כאלה מי יכל לסלח לחטאים כי אם האלהים לבדו׃
\par 8 וידע ישוע ברוחו כי־כן חשבים בלבבם ויאמר אליהם מדוע תחשבו כאלה בלבבכם׃
\par 9 מה הנקל האמר אל־נכה האברים נסלחו־לך חטאתיך אם־אמור קום שא את משכבך והתהלך׃
\par 10 ולמען תדעון כי בן־האדם יש־לו השלטן לסלח לחטאים בארץ ויאמר אל־נכה האברים׃
\par 11 לך אני אמר קום שא את־משכבך ולך אל־ביתך׃
\par 12 ויקם פתאם וישא את־משכבו ויצא לעיני כלם עד כי־תמהו כלם וישבחו את־האלהים לאמר מעולם לא־ראינו כזאת׃
\par 13 וישב ויצא אל־יד הים ויבאו אליו כל־העם וילמדם׃
\par 14 ויהי בעברו וירא את־לוי בן־חלפי ישב בבית המכס ויאמר אליו לכה אחרי ויקם וילך אחריו׃
\par 15 ויהי כאשר הסב בביתו ויסבו מוכסים וחטאים רבים עם־ישוע ועם־תלמידיו כי רבים היו ההלכים אחריו׃
\par 16 והסופרים והפרושים ראו אתו אכל עם־המוכסים והחטאים ויאמרו אל־תלמידיו מה־לרבכם כי אכל ושתה הוא עם־המוכסים והחטאים׃
\par 17 וישמע ישוע ויאמר החזקים אינם צריכים לרפא כי אם־החלים לא באתי לקרא הצדיקים כי אם־החטאים (לתשובה)׃
\par 18 ותלמידי יוחנן ותלמידי הפרושים היו מרבים לצום ויבאו ויאמרו אליו מדוע תלמידי יוחנן ותלמידי הפרושים צמים ותלמידיך אינם צמים׃
\par 19 ויאמר אליהם ישוע איך יוכלו בני החפה לצום בעוד החתן עמהם כל־ימי היות החתן עמהם לא יוכלו לצום׃
\par 20 הנה ימים באים ולקח מאתם החתן ואז יצומו בימים ההם׃
\par 21 אין־אדם תפר טלאי בד חדש על־שמלה בלה כי אם־כן ינתק מלויו החדש מן־הבלה ויתרחב הקרע׃
\par 22 ואין אדם נתן יין חדש בנאדות בלים כי אם־כן יבקע היין החדש את־הנאדות והיין ישפך והנאדות יאבדו אבל יין חדש ינתן בנאדות חדשים׃
\par 23 ויהי כעברו בשבת בין השדות ויחלו תלמידיו לקטף מלילת בלכתם׃
\par 24 ויאמרו אליו הפרושים ראה מה־המה עשים בשבת את אשר־לא יעשה׃
\par 25 ויאמר אליהם הכי לא קראתם את־אשר עשה דוד בהיתו חסר ורעב הוא ואנשיו׃
\par 26 אשר בא אל־בית אלהים בימי אביתר הכהן הגדול ויאכל את־לחם הפנים אשר לא נתן לאכלה כי אם־לכהנים ויתן גם־לאנשים אשר אתו׃
\par 27 ויאמר אליהם השבת נתנה בעבור האדם ולא האדם בעבור השבת׃
\par 28 לכן אדון בן־האדם גם לשבת׃

\chapter{3}

\par 1 וישב ויבוא אל־בית הכנסת ושם־איש אשר ידו יבשה׃
\par 2 ויארבו לו אם־ירפאהו בשבת למען ימצאו עליו עלילות דברים׃
\par 3 ויאמר אל־האיש אשר יבשה ידו קום עמד בתוך׃
\par 4 ויאמר אליהם המתר בשבת להיטיב או להרע להציל נפש או להמית ויחרישו׃
\par 5 ויפן ויבט אליהם בזעף ויתעצב על־קשי לבבם ויאמר אל־האיש פשט את־ידך ויפשט ידו ותרפא ותשב כאחרת׃
\par 6 ויצאו הפרושים וימהרו להתיעץ עליו עם־אנשי הורדוס לאבדו׃
\par 7 וישוע סר משם עם־תלמידיו אל־יד הים וילכו אחריו עם־רב מן־הגליל׃
\par 8 ומיהודה ומירושלים ומאדום ומעבר הירדן ומסביבות צור וצידון המון רב באו אליו כי שמעו את כל־אשר עשה׃
\par 9 ויאמר אל־תלמידיו להכין לו אניה קטנה מפני העם למען אשר לא ידחקוהו׃
\par 10 כי רפא לרבים עד כי־נפלו עליו כל־המנגעים לנגע בו׃
\par 11 והרוחות הטמאות כראותן אתו נפלו לפניו ותצעקנה לאמר אתה הוא בן־אלהים׃
\par 12 ויעד בם מאד למען אשר לא־תגלינה אותו׃
\par 13 ויעל אל־ההר ויקרא אל־אשר הוא חפץ ויבאו אליו׃
\par 14 וימן שנים עשר איש להיות אתו ולשלחם לקרא׃
\par 15 והיה להם השלטן לרפא את־התחלאים ולגרש את־השדים׃
\par 16 (וישם את־שנים העשר) ויכנה את־שמעון בשם פטרוס׃
\par 17 ואת־יעקב בן־זבדי ואת יוחנן אחי יעקב ויכנה אתם בשם בני־רגוש הוא בני־רעם׃
\par 18 ואת אנדרי ואת פילפוס ואת בר־תלמי ואת מתי ואת־תומא ואת־יעקב בן־חלפי ואת־תדי ואת שמעון הקני׃
\par 19 ואת־יהודה איש קריות אשר הסגיר אתו׃
\par 20 ויבאו הביתה ויוסף המון עם להתאסף עד כי־לא יכלו אף לאכל־לחם׃
\par 21 וישמעו קרוביו ויצאו להחזיק בו כי אמרו יצא מדעתו׃
\par 22 והסופרים אשר ירדו מירושלים אמרו בעל־זבול בו ועל־ידי שר־השדים הוא מגרש את־השדים׃
\par 23 ויקרא אותם אליו וידבר להם במשלים לאמר איך יוכל השטן לגרש השטן׃
\par 24 ואם־נחלקה ממלכה על־עצמה לא־תוכל לעמד הממלכה ההיא׃
\par 25 ובית אם־נחלק על־עצמו לא־יוכל לעמד הבית ההוא׃
\par 26 ואם־השטן יתקומם אל־עצמו ונחלק לא־יוכל לעמד כי־בא קצו׃
\par 27 אין איש יכל לבוא לבית הגבור ולגזל את־כליו אם־לא יאסר בראשונה את־הגבור ואחר ישסה את־ביתו׃
\par 28 אמן אמר אני לכם כי כל־החטאים יסלחו לבני אדם וכל־הגדופים אשר יגדפו׃
\par 29 אך המגדף את־רוח הקדש אין־לו סליחה לעולם כי־עונו ישא לנצח׃
\par 30 כי־המה אמרו רוח טמאה בו׃
\par 31 ויבאו אמו ואחיו ויעמדו מחוץ וישלחו אליו לקרא לו׃
\par 32 והמון עם ישבו סביב לו ויאמרו אליו הנה אמך ואחיך בחוץ ומבקשים אותך׃
\par 33 ויען ויאמר אליהם מי הם אמי ואחי׃
\par 34 ויפן ויבט אל־הישבים סביביו ויאמר הנה אמי ואחי׃
\par 35 כי כל־אשר יעשה רצון האלהים הוא אחי ואחותי ואמי׃

\chapter{4}

\par 1 וישב ויחל ללמד על שפת הים ויקהלו אליו המון עם־רב וירד וישב באניה בים וכל־העם עומד על־יד הים ביבשה׃
\par 2 וילמדם הרבה במשלים ויאמר אליהם בלמדו אותם׃
\par 3 שמעו שמוע הנה יצא הזרע לזרע׃
\par 4 ויהי בזרעו ויפל מן־הזרע על־יד הדרך ויבאו עוף השמים ויאכלהו׃
\par 5 ויש אשר נפל על־מקום הסלע אשר אין־לו שם אדמה הרבה וימהר לצמח כי לא־היה לו עמק אדמה׃
\par 6 ויהי כזרח השמש ויצרב וייבש כי אין־לו שרש׃
\par 7 ויש אשר נפל בין הקצים ויעלו הקצים וימעכהו ולא נתן פרי׃
\par 8 ויש אשר נפל על האדמה הטובה ויתן פרי עלה וגדל ויעש זה שלשים שערים וזה ששים וזה מאה׃
\par 9 ויאמר אליהם מי אשר אזנים לו לשמע ישמע׃
\par 10 ויהי בהיותו לבדו ויגשו האנשים אשר אתו עם־שנים העשר וישאלוהו על־המשל׃
\par 11 ויאמר אליהם לכם נתן לדעת סוד מלכות האלהים ואשר מבחוץ להם הכל במשלים׃
\par 12 למען יראו ראו ולא ידעו ושמעו שמוע ולא יבינו פן־ישובו ונסלח לחטאתם׃
\par 13 ויאמר להם לא ידעתם את־המשל הזה ואיך תבינו את־המשלים כלם׃
\par 14 הזרע הוא זרע את־הדבר׃
\par 15 ועל־יד הדרך אלה הם אשר יזרע־בם הדבר וכשמעם אותו מיד בא השטן וישא את־הדבר הזרוע בלבבם׃
\par 16 וכן הנזרעים על־מקמות הסלע הם השמעים את־הדבר ומהר בשמחה יקחהו׃
\par 17 אך אין־להם שרש בקרבם ורק לשעה יעמדו ואחר־כן בבא צרה ורדיפה בגלל הדבר מהרה יכשלו׃
\par 18 ואלה הנזרעים בין הקצים הם השמעים את־הדבר׃
\par 19 ודאגות העולם הזה ומרמת העשר ותאות אחרות באות וממעכות את־הדבר ופרי לא יהיה־לו׃
\par 20 ואלה הזרועים על־האדמה הטובה הם השמעים את־הדבר ומקבלים אתו ועשים פרי זה שלשים שערים וזה ששים וזה מאה׃
\par 21 ויאמר אליהם היביאו הנר לשום תחת האיפה ותחת המטה ולא להעלותו על־המנורה׃
\par 22 כי אין־דבר סתום אשר לא־יגלה ולא נגנז דבר כי אם־למען יצא לאור׃
\par 23 כל־אשר אזנים לו לשמע ישמע׃
\par 24 ויאמר אליהם ראו מה אתם שמעים במדה אשר אתם מודדים בה ימד לכם ועוד יוסף לכם (השמעים)׃
\par 25 כי מי שיש־לו נתון ינתן לו ומי שאין־לו יקח ממנו גם את־אשר לו׃
\par 26 ויאמר מלכות האלהים היא כאדם משליך זרע באדמה׃
\par 27 ושכב וקם לילה ויום והזרע יצמח וגדל והוא לא ידע׃
\par 28 כי הארץ מאליה מוציאה פריה את־הדשא ראשונה ואחריו את־השבלת ואחרי־כן את־החטה המלאה בשבלת׃
\par 29 וכאשר גמל הפרי ימהר לשלח מגל כי בשל קציר׃
\par 30 ויאמר אל־מה נדמה את־מלכות האלהים ובאי־זה משל נמשילנה׃
\par 31 כגרגר של־חרדל אשר יזרע באדמה והוא קטן מכל־הזרעים אשר על־הארץ׃
\par 32 ואחרי הזרעו יעלה ויגדל על־כל־הירקות ועשה ענפים גדולים עד־אשר יקננו עוף השמים בצלו׃
\par 33 ובמשלים רבים כאלה דבר אליהם את־הדבר כפי־אשר יכלו לשמע׃
\par 34 ובבלי משל לא דבר אליהם והיה בהיות תלמידיו עמו ואין איש אתם יבאר להם את־הכל׃
\par 35 ויהי ביום ההוא לפנות ערב ויאמר אליהם נעברה אל־עבר הים׃
\par 36 ויניחו את־המון העם ויקחו אתו באניה אשר היה בה ואניות אחרות הלכו אחריו׃
\par 37 ותקם רוח־סערה גדולה וישטפו הגלים אל־תוך האניה עד אשר־כמעט מלאה׃
\par 38 והוא ישן על־הכסת באחרי האניה ויעירו אותו ויאמרו אליו רבי הלא תדאג לנו ואנחנו אבדים׃
\par 39 ויעור ויגער ברוח ויאמר אל־הים הס ודם ותשך הרוח ותהי דממה רבה׃
\par 40 ויאמר אליהם למה חרדים אתם איך חסרתם אמונה׃
\par 41 וייראו יראה גדולה ויאמרו איש אל־רעהו מי אפוא הוא אשר גם הרוח וגם הים שמעים לו׃

\chapter{5}

\par 1 ויבאו אל־עבר הים אל־ארץ הגדרים׃
\par 2 הוא יצא מן־האניה והנה־איש אשר־רוח טמאה בו בא לקראתו מבין הקברים׃
\par 3 ומושבו בקברים וגם בעבתים לא־יכל איש לאסרו׃
\par 4 כי־פעמים הרבה אסרוהו בכבלים ובעבתים וינתק את־העבתים וישבר את־הכבלים ואיש לא עצר כח לכבשו׃
\par 5 והוא תמיד לילה ויומם בהרים ובקברים צעק ופצע את־עצמו באבנים׃
\par 6 ויהי כראתו את־ישוע מרחוק וירץ וישתחו לו׃
\par 7 ויזעק קול גדול ויאמר מה־לי ולך ישוע בן־אל עליון הנני משביעך באלהים אשר לא תענני׃
\par 8 כי הוא אמר אליו צא רוח הטמאה מן־האדם הזה׃
\par 9 וישאל אתו מה־שמך ויען ויאמר לגיון שמי כי־רבים אנחנו׃
\par 10 ויתחנן אליו מאד לבלתי שלחם אל־מחוץ לארץ׃
\par 11 ועדר חזירים רבים היה שם רעה במורד ההרים׃
\par 12 ויתחננו־לו כל־השדים לאמר שלחנו אל־החזירים ונבאה אל־תוכם׃
\par 13 וינח להם ויצאו רוחות הטמאה ויבאו בחזירים וישתער העדר מן־המורד אל־הים והם כאלפים במספר ויטבעו בים׃
\par 14 וינוסו רעי החזירים ויגידו את־הדבר בעיר ובשדות ויצאו לראות את־אשר־נהיתה׃
\par 15 ויבאו אל־ישוע ויראו את־אחוז השדים אשר הלגיון בו והוא יושב מלבש בגדים וטוב־שכל וייראו׃
\par 16 ויגידו להם הראים את־אשר נעשה לאחוז השדים ואת־דבר החזירים׃
\par 17 ויתחננו לו לסור מגבוליהם׃
\par 18 ויהי ברדתו אל־האניה ויתחנן אליו האיש אשר היה אחוז שדים לתתו לשבת עמו׃
\par 19 ולא הניח לו ויאמר אליו שוב לביתך אל־משפחתך והגד להם את־הגדלות אשר־עשה לך יהוה ויחנ׃
\par 20 וילך ויקרא בעשר הערים את־הגדולות אשר־עשה לו ישוע ויתמהו כלם׃
\par 21 וישב ישוע לעבר באניה אל־עבר הים ויקהל אליו המון רב והוא על־שפת הים׃
\par 22 והנה־בא אחד מראשי הכנסת ושמו יאיר וירא אתו ויפל לרגליו׃
\par 23 ויתחנן אליו מאד לאמר בתי הקטנה חלתה עד־למות אנא בוא־נא ושים ידיך עליה למען תושע ותחיה׃
\par 24 וילך אתו וילכו אחריו המון רב וידחקהו׃
\par 25 ואשה היתה בזוב דמיה שתים עשרה שנה׃
\par 26 והיא נענה הרבה תחת ידי רפאים רבים והוציאה את־כל אשר־לה ולא להועיל כי אם כבדה מחלתה מאד׃
\par 27 ויהי כשמעה את־שמע ישוע ותבוא בתוך המון העם מאחריו ותגע בבגדו׃
\par 28 כי אמרה אך אגע בבגדיו ואושעה׃
\par 29 וייבש מקור דמיה פתאם ותבן בבשרה כי נרפא נגעה׃
\par 30 וברגע ידע ישוע בנפשו כי גבורה יצאה ממנו ויפן בתוך העם ויאמר מי נגע בבגדי׃
\par 31 ויאמרו אליו תלמידיו הנך ראה את־ההמון דוחק אתך ואמרת מי־נגע בי׃
\par 32 ויבט סביב לראות את־אשר עשתה זאת׃
\par 33 והאשה יראה וחרדה כי ידעה את־אשר נעשה לה ותבא ותפל לפניו ותגד־לו את כל האמת׃
\par 34 ויאמר אליה בתי אמונתך הושיעה לך לכי לשלום וחיית מנגעך׃
\par 35 עודנו מדבר והנה אנשים באים מבית־ראש הכנסת ויאמרו בתך מתה למה תטריח־עוד את המורה׃
\par 36 וכשמע ישוע את־הדבר אשר דברו ויאמר אל־ראש הכנסת אל־תירא רק האמינה׃
\par 37 ולא נתן איש ללכת אתו זולתי פטרוס ויעקב ויוחנן אחי יעקב׃
\par 38 ויבא בית־ראש הכנסת וירא מהומת הבכים והמיללים בקול גדול׃
\par 39 ויבא ויאמר אליהם מה־תהמו ותבכו הנערה לא מתה אך־ישנה היא׃
\par 40 וישחקו לו והוא הוציא את־כלם ויקח את־אבי הנערה ואת־אמה והאנשים אשר אתו ויבא אל־החדר אשר־שם שכבת הנערה׃
\par 41 ויאחז ביד הנערה ויאמר אליה טליתא קומי פרושו ילדה אני אמר לך קומי נא׃
\par 42 ומיד קמה הילדה ותתהלך והיא בת־שתים עשרה שנה וישמו שמה גדולה׃
\par 43 ויזהר אותם מאד לאמר אל־יודע הדבר לאיש ויצו לתת לה לאכול׃

\chapter{6}

\par 1 ויצא משם ויבא אל־ארצו וילכו אחריו תלמידיו׃
\par 2 ויהי ביום השבת ויחל ללמד בבית הכנסת וישמעו רבים וישתוממו ויאמרו מאין לאיש הזה כאלה ומה החכמה הנתונה לו עד־אשר נעשו גבורות כאלה על־ידיו׃
\par 3 הלא הוא החרש בן־מרים ואחי יעקב ויוסי ויהודה ושמעון והלא אחיותיו אתנו פה ויהי להם למכשול׃
\par 4 ויאמר אליהם ישוע אין הנביא נקלה כי אם־בארצו ובין קרוביו ובביתו׃
\par 5 ולא יכל לעשות שם כל־גבורה רק חלשים מעטים שם ידיו עליהם וירפאם׃
\par 6 ויתמה על־חסרון אמונתם ויעבר בכפרים מסביב וילמד׃
\par 7 ויקרא אל־שנים העשר ויחל לשלח אותם שנים שנים ויתן להם שלטן על־רוחות הטמאה׃
\par 8 ויצו עליהם אשר לא־יקחו מאומה לדרך זולתי מקל לבדו לא תרמיל ולא לחם ולא מעות בחגורה׃
\par 9 ולהיות נעולי סנדל ושתי כתנות לא ילבשו׃
\par 10 ויאמר אליהם כי תבאו בית־איש באחד המקומות שבו־בו עד כי־תצאו משם׃
\par 11 וכל־אשר לא־יאספו אתכם ולא ישמעו אליכם צאו משם ונערו את־עפר כפות רגליכם לעדות להם (אמן אני אמר לכם לסדם ולעמרה יקל ביום הדין מן־העיר ההיא)׃
\par 12 ויצאו ויקראו לשוב בתשובה׃
\par 13 ויגרשו שדים רבים ויסוכו בשמן חלשים רבים וירפאום׃
\par 14 וישמע המלך הורדוס שמעו כי נודע שמו ויאמר יוחנן המטביל נעור מן־המתים ועל־כן פעלים בו הכחות׃
\par 15 ויש אמרים כי אליהו הוא ואחרים אמרו כי־נביא הוא או כאחד הנביאים׃
\par 16 וישמע הורדוס ויאמר יוחנן אשר אנכי נשאתי את־ראשו מעליו הוא קם מן־המתים׃
\par 17 כי הוא הורדוס שלח ויתפש את־יוחנן ויאסרהו בבית הסהר בגלל הורודיה אשת פילפוס אחיו אשר לקחה לו לאשה׃
\par 18 כי יוחנן אמר אל־הורדוס אשת אחיך איננה מתרת לך׃
\par 19 ותשטם אותו הורודיה ותבקש המיתו ולא מצאה׃
\par 20 כי הורדוס ירא את־יוחנן באשר ידע כי־איש צדיק וקדוש הוא וישמר עליו והרבה עשה ויערב לו לשמע אתו׃
\par 21 ויהי היום המכשר כאשר עשה הורדוס משתה ביום הלדת אתו לגדוליו ולשרי האלפים ולראשי הגליל׃
\par 22 ותבא בת־הורודיה ותרקד ותיטב בעיני הורדוס ובעיני המסבים עמו ויאמר המלך אל־הנערה שאלי ממני את־אשר תחפצי ואתן לך׃
\par 23 וישבע לה לאמר כל־אשר תשאלי ממני אתן־לך עד־חצי המלכות׃
\par 24 ותצא ותאמר לאמה מה אשאל ותאמר את־ראש יוחנן המטביל׃
\par 25 ותמהר מאד לבוא אל־המלך ותשאל לאמר רצוני שתתן לי עתה בקערה את־ראש יוחנן המטביל׃
\par 26 ויתעצב המלך מאד אך בעבור השבועה ובעבור המסבים עמו לא רצה להשיב פניה׃
\par 27 ומיד שלח המלך אחד הטבחים ויצוהו להביא את־ראשו׃
\par 28 וילך ויכרת את־ראשו בבית הסהר ויביאהו בקערה ויתנהו לנערה והנערה נתנה אל־אמה׃
\par 29 וישמעו תלמידיו ויבאו וישאו את־גויתו וישימוה בקבר׃
\par 30 ויקהלו השליחים אל־ישוע ויגידו לו את־כל־אשר עשו ואת־כל־אשר למדו׃
\par 31 ויאמר אליהם באו אתם לבדכם אל־מקום חרבה ונוחו מעט כי רבים היו הבאים והיצאים על־לאין־עת להם לאכול׃
\par 32 וילכו משם באניה אל־אחת החרבות לבדד׃
\par 33 וההמון ראה אותם יצאים ויכירהו רבים וירוצו שמה ברגליהם מכל הערים ויעברו אותם ויאספו אליו׃
\par 34 ויצא ישוע וירא המון עם רב ויהמו מעיו להם כי היו כצאן אשר אין־להם רעה ויחל ללמד אותם דברים הרבה׃
\par 35 ויהי כאשר רפה היום לערוב ויגשו אליו תלמידיו ויאמרו הנה המקום חרב והיום רד מאד׃
\par 36 שלח אותם וילכו אל־החצרים והכפרים מסביב לקנות להם לחם כי אין־להם מה־שיאכלו׃
\par 37 ויען ויאמר אליהם תנו אתם להם לאכל ויאמרו אליו הנלך לקנות לחם במאתים דינר לתת להם לאכל׃
\par 38 ויאמר אליהם כמה ככרות־לחם יש לכם לכו וראו וידעו ויאמרו חמש ושני דגים׃
\par 39 ויצו אותם לשבת כלם חברה חברה לבד על־ירק הדשא׃
\par 40 וישבו שורות שורות למאות ולחמשים׃
\par 41 ויקח את־חמשת ככרות הלחם ואת־שני הדגים וישא עיניו השמימה ויברך ויפרס את־הלחם ויתן לתלמידיו לשום לפניהם ואת־שני הדגים חלק לכלם׃
\par 42 ויאכלו כלם וישבעו׃
\par 43 וישאו מן־הפתותים מלוא סלים שנים עשר וגם מן־הדגים׃
\par 44 והאכלים מן־הלחם היו כחמשת אלפי איש׃
\par 45 ואחרי־כן האיץ בתלמידיו לרדת באניה ולעבור לפניו אל־עבר הים אל־בית צידה עד־שלחו את־העם׃
\par 46 ויהי אחר שלחו אתם ויעל ההרה להתפלל׃
\par 47 ויהי־ערב והאניה באה בתוך הים והוא לבדו ביבשה׃
\par 48 וירא אותם מתיגעים בשוטם כי הרוח לנגדם ויהי כעת האשמרת הרביעית ויבא אליהם מתהלך על־פני הים ויואל לעבור לפניהם׃
\par 49 ויראו אתו מתהלך על־פני הים ויאמרו מראה־רוח הוא ויצעקו׃
\par 50 כי־כלם ראוהו ויבהלו אז דבר אתם ויאמר אליהם חזקו כי־אני הוא אל־תיראו׃
\par 51 וירד אליהם באניה והרוח שככה וישתומם לבם עוד־יותר ויתמהו׃
\par 52 כי לא השכילו בדבר־ככרות הלחם מפני קשי לבבם׃
\par 53 ויעברו את־הים ויבאו ארצה גניסר ויקרבו אל־היבשה׃
\par 54 ויהי כצאתם מן־האניה ויכירהו׃
\par 55 וירוצו בכל־הככר ההוא מסביב ויחלו לשאת את־החלים במשכבות אל־כל־מקום אשר שמעו כי הוא שם׃
\par 56 ובכל־מקום אשר יבא אל־הכפרים או אל־הערים ואל־השדות שם שמו את־החולים בחוצות ויתחננו לו שיגעו רק בכנף בגדו והיה כל אשר נגעו־בו ונושעו׃

\chapter{7}

\par 1 ויקהלו אליו הפרושים ואנשים מן־הסופרים אשר באו מירושלים׃
\par 2 ויהי כראותם מתלמידיו אכלים לחם בידים טמאות כלומר בלא נטילה ויוכיחו אתם׃
\par 3 כי הפרושים וכל־היהודים לא יאכלו עד־אשר נטלו את־ידיהם עד־הפרק באחזם במה־שמסרו הזקנים׃
\par 4 ואת אשר מן־השוק אינם אכלים בלא טבילה ועוד דברים רבים אשר קבלו לשמר כמו טבילת כסות וכדים ויורות (ומטות)׃
\par 5 וישאלו אותו הפרושים והסופרים מדוע תלמידיך אינם נהגים כפי מסרת הזקנים כי־אכלים לחם בלא נטילת ידים׃
\par 6 ויען ויאמר אליהם היטב נבא ישעיהו עליכם החנפים ככתוב העם הזה בשפתיו כבדוני ולבו רחק ממני׃
\par 7 ותהו יראתם אתי מצות אנשים מלמדים׃
\par 8 כי עזבתם את־מצות אלהים להחזיק במסרת בני־אדם (טבילות כדים וכסות וכאלה רבות אתם עשים)׃
\par 9 ויאמר אליהם יפה בטלתם את־מצות האלהים כדי שתשמרו את־המסרת שלכם׃
\par 10 כי־משה אמר כבד את־אביך ואת־אמך ומקלל אביו ואמו מות יומת׃
\par 11 ואתם אמרים איש כי־יאמר לאביו ולאמו קרבן פרושו מתנה לאלהים מה־שאתה נהנה לי׃
\par 12 ולא תניחו לו לעשות עוד מאומה לאביו ולאמו׃
\par 13 ותפרו את־דבר האלהים על־ידי קבלתכם אשר קבלתם והרבה כאלה אתם עשים׃
\par 14 ויקרא אל־כל־העם ויאמר אליהם שמעו אלי כלכם והבינו׃
\par 15 אין דבר מחוץ לאדם אשר יוכל לטמא אותו בבאו אל־קרבו כי אם־הדברים היוצאים ממנו המה יטמאו את־האדם׃
\par 16 כל־אשר אזנים לו לשמע ישמע׃
\par 17 ויהי כאשר שב הביתה מן־ההמון וישאלהו תלמידיו על־דבר המשל׃
\par 18 ויאמר אליהם האף־אתם חסרי בינה הלא תשכילו כי כל־הבא אל־תוך האדם מחוצה לו לא יטמאנו׃
\par 19 כי לא־יבוא בלבו כי אם־בכרשו ויצא אל־בית הכסא המנקה כל־הנאכל׃
\par 20 ויאמר היצא מן־האדם הוא מטמא את־האדם׃
\par 21 כי מקרב האדם מלבו יצאות המחשבות הרעות נאף וזנה ורצוח׃
\par 22 וגנוב ואהבת בצע ורשעה ורמיה וזוללות ועין רעה וגדוף וזדון וסכלות׃
\par 23 כל־הרעות האלה מקרב האדם הן יוצאות ומטמאות אתו׃
\par 24 ויקם משם וילך לו אל־גבולות צור וצידון ובבואו הביתה לא אבה שיודע לאיש ולא יכל להסתר׃
\par 25 כי אשה אשר רוח טמאה נכנסה בבתה הקטנה שמעה את־שמעו ותבא ותפל לרגליו׃
\par 26 והאשה יונית וארץ מולדתה פניקיא אשר לסוריא ותבקש ממנו לגרש את־השד מבתה׃
\par 27 ויאמר אליה ישוע הניחי לבנים לשבע בראשונה כי לא־טוב לקחת לחם הבנים ולהשליכו לצעירי הכלבים׃
\par 28 ותען ותאמר אליו כן אדני אבל גם־צעירי הכלבים יאכלו תחת השלחן מפרורי לחם הבנים׃
\par 29 ויאמר אליה בגלל דברך זה לכי־לך יצא השד מבתך׃
\par 30 ותבא אל־ביתה ותמצא את־הילדה משכבת על־המטה והשד יצא ממנה׃
\par 31 וישב ויצא מגבול צור וצידון ויבא אל־ים הגליל בתוך גבול עשר הערים׃
\par 32 ויביאו אליו איש אשר היה חרש ואלם ויתחננו לו לשום עליו את־ידו׃
\par 33 ויקח אתו לבדו מקרב ההמון וישם את־אצבעותיו באזניו וירק ויגע על־לשנו׃
\par 34 ויבט השמימה ויאנח ויאמר אליו אפתח ופרושו התפתח׃
\par 35 וברגע נפתחו אזניו ויתר אסור לשונו וידבר בשפה ברורה׃
\par 36 ויצו עליהם שלא־יגידו לאיש וכאשר יזהירם כן ירבו להשמיע׃
\par 37 וישתוממו עד־מאד ויאמרו את־הכל עשה יפה גם־החרשים הוא עשה לשמעים גם־האלמים למדברים׃

\chapter{8}

\par 1 ויהי בימים ההם בהקבץ עם רב ואין להם מה־יאכלו ויקרא ישוע אל־תלמידיו ויאמר אליהם׃
\par 2 נכמרו רחמי על־העם כי־זה שלשת ימים עמדו עמי ואין להם לחם לאכל׃
\par 3 והיה בשלחי אותם רעבים לבתיהם יתעלפו בדרך כי־יש בהם אשר באו ממרחק׃
\par 4 ויענו תלמידיו ויאמרו אליו מאין יוכל איש להשביע את־אלה לחם פה במדבר׃
\par 5 וישאל אותם ויאמר כמה ככרות־לחם יש לכם ויאמרו שבע׃
\par 6 ויצו את־העם לשבת לארץ ויקח את־שבע ככרות הלחם ויברך ויפרס ויתן לתלמידיו לשום לפניהם וישימו לפני העם׃
\par 7 ולהם מעט דגים קטנים ויברך ויאמר לשום לפניהם גם־את־אלה׃
\par 8 ויאכלו וישבעו וישאו מן־הפתותים הנותרים שבעה דודים׃
\par 9 והאכלים כארבעת אלפים וישלחם׃
\par 10 וירד באניה עם־תלמידיו ויבא אל־גלילות דלמנותא׃
\par 11 ויצאו הפרושים ויחלו להתוכח עמו וישאלו מאתו אות מן־השמים למען נסתו׃
\par 12 ויאנח ברוחו ויאמר מה־הדור הזה מבקש־לו אות אמן אמר אני לכם אם־ינתן אות לדור הזה׃
\par 13 ויעל מעליהם וישב וירד באניה ויעבר אל־עבר הים׃
\par 14 והם שכחו לקחת בידם לחם ולא־היה להם באניה בלתי אם־ככר־לחם אחת׃
\par 15 ויזהר אותם לאמר ראו השמרו לכם משאר הפרושים ומשאר הורדוס׃
\par 16 ויחשבו כה וכה ויאמרו איש אל־רעהו על כי־לחם אין אתנו׃
\par 17 וידע ישוע ויאמר להם מה־תחשבו על כי־לחם אין לכם העוד לא תשכילו ולא תבינו ולבכם עודנו קשה׃
\par 18 עינים לכם ולא תראו ואזנים לכם ולא תשמעו ולא תזכרו׃
\par 19 כאשר פרסתי את־חמשת ככרות הלחם לחמשת אלפי איש כמה סלים מלאי פתותים נשאתם ויאמרו אליו שנים עשר׃
\par 20 ובשבע לארבעת אלפי איש כמה דודים מלאי פתותים נשאתם ויאמרו אליו שבעה׃
\par 21 ויאמר אליהם איך לא תבינו׃
\par 22 ויבא אל־בית צידה ויביאו אליו איש עור ויתחננו לו לגעת בו׃
\par 23 ויאחז ביד העור ויוליכהו אל־מחוץ לכפר וירק בעיניו וישם ידיו עליו וישאלהו ויאמר אליו הראה אתה׃
\par 24 ויבט ויאמר אראה את־בני האדם כי מתהלכים כאילנות אני ראה׃
\par 25 ויוסף וישם שנית ידיו על־עיניו ותפקחנה עיניו וירפא וירא הכל היטב עד־למרחוק׃
\par 26 וישלחהו אל־ביתו ויאמר אל־תבא אל־תוך הכפר (ואל־תדבר לאיש בכפר)׃
\par 27 ויצא ישוע ותלמידיו ללכת אל־כפרי קיסריה של־פיליפוס ויהי בדרך וישאל את־תלמידיו ויאמר אליהם מה־אמרים לי בני אדם מי־אני׃
\par 28 ויענו ויאמרו יוחנן המטביל ויש אמרים אליהו ואחרים אמרים אחד מן־הנביאים׃
\par 29 וישאל אתם לאמר ואתם מה־תאמרו לי מי־אני ויען פטרוס ויאמר אליו אתה הוא המשיח׃
\par 30 ויעד בם לבלתי דבר־עליו לאיש׃
\par 31 ויחל להורתם שצריך בן־האדם לענות הרבה והזקנים וראשי הכהנים והסופרים ימאסהו ויהרג ומקצה שלשת ימים קום יקום׃
\par 32 והוא דבר את־הדבר הזה באזני כלם ויקחהו פטרוס ויחל לגער־בו׃
\par 33 ויפן אחריו ויבט אל־תלמידיו ויגער בפטרוס ויאמר סור מעל פני השטן כי אין לבך לדברי האלהים כי אם־לדברי האדם׃
\par 34 ויקרא אל־העם ואל־תלמידיו ויאמר אליהם החפץ ללכת אחרי יכחש בנפשו וישא את־צלובו וילך אחרי׃
\par 35 כי כל־אשר יחפץ להציל את־נפשו יאבדנה וכל אשר תאבד נפשו למעני ולמען הבשורה הוא יצילנה׃
\par 36 כי מה־יסכן לאדם שיקנה את־כל־העולם ונשחתה נפשו׃
\par 37 או מה־יתן איש פדיון נפשו׃
\par 38 כי האיש אשר־הייתי אני ודברי לו לחרפה בדור הנאף והחוטא הזה אף־הוא יהיה לחרפה לבן־האדם בבואו בכבוד אביו עם־המלאכים הקדושים׃

\chapter{9}

\par 1 ויאמר אליהם אמן אמר אני לכם כי יש בעמדים פה אשר לא־יטעמו טעם מיתה עד כי־יראו מלכות האלהים באה בגבורה׃
\par 2 ואחרי ששת ימים לקח ישוע את־פטרוס ואת־יעקב ואת־יוחנן ויעלם לבדם עמו על־הר גבה וישתנה לעיניהם׃
\par 3 ויזהירו בגדיו ויהיו לבנים מאד כשלג אשר לא יוכל כובס בארץ להלבין כמוהם׃
\par 4 וירא אליהם אליהו ומשה ויהיו מדברים עם־ישוע׃
\par 5 ויען פטרוס ויאמר אל־ישוע רבי טוב לנו להיות פה נעשה־נא שלש סכות לך אחת ולמשה אחת ולאליהו אחת׃
\par 6 כי לא־ידע מה־ידבר כי נבהלו׃
\par 7 ויהי ענן סוכך עליהם ויצא מן־הענן קול אמר זה בני ידידי אליו תשמעון׃
\par 8 ויביטו פתאם כה וכה ולא־ראו עוד איש בלתי את־ישוע לבדו אתם׃
\par 9 וירדו מן־ההר ויזהירם לבלתי הגיד לאיש את־אשר ראו עד כי־יקום בן־האדם מן־המתים׃
\par 10 וישמרו את־הדבר בלבבם וידרשו לדעת התקומה מן־המתים מה־היא׃
\par 11 וישאלהו לאמר מה־זה אמרים הסופרים כי אליהו בוא יבוא בראשונה׃
\par 12 ויען ויאמר להם הנה אליהו בא בראשונה וישיב את־הכל ומה־כתוב על בן־האדם הלא אשר יענה הרבה וימאס׃
\par 13 אבל אמר אני לכם גם־בא אליהו וגם־עשו לו כרצונם ככתוב עליו׃
\par 14 ויהי כבואו אל־התלמידים וירא עם־רב סביבותם וסופרים מתוכחים עמם׃
\par 15 וכל־העם כראותם אתו כן תמהו וירוצו אליו וישאלו־לו לשלום׃
\par 16 וישאל את־הסופרים מה־אתם מתוכחים עמהם׃
\par 17 ויען אחד מן־העם ויאמר רבי הבאתי אליך את־בני אשר־רוח אלם בקרבו׃
\par 18 ובכל־מקום אשר יאחזהו הוא מרצץ אתו וירד רירו וחרק שניו ויבש גופו ואמר אל־תלמידיך לגרשו ולא יכלו׃
\par 19 ויען ויאמר להם הוי דור חסר אמונה עד־מתי אהיה עמכם עד־מתי אשא אתכם הביאו אתו לפני׃
\par 20 ויביאהו לפניו ויהי כאשר ראהו ויזעזענו הרוח פתאם ויפל ארצה ויתגולל ויורד רירו׃
\par 21 וישאל את־אביו כמה ימים היתה־לו זאת ויאמר מימי נעוריו׃
\par 22 ופעמים רבות הפיל אתו גם־באש גם־במים להאבידו אך אם־יכל תוכל רחם עלינו ועזרנו׃
\par 23 ויאמר אליו ישוע לאמר אם־תוכל אמרת כל יוכל המאמין׃
\par 24 ויתן אבי הילד את־קלו בבכי ויאמר אני מאמין אדני עזר־נא לחסרון אמונתי׃
\par 25 וירא ישוע את־העם מתקבץ אליו ויגער ברוח הטמא ויאמר רוח אלם וחרש אני מצוך צא ממנו ואל־תסף לבוא־בו עוד׃
\par 26 ויצעק ויזעזע אתו מאד ויצא ויהי כמת ורבים אמרו כי גוע׃
\par 27 ויחזק ישוע בידו ויעירהו ויקם׃
\par 28 ויהי כאשר בא הביתה וישאלהו תלמידיו בהיותם אתו לבדם לאמר מדוע אנחנו לא יכלנו לגרשו׃
\par 29 ויאמר אליהם המין הזה יצא לא יצא כי אם־בתפלה ובצום׃
\par 30 ויצאו משם ויעברו בגליל ולא אבה להודע לאיש׃
\par 31 כי היה מלמד את־תלמידיו לאמר אליהם כי עתיד בן־האדם להמסר בידי בני־אדם ויהרגהו ואחרי מותו יקום ביום השלישי׃
\par 32 והם לא הבינו את הדבר וייראו לשאל אותו׃
\par 33 ויבא אל־כפר־נחום ויהי בבית ויאמר אליהם מה התוכחתם איש עם־רעהו בדרך׃
\par 34 ויחרישו כי התעשקו בדרך מי הגדול בהם׃
\par 35 וישב ויקרא אל־שנים העשר ויאמר אליהם איש כי־יחפץ להיות הראשון הוא יהיה האחרון לכלם ומשרת כלם׃
\par 36 ויקח ילד ויעמידהו בתוכם ויחבקהו ויאמר להם׃
\par 37 המקבל בשמי ילד אחד כזה הוא מקבל אותי והמקבל אותי איננו מקבל אותי כי אם־את אשר שלחני׃
\par 38 ויען יוחנן ויאמר אליו רבי ראינו איש מגרש שדים בשמך ואיננו הולך אחרינו ונכלאנו יען אשר לא־הלך אחרינו׃
\par 39 ויאמר ישוע אל־תכלאהו כי אין איש עשה גבורה בשמי ויוכל במהרה לדבר־בי רעה׃
\par 40 כי כל אשר איננו לצרינו לנו הוא׃
\par 41 כי כל־המשקה אתכם כוס מים בשמי באשר למשיח אתם אמן אמר אני לכם לא־יאבד שכרו׃
\par 42 וכל־המכשיל אחד הקטנים המאמינים בי טוב לו שיתלה פלח־רכב על־צוארו והשלך בים׃
\par 43 ואם־ידך תכשילך קצץ אתה טוב לך לבוא לחיים ואתה קטע מהיות לך שתי ידים ותלך אל־גיהנם אל־האש אשר לא תכבה׃
\par 44 אשר־שם תולעתם לא תמות ואשם לא תכבה׃
\par 45 ואם־רגלך תכשילך קצץ אתה טוב לך לבוא לחיים ואתה פסח מהיות לך שתי רגלים ותשלך לגיהנם אל־האש אשר לא תכבה׃
\par 46 אשר־שם תולעתם לא תמות ואשם לא תכבה׃
\par 47 ואם־עינך תכשילך עקר אתה טוב לך לבוא במלכות האלהים בעל עין אחת מהיות לך שתי עינים ותשלך לגיהנם׃
\par 48 אשר־שם תולעתם לא תמות ואשם לא תכבה׃
\par 49 כי כל־איש באש ימלח וכל־קרבן במלח ימלח׃
\par 50 טוב המלח ואם־המלח יהיה תפל במה תתקנו אותו יהי־לכם מלח בקרבכם ויהי שלום ביניכם׃

\chapter{10}

\par 1 ויקם משם וילך אל־גבול יהודה מעבר הירדן ויקהלו עוד אליו המון עם וילמדם כפעם בפעם׃
\par 2 ויגשו אליו הפרושים לנסותו וישאלהו ויאמרו היוכל איש לשלח את־אשתו׃
\par 3 ויען ויאמר אליהם מה־צוה אתכם משה׃
\par 4 ויאמרו משה התיר לכתב ספר כריתת ולשלח׃
\par 5 ויען ישוע ויאמר אליהם מפני קשי לבבכם כתב לכם את־המצוה הזאת׃
\par 6 אבל מראשית הבריאה זכר ונקבה ברא אתם אלהים׃
\par 7 על־כן יעזב־איש את־אביו ואת־אמו ודבק באשתו׃
\par 8 והיו שניהם לבשר אחד ואם־כן אפוא אינם עוד שנים כי אם־בשר אחד׃
\par 9 לכן את אשר־חבר אלהים לא יפרידנו אדם׃
\par 10 ויהי בבית וישובו תלמידיו לשאל אתו על־זאת׃
\par 11 ויאמר אליהם המשלח את־אשתו ולקח אחרת נאף הוא עליה׃
\par 12 ואשה כי תעזב אישה והיתה לאיש אחר נאפת היא׃
\par 13 ויביאו אליו ילדים למען יגע בהם ויגערו התלמידים במביאים אתם׃
\par 14 וירא ישוע וירע לו ויאמר אליהם הניחו לילדים לבוא אלי ואל־תמנעום כי לאלה מלכות האלהים׃
\par 15 אמן אמר אני לכם כל אשר־לא יקבל את־מלכות האלהים כילד לא־יבא בה׃
\par 16 ויחבקם וישת ידיו עליהם ויברכם׃
\par 17 ויהי בצאתו לדרך והנה־איש רץ לקראתו ויכרע לפניו וישאל אותו לאמר רבי הטוב מה אעשה ואירש חיי עולם׃
\par 18 ויאמר לו ישוע מדוע קראת לי טוב אין טוב כי אם אחד והוא האלהים׃
\par 19 הן ידעת את־המצות לא תנאף לא תרצח לא תגנב לא־תענה עד שקר לא תעשק כבד את־אביך ואת־אמך׃
\par 20 ויען ויאמר אליו רבי את־כל־אלה שמרתי מנעורי׃
\par 21 ויבט־בו ישוע ויאהבהו ויאמר אליו אחת חסרת לך מכר את־כל־אשר־לך ותן לעניים ויהי־לך אוצר בשמים ובוא שא את־הצלוב ולך אחרי׃
\par 22 ויצר־לו על־הדבר הזה ויעצב וילך לו כי־הון רב היה לו׃
\par 23 ויבט ישוע סביב ויאמר אל־תלמידיו כמה יקשה לבעלי נכסים לבוא במלכות האלהים׃
\par 24 ויבהלו התלמידים על־דבריו ויסף ישוע ויען ויאמר להם בני מה קשה לבטחים על־חילם לבוא אל־מלכות האלהים׃
\par 25 נקל לגמל לעבר בנקב המחט מבוא עשיר אל־מלכות האלהים׃
\par 26 ויוסיפו עוד להשתומם ויאמרו איש אל־אחיו ומי־אפוא יוכל להושע׃
\par 27 ויבט־בם ישוע ויאמר מבני אדם תפלא זאת אך לא מאלהים כי מאלהים לא יפלא כל־דבר׃
\par 28 ויחל פטרוס לאמר אליו הן אנחנו עזבנו את־הכל ונלך אחריך׃
\par 29 ויען ישוע ויאמר אמן אמר אני לכם כי אין איש אשר עזב את־ביתו או את־אחיו או את־אחיותיו או את־אביו או את־אמו או את־אשתו או את־בניו או את שדותיו למעני ולמען הבשורה׃
\par 30 אשר לא יקח עתה בזמן הזה בכל־הרדיפות מאה פעמים כהמה בתים ואחים ואחיות ואמות ובנים ושדות ולעולם הבא חיי עולם׃
\par 31 ואולם רבים מן־הראשונים יהיו אחרונים והאחרונים ראשונים׃
\par 32 ויהי בדרך בעלותם ירושלים וישוע הולך לפניהם והמה נבהלים והולכים אחריו בחרדה ויוסף לקחת אליו את־שנים העשר ויחל להגיד להם את־אשר יקרהו לאמר׃
\par 33 הנה אנחנו עלים ירושלימה ובן־האדם ימסר לראשי הכהנים ולסופרים וירשיעהו למות וימסרו אתו לגוים׃
\par 34 ויהתלו בו ויכהו בשוטים וירקו בפניו וימיתהו וביום השלישי קום יקום׃
\par 35 ויקרבו אליו יעקב ויוחנן בני זבדי ויאמרו רבי חפצים אנחנו שתעשה לנו את־אשר נשאל ממך׃
\par 36 ויאמר אליהם מה־אויתם כי־אעשה לכם׃
\par 37 ויאמרו אליו תנה־לנו לשבת אחד לימינך ואחד לשמאלך בכבודך׃
\par 38 ויאמר אליהם ישוע לא ידעתם את אשר שאלתם התוכלו לשתות את־הכוס אשר אני שתה ולהטבל הטבילה אשר אני נטבל׃
\par 39 ויאמרו אליו נוכל ויאמר אליהם ישוע את־הכוס אשר־אני שתה תשתו והטבילה אשר אני נטבל תטבלו׃
\par 40 אך שבת לימיני ולשמאלי אין בידי לתת בלתי לאשר הוכן להם׃
\par 41 ויהי כשמע זאת העשרה ויחלו לכעוס אל־יעקב ויוחנן׃
\par 42 ויקרא להם ישוע ויאמר אליהם אתם ידעתם כי הנחשבים להשתרר על־הגוים הם רדים בהם וגדוליהם שולטים עליהם׃
\par 43 ולא יהיה כן בקרבכם כי אם־החפץ להיות גדול בכם יהיה לכם למשרת׃
\par 44 והחפץ להיות הראש יהיה עבד לכל׃
\par 45 כי בן־האדם גם־הוא לא בא למען ישרתוהו כי אם־לשרת ולתת את־נפשו כפר תחת רבים׃
\par 46 ויבאו יריחו ויהי כצאתו מיריחו הוא ותלמידיו והמון עם רב והנה ברטימי בן־טימי איש עור ישב על־יד הדרך לבקש צדקה׃
\par 47 וישמע כי הוא ישוע הנצרי ויחל לצעק ויאמר אנא בן־דוד ישוע חנני׃
\par 48 ויגערו־בו רבים להחשתו והוא הרבה עוד לזעק בן־דוד חנני׃
\par 49 ויעמד ישוע ויאמר קראו־לו ויקראו לעור ויאמרו אליו חזק קום קרא־לך׃
\par 50 וישלך את־שמלתו מעליו ויקם ויבא אל־ישוע׃
\par 51 ויען ישוע ויאמר אליו מה־תרצה שאעשה־לך ויאמר אליו העור רבוני אשר אראה׃
\par 52 ויאמר ישוע אליו לך־לך אמונתך הושיעה לך וכרגע נפקחו עיניו וילך אחרי ישוע בדרך׃

\chapter{11}

\par 1 ויהי כאשר קרבו לירושלים אל־בית־פגי ובית־היני אל־הר הזיתים וישלח שנים מתלמידיו׃
\par 2 ויאמר אליהם לכו אל־הכפר אשר ממולכם והיה כבאכם שמה ומצאתם עיר אסור אשר לא־ישב עליו אדם אותו התירו והביאו׃
\par 3 וכי־יאמר אליכם איש למה תעשו זאת ואמרתם האדון צריך לו והוא מהר ישלחנו הנה׃
\par 4 וילכו וימצאו העיר אסור אל־השער בחוץ על־אם הדרך ויתירוהו׃
\par 5 ואנשים מן־העמדים שם אמרו אליהם מה־זאת עשיתם להתיר את־העיר׃
\par 6 ויאמרו אליהם כאשר צוה ישוע ויניחו להם׃
\par 7 ויביאו את־העיר אל־ישוע וישימו עליו את־בגדיהם וישב עליו׃
\par 8 ורבים פרשו את־בגדיהם על־הדרך ואחרים כרתו ענפים מן־העצים וישטחו על־הדרך׃
\par 9 וההלכים לפניו ואחריו צעקו לאמר הושע־נא ברוך הבא בשם יהוה׃
\par 10 ברוכה מלכות דוד אבינו הבאה (בשם יהוה) הושע־נא במרומים׃
\par 11 ויבא ישוע ירושלים אל־בית המקדש וירא ויתבונן על־הכל והיום רפה לערוב ויצא אל־בית־היני עם־שנים העשר׃
\par 12 ויהי ממחרת בצאתם מבית־היני וירעב׃
\par 13 וירא תאנה מרחוק ולה עלים ויבא לראות הימצא־בה פרי ויקרב אליה ולא־מצא בה כי אם־עלים כי לא היתה עת תאנים׃
\par 14 ויען ויאמר אליה מעתה איש אל־יאכל פרי ממך עד־עולם וישמעו תלמידיו׃
\par 15 ויבאו ירושלים ויבא ישוע אל־בית המקדש ויחל לגרש משם את־המוכרים ואת־הקונים במקדש ואת־שלחנות השלחנים ואת־מושבות מכרי היונים הפך׃
\par 16 ולא הניח לאיש לשאת כלי דרך המקדש׃
\par 17 וילמד ויאמר להם הלא כתוב כי ביתי בית תפלה יקרא לכל־העמים ואתם עשיתם אתו מערת פריצים׃
\par 18 וישמעו הסופרים וראשי הכהנים ויתנכלו אתו להשמידו כי יראו מפניו יען אשר כל־העם משתוממים על־תורתו׃
\par 19 ויהי בערב ויצא אל־מחוץ לעיר׃
\par 20 ויהי הם עברים בבקר ויראו את־התאנה כי יבשה משרשיה׃
\par 21 ויזכר פטרוס ויאמר אליו רבי הנה התאנה אשר אררתה יבשה׃
\par 22 ויען ישוע ויאמר אליהם תהי־נא בכם אמונת אלהים׃
\par 23 כי־אמן אמר אני לכם כל־אשר יאמר אל־ההר הזה הנשא והעתק אל־תוך הים ואין ספק בלבבו כי אם־יאמין כי יעשה דברו כן־יהיה־לו כאשר אמר׃
\par 24 על־כן אני אמר לכם כל אשר תשאלו בתפלתכם האמינו כי תקחו ויהי לכם׃
\par 25 וכי תעמדו להתפלל תמחלו לכל־איש את אשר בלבבכם עליו למען יסלח אביכם שבשמים גם־הוא לפשעיכם׃
\par 26 ואתם אם־לא תמחלו אף־אביכם שבשמים לא־יסלח לפשעיכם׃
\par 27 וישובו ויבאו ירושלים ויהי הוא מתהלך במקדש ויבאו אליו ראשי הכהנים והסופרים והזקנים׃
\par 28 ויאמרו אליו באי־זו רשות אתה עשה אלה ומי נתן לך את־הרשות הזאת לעשות את־אלה׃
\par 29 ויען ישוע ויאמר אליהם גם־אני אשאלה אתכם דבר אחד ואתם השיבוני ואמר לכם באי־זו רשות אני עשה אלה׃
\par 30 טבילת יוחנן המשמים היתה אם־מבני אדם השיבוני׃
\par 31 ויועצו יחדו לאמר אם־נאמר משמים יאמר מדוע אפוא לא האמנתם בו׃
\par 32 או הנאמר מבני־אדם וייראו את־העם כי־כלם חשבו את־יוחנן לנביא באמת׃
\par 33 ויענו ויאמרו אל־ישוע לא ידענו ויען ישוע ויאמר אליהם אם־כן גם־אני לא אמר לכם באי־זו רשות אני עשה אלה׃

\chapter{12}

\par 1 ויחל לדבר אליהם במשלים לאמר איש אחד נטע כרם ויעש גדר סביב ויחצב יקב ויבן מגדל ויתנהו אל־כרמים וילך למרחקים׃
\par 2 ולמועד שלח עבד אל־הכרמים לקחת מאת הכרמים מפרי הכרם׃
\par 3 ויאחזהו ויכהו וישלחהו ריקם׃
\par 4 ויסף לשלח אליהם עבד אחר ואתו (סקלו באבנים ו) מחצו ראשו וישלחהו בחרפה׃
\par 5 ויסף וישלח אחר וגם־אתו הרגו וכן עשו לרבים אחרים מהם הכו ומהם הרגו׃
\par 6 ולו עוד בן יחיד אשר אהבו וישלח גם־אתו אליהם באחרנה כי־אמר מפני בני יגורו׃
\par 7 והכרמים ההם אמרו איש אל־רעהו הנה־זה הוא היורש לכו ונהרגהו והירשה תהיה לנו׃
\par 8 ויאחזהו ויהרגו אותו וישליכהו אל־מחוץ לכרם׃
\par 9 ועתה מה־יעשה בעל הכרם הלא יבוא ויאבד את־הכרמים ההם ונתן את־הכרם לאחרים׃
\par 10 הלא קראתם את־הכתוב הזה אבן מאסו הבונים היתה לראש פנה׃
\par 11 מאת יהוה היתה זאת היא נפלאת בעינינו׃
\par 12 ויבקשו לתפשו וייראו מפני העם יען אשר־הבינו כי עליהם דבר את־המשל הזה ויניחהו וילכו׃
\par 13 וישלחו אליו אנשים מן־הפרושים ומאנשי הורדוס לתפש אתו בדברו׃
\par 14 ויבאו ויאמרו אליו רבי ידענו כי־איש אמת אתה ולא־תגור מפני איש כי לא תשא פני איש ובאמת מורה אתה את־דרך האלהים הנכון לתת מס אל־קיסר אם־לא הנתן אם־לא נתן׃
\par 15 והוא ידע את־חנפתם ויאמר אליהם מה־תנסוני הביאו אלי דינר ואראה׃
\par 16 ויביאו ויאמר אליהם הצורה הזאת והמכתב אשר עליו של־מי הם ויאמרו אליו של־קיסר׃
\par 17 ויען ישוע ויאמר אליהם את אשר לקיסר תנו לקיסר ואת אשר לאלהים תנו לאלהים ויתמהו עליו׃
\par 18 ויבאו אליו מן־הצדוקים האמרים אין תחית המתים וישאלהו לאמר׃
\par 19 רבי משה כתב לנו כי ימות אחי־איש והניח אשה ובנים אין לו ולקח אחיו את־אשתו והקים זרע לאחיו׃
\par 20 והנה שבעה אחים ויקח הראשון אשה וימת ולא־השאיר אחריו זרע׃
\par 21 ויקח אתה השני וימת ולא־הניח זרע וכן גם השלישי׃
\par 22 ויקחוה כל־השבעה ולא־השאירו אחריהם זרע ואחרנה לכלם מתה גם האשה׃
\par 23 ועתה בתחית המתים כשיקומו למי מהם תהיה לאשה כי לשבעה היתה לאשה׃
\par 24 ויאמר ישוע אליהם הלא טעים אתם באשר לא ידעתם את־הכתובים ולא את־גבורת האלהים׃
\par 25 כי בעת קומם מן־המתים לא ישאו נשים ולא תנשאנה כי־יהיו כמלאכי השמים׃
\par 26 ועל־דבר המתים שיקומו הלא קראתם בספר משה בסנה את אשר־דבר אליו האלהים לאמר אנכי אלהי אברהם ואלהי יצחק ואלהי יעקב׃
\par 27 האלהים איננו אלהי המתים כי אם־אלהי החיים לכן טועים אתם הרבה׃
\par 28 ואחד מן־הסופרים שמע אתם מתוכחים ויקרב אליהם וירא כי היטב השיבם וישאלהו מה־היא הראשנה לכל־המצות׃
\par 29 ויען אתו ישוע הראשנה לכל־המצות שמע ישראל יהוה אלהינו יהוה אחד׃
\par 30 ואהבת את יהוה אלהיך בכל־לבבך ובכל־נפשך ובכל־מדעך ובכל־מאדך זאת היא המצוה הראשנה׃
\par 31 והשנית הדמה לה ואהבת לרעך כמוך ואין מצוה גדולה מאלה׃
\par 32 ויאמר אליו הסופר אמנם רבי יפה דברת כי אלהים אחד הוא ואין עוד מלבדו׃
\par 33 ולאהבה אתו בכל־לבב ובכל־מדע ובכל־נפש ובכל־מאד ולאהבה את־הרע כנפשך גדולה היא מכל־עלות וזבחים׃
\par 34 וירא ישוע כי־ענה בדעת ויאמר אליו לא־רחוק אתה ממלכות האלהים ואיש לא־ערב עוד את־לבו לשאל אותו שאלה׃
\par 35 וישוע מלמד במקדש ויען ויאמר איך יאמרו הסופרים כי המשיח בן־דוד הוא׃
\par 36 הלא דוד אמר ברוח הקדש נאם יהוה לאדני שב לימיני עד־אשית איביך הדם לרגליך׃
\par 37 הנה־דוד בעצמו קרא־לו אדון ואיך הוא בנו ויאהב רב העם לשמע אתו׃
\par 38 ויאמר אליהם בלמד אתם השמרו מן־הסופרים האהבים להתהלך עטופי טלית ושישאלו בשלומם בשוקים׃
\par 39 ולשבת ראשנים בבתי כנסיות ולהסב ראשנים בסעודות׃
\par 40 הבלעים את־בתי האלמנות ומאריכים בתפלה למראה עינים המה משפט גדול יתר מאד ישפטו׃
\par 41 וישוע ישב ממול ארון האוצר והוא ראה את־העם משימים מעות בארון האוצר ועשירים רבים נתנו הרבה׃
\par 42 ותבא אלמנה עניה ותתן שתי פרוטות אשר הן רבע אסר׃
\par 43 ויקרא אל־תלמידיו ויאמר אליהם אמן אמר אני לכם כי האלמנה העניה הזאת נתנה יותר מכל־הנתנים אל־ארון האוצר׃
\par 44 כי כלם נתנו מן־העדף שלהם והיא ממחסרה נתנה כל־אשר־לה את כל־מחיתה׃

\chapter{13}

\par 1 ויהי בצאתו מן־המקדש ויאמר אליו אחד מתלמידיו רבי ראה מה־יפו האבנים והבנינים האלה׃
\par 2 ויען אתו ישוע ויאמר הראית את־הבנינים הגדולים האלה לא־תשאר אבן על־אבן אשר לא תתפרק׃
\par 3 וישב על־הר הזיתים ממול המקדש וישאלהו פטרוס ויעקב ויוחנן ואנדרי והם לבדם אתו׃
\par 4 אמר־נא לנו מתי תהיה־זאת ומה־הוא האות בבא העת אשר תעשה־בה כל־זאת׃
\par 5 ויען ישוע וידבר אליהם השמרו לכם פן־יתעה אתכם איש׃
\par 6 כי רבים יבאו בשמי לאמר אני הוא והתעו רבים׃
\par 7 ובשמעכם מלחמות ושמעות מלחמה אל־תבהלו כי־היו תהיה זאת ועוד לא בא הקץ׃
\par 8 כי־יקום גוי על־גוי וממלכה על־ממלכה והיה רעש כה וכה והיה רעב ומהומה׃
\par 9 אלה ראשית החבלים ואתם השמרו בנפשתיכם כי־ימסרו אתכם לסנהדריות והכיתם בבתי כנסיות ולפני נגידים ומלכים תובאו למעני לעדות להם׃
\par 10 והבשורה צריכה להקרא בראשנה לכל־הגוים׃
\par 11 וכאשר יוליכו ומסרו אתכם אל־תדאגו ואל־תחשבו מה־תדברו כי הדבר אשר יושם בפיכם בשעה ההיא אותו תדברו יען אשר לא־אתם המדברים כי אם־רוח הקדש׃
\par 12 ואח ימסר את־אחיו למות ואב את־בנו וקמו בנים באבותם והמיתו אותם׃
\par 13 והייתם שנואים לכל למען שמי והמחכה עד־עת קץ הוא יושע׃
\par 14 וכי תראו את־שקוץ משמם אשר אמר דניאל הנביא עמד במקום אשר לא־לו הקורא יבין אז נוס ינוסו אנשי יהודה אל־ההרים׃
\par 15 ואשר על־הגג אל־ירד הביתה ואל־יבא בו לשאת דבר מביתו׃
\par 16 ואשר בשדה אל־ישב הביתה לשאת מלבושו׃
\par 17 ואוי להרות ולמיניקות בימים ההמה׃
\par 18 אך התפללו אשר לא־תהיה מנוסתכם בחרף׃
\par 19 כי הימים ההם יהיו עת צרה אשר לא־נהיתה כמוה מראשית הבריאה אשר ברא אלהים עד־עתה וכמוה לא־תהיה עוד׃
\par 20 ולולי קצר יהוה את־הימים ההם לא־יושע כל־בשר אך למען הבחירים אשר בחר בם קצר את־הימים׃
\par 21 ואז אם־יאמר אליכם איש הנה־פה המשיח או הנהו שם אל־תאמינו׃
\par 22 כי יקומו משיחי שקר ונביאי שקר ונתנו אתות ומופתים להתעות אף את־הבחירים אם־יוכלו׃
\par 23 ואתם ראו הנה מראש הגדתי לכם את־כל׃
\par 24 והיה בימים ההם אחרי הצרה ההיא תחשך השמש והירח לא־יגיה אורו׃
\par 25 והכוכבים יפלו מן־השמים וחילי השמים יתמוטטו׃
\par 26 ואז יראו את־בן־האדם בא בעננים בגבורה רבה ובכבוד׃
\par 27 ואז ישלח את־מלאכיו ויקבץ את־בחיריו מארבע הרוחות מקצה הארץ עד־קצה השמים׃
\par 28 ומן־התאנה למדו־נא את־משל הדבר כשירטב ענפה ופרח עלה ידעתם כי קרוב הקיץ׃
\par 29 כן גם־אתם בראתכם כי־היו אלה דעו כי־קרוב הוא בפתח׃
\par 30 אמן אמר אני לכם לא יעבר הדור הזה עד אשר־יהיו כל־אלה׃
\par 31 השמים והארץ יעברו ודברי לא יעברון׃
\par 32 אך עת־בוא היום ההוא והשעה ההיא אין איש יודע גם־לא מלאכי השמים גם־לא הבן מבלעדי האב׃
\par 33 ראו שקדו והתפללו כי לא ידעתם מתי העת׃
\par 34 והיה כאיש הולך למרחק אשר עזב את־ביתו ויתן רשות לעבדיו ולאיש את־מלאכתו ואת־השוער צוה לשקד׃
\par 35 לכן שקדו כי לא ידעתם מתי יבוא בעל הבית אם־בערב או־בחצות הלילה אם־בעת קריאת התרנגול או בבקר׃
\par 36 פן־יבוא פתאם ומצא אתכם ישנים׃
\par 37 ואת אשר אמרתי לכם הנני אמר לכל שקדו׃

\chapter{14}

\par 1 ויהי עוד יומים וחג הפסח והמצות בא ויבקשו ראשי הכהנים והסופרים לתפשו בערמה להמיתו׃
\par 2 ויאמרו לא בחג פן־תהיה מהומה בעם׃
\par 3 ויהי בהיותו בבית־היני בית שמעון המצרע ויסב אל־השלחן ותבא אשה ובידה פך־מרקחת נרד זך ויקר מאד ותשבר את־הפך ותצק על־ראשו׃
\par 4 ויש אשר מתרעמים איש אל־רעהו לאמר על־מה היה אבוד המרקחה הזאת׃
\par 5 כי ראויה היתה זאת להמכר ביותר משלש מאות דינר ולתת לעניים ויגערו בה׃
\par 6 ויאמר ישוע הניחו לה למה תלאו נפשה מעשה טוב עשתה עמדי׃
\par 7 כי העניים תמיד עמכם וכשתרצו תוכלו להיטיב להם ואנכי לא־אהיה אתכם תמיד׃
\par 8 את אשר היה לאל ידה עשתה קדמה לסוך את־גופי לקבורתו׃
\par 9 אמן אמר אני לכם כי באשר תקרא הבשורה הזאת אל־כל־העולם גם את־אשר עשתה היא יספר לזכרון לה׃
\par 10 ויהודה איש־קריות אחד משנים העשר הלך אל־ראשי הכהנים למסר אותו אליהם׃
\par 11 והם כשמעם שמחו ויאמרו לתת־לו כסף ויבקש תאנה למסרו׃
\par 12 ויהי בחג המצות ביום הראשון אשר יזבח הפסח ויאמרו אליו תלמידיו איפה תחפץ לאכל את־הפסח ונלכה ונכין׃
\par 13 וישלח שנים מתלמידיו ויאמר אליהם לכו העירה ופגע אתכם איש נשא צפחת מים לכו אחריו׃
\par 14 ובאשר יבוא שמה אמרו לבעל הבית כה אמר הרב איה המלון אשר אכל שם את־הפסח עם־תלמידי׃
\par 15 והוא יראה אתכם עליה גדולה מצעה ומוכנה ושם הכינו לנו׃
\par 16 ויצאו תלמידיו ויבאו העירה וימצאו כאשר אמר להם ויכינו את־הפסח׃
\par 17 ויהי בערב ויבא עם־שנים העשר׃
\par 18 ויסבו ויאכלו ויאמר ישוע אמן אמר אני לכם אחד מכם ימסרני והוא אכל אתי׃
\par 19 ויחלו להתעצב ויאמרו אליו זה אחר זה הכי אני הוא׃
\par 20 ויען ויאמר אליהם אחד משנים העשר הוא הטבל עמי בקערה׃
\par 21 הן בן־האדם הלך ילך ככתוב עליו אבל אוי לאיש ההוא אשר על־ידו ימסר בן־האדם טוב לאיש ההוא שלא נולד׃
\par 22 ויהי באכלם ויקח ישוע לחם ויברך ויבצע ויתן להם ויאמר קחו אכלו זה הוא גופי׃
\par 23 ויקח את־הכוס ויברך ויתן להם וישתו ממנה כלם׃
\par 24 ויאמר להם זה דמי דם־הברית החדשה הנשפך בעד רבים׃
\par 25 אמן אמר אני לכם שתה לא־אשתה עוד מפרי הגפן עד־היום ההוא אשר אשתה אתו חדש במלכות האלהים׃
\par 26 ואחרי קראם את־ההלל ויצאו אל־הר הזיתים׃
\par 27 ויאמר אליהם ישוע אתם כלכם תכשלו בי בלילה הזה כי כתוב אכה את־הרעה ותפוצין הצאן׃
\par 28 אך אחרי קומי מן־המתים אלך לפניכם הגלילה׃
\par 29 ויאמר אליו פטרוס גם אם־יכשלו כלם אני לא אכשל׃
\par 30 ויאמר אליו ישוע אמן אמר אני לך כי היום בלילה הזה בטרם יקרא התרנגול פעמים אתה תכחש־בי שלש פעמים׃
\par 31 והוא התאמץ ויוסף לדבר ויאמר גם כי־יהיה עלי למות אתך כחש לא־אכחש בך וכן אמרו גם־כלם׃
\par 32 ויבאו אל־חצר אחת ושמה גת־שמני ויאמר אל־תלמידיו שבו־לכם פה עד אשר אתפלל׃
\par 33 ויקח אתו את־פטרוס ואת־יעקב ואת־יוחנן ויחל להשתומם ולמוג׃
\par 34 ויאמר אליהם נפשי מרה־לי עד־מות עמדו־פה ושקדו׃
\par 35 ויעבר מעט משם והלאה ויפל ארצה ויתפלל אשר אם־יוכל היות תעבר מעליו השעה הזאת׃
\par 36 ויאמר אבא אבי כל תוכל העבר־נא מעלי את־הכוס הזאת אך־לא את־אשר אני רוצה כי אם־את אשר־אתה׃
\par 37 ויבא וימצאם ישנים ויאמר אל־פטרוס שמעון התישן הכי־לא יכלת לשקד שעה אחת׃
\par 38 שקדו והתפללו פן־תבאו לידי נסיון הן הרוח היא חפצה והבשר רפה׃
\par 39 ויסף לסור ויתפלל באמרו עוד־הפעם כדברים ההמה׃
\par 40 וישב וימצאם שנית ישנים כי עיניהם כבדות ולא ידעו מה־יענהו׃
\par 41 ויבא פעם שלישית ויאמר אליהם נומו עוד ונוחו רב־לי כי־באה השעה הנה בן־האדם נמסר בידי חטאים׃
\par 42 קומו ונלכה הנה המוסר אותי קרב׃
\par 43 עודנו מדבר ויהודה בא והוא אחד משנים העשר ועמו המון רב בחרבות ובמקלות מאת ראשי הכהנים והסופרים והזקנים׃
\par 44 והמוסר אתו נתן להם אות לאמר האיש אשר אשקהו זה הוא תפשו אתו והוליכהו אל־ימלט׃
\par 45 הוא בא והוא נגש אליו ויאמר רבי רבי וינשק־לו׃
\par 46 וישלחו־בו את־ידיהם ויתפשהו׃
\par 47 ואחד מן־העמדים אצלו שלף את־חרבו ויך את־עבד הכהן הגדול ויקצץ את־אזנו׃
\par 48 ויען ישוע ויאמר אליהם כצאת על־פריץ יצאתם עלי בחרבות ובמקלות לתפשני׃
\par 49 ואני יום יום הייתי אצלכם מלמד במקדש ולא החזקתם בי אבל למען מלאת דברי הכתובים׃
\par 50 ויעזבו אתו כלם וינוסו׃
\par 51 ונער אחד הלך אחריו מעטף בסדין לכסות את־ערותו ויאחזהו הנערים׃
\par 52 ויעזב את־הסדין בידם וינס מפניהם ערם׃
\par 53 ויוליכו את־ישוע אל־הכהן הגדול ויקהלו אליו כל־ראשי הכהנים והזקנים והסופרים׃
\par 54 ופטרוס הלך אחריו מרחוק עד־לחצר הכהן הגדול פנימה וישב שם עם־המשרתים ויתחמם נגד האור׃
\par 55 וראשי הכהנים וכל־הסנהדרין בקשו עדות על־ישוע להמיתו ולא מצאו׃
\par 56 כי רבים ענו בו עדות שקר אבל לא היו דבריהם מכונים׃
\par 57 ויקומו אנשים ויענו בו עדות שקר לאמר׃
\par 58 שמענו אתו אמר אני אהרס את־ההיכל הזה מעשה ידי אדם ולשלשת ימים אבנה היכל אחר אשר איננו מעשה ידי אדם׃
\par 59 וגם־בזאת לא היתה עדותם מכונת׃
\par 60 ויקם הכהן הגדול ויעמד בתוך וישאל את־ישוע לאמר האינך משיב דבר מה־זה אלה ענים בך׃
\par 61 והוא החריש ולא השיב דבר ויוסף עוד הכהן הגדול לשאל אתו ויאמר אליו האתה הוא המשיח בן־המברך׃
\par 62 ויאמר ישוע אני הוא ואתם תראו את־בן־האדם יושב לימין הגבורה ובא עם־ענני השמים׃
\par 63 ויקרע הכהן הגדול את־בגדיו ויאמר מה־לנו עוד לבקש עדים׃
\par 64 הנה שמעתם את־הגדוף מה־דעתכם וירשיעהו כלם כי־חיב מיתה הוא׃
\par 65 ויחלו מהם לרק בו ויחפו את־פניו ויכהו באגרף ויאמרו אליו הנבא והמשרתים אחזהו במכות על־הלחי׃
\par 66 ויהי בהיות פטרוס בתחתית החצר ותבא אחת משפחות הכהן הגדול׃
\par 67 ותרא את־פטרוס כי מתחמם הוא ותבט־בו ותאמר גם־אתה היית עם־הנצרי ישוע׃
\par 68 ויכחש ויאמר לא אדע ולא אבין מה את אמרת ויצא החוצה אל־האולם ויקרא התרנגל׃
\par 69 ותראהו השפחה ותאמר עוד אל־העמדים שם זה הוא אחד מהם ויכחש פעם שנית׃
\par 70 ומעט אחרי־כן גם־העמדים שם אמרו אל־פטרוס אמנם אתה אחד מהם כי אף־גלילי אתה ולשונך כלשונם׃
\par 71 ויחל להחרים את־נפשו ולהשבע לאמר לא ידעתי את־האיש הזה אשר דברתם׃
\par 72 והתרנגל קרא פעם שנית ויזכר פטרוס את־הדבר אשר אמר־לו ישוע בטרם יקרא התרנגל פעמים תכחש בי שלש פעמים וישם על־לבו ויב׃

\chapter{15}

\par 1 ויהי לפנות הבקר וימהרו ראשי הכהנים ועמהם הזקנים והסופרים וכל־הסנהדרין להועץ ויאסרו את־ישוע ויוליכהו משם וימסרהו אל־פילטוס׃
\par 2 וישאל אותו פילטוס האתה מלך היהודים ויען ויאמר אליו אתה אמרת׃
\par 3 וראשי הכהנים הרבו לשטנו׃
\par 4 ויוסף פילטוס וישאלהו לאמר האינך משיב דבר ראה כמה הם ענו בך׃
\par 5 וישוע לא־השיב עוד אף־דבר אחד ויתמה פילטוס׃
\par 6 ומדי חג בחגו היה פוטר להם אסיר אחד את אשר יבקשו׃
\par 7 ויהי איש הנקרא בשם בר־אבא אסור עם־המורדים אשר רצחו רצח בעת המרד׃
\par 8 ויעל ההמון ויחלו לבקש שיעשה להם כפעם בפעם׃
\par 9 ויען אתם פילטוס ויאמר רצונכם שאתיר לכם את־מלך היהודים׃
\par 10 כי ידע אשר רק־מקנאה מסרוהו ראשי הכהנים׃
\par 11 וראשי הכהנים הסיתו את־ההמון לבלתי התיר להם כי אם־בר־אבא׃
\par 12 ויסף פילטוס ויען ויאמר להם ומה־אפוא רצונכם שאעשה לאשר אתם קראים מלך היהודים׃
\par 13 ויקראו עוד הצלב אתו׃
\par 14 ויאמר אליהם פילטוס מה־אפוא רעה עשה והם הרבו־עוד לקרא הצלב אתו׃
\par 15 ויואל פילטוס לעשות כרצון העם ויתר להם את בר־אבא ואת ישוע הכה בשוטים וימסר אותו להצלב׃
\par 16 ויוליכהו אנשי הצבא אל־תוך החצר הוא בית המשפט ויזעיקו את־כל־הגדוד׃
\par 17 וילבישהו ארגמן וישרגו עטרת קצים ויעטרהו׃
\par 18 ויחלו לברכו לאמר שלום לך מלך היהודים׃
\par 19 ויכו על־ראשו בקנה וירקו בו ויכרעו על־ברכיהם וישתחוו לו׃
\par 20 ואחרי התלוצצם בו הפשיטו אותו את־הארגמן וילבישהו את־בגדיו ויוציאהו לצלב אתו׃
\par 21 ואיש אחד עבר והוא בא מן־השדה ושמו שמעון הקוריני אבי אלכסנדרוס ורופוס ויאנסו אתו לשאת את־צלובו׃
\par 22 ויביאהו אל־גלגלתא המקום הוא מקום הגלגלת׃
\par 23 ויתנו־לו לשתות יין מסוך במר והוא לא לקח׃
\par 24 ויהי כאשר צלבו אותו ויחלקו בגדיו להם ויפילו עליהם גורל מה־יקח איש איש׃
\par 25 ותהי השעה השלישית ויצלבהו׃
\par 26 ומכתב דבר־אשמתו כתוב למעלה מלך היהודים׃
\par 27 ויצלבו אתו שני פריצים אחד לימינו ואחד לשמאלו׃
\par 28 וימלא הכתוב האמר ואת־פשעים נמנה׃
\par 29 והעברים גדפו אותו ויניעו ראשם ויאמרו האח אתה ההורס את־ההיכל ובונה אותו בשלשת ימים׃
\par 30 הושע את־עצמך ורדה מן־הצלוב׃
\par 31 וכן גם־ראשי הכהנים עם־הסופרים התלוצצו איש אל־רעהו ויאמרו את־אחרים הושיע ואת־עצמו לא יוכל להושיע׃
\par 32 המשיח מלך ישראל ירד עתה מן־הצלוב למען נראה ונאמין וגם־הנצלבים אתו חרפוהו׃
\par 33 ובהיות השעה הששית היה חשך על־כל־הארץ עד השעה התשיעית׃
\par 34 ובשעה התשיעית ויזעק ישוע בקול גדול אלהי אלהי למה שבקתני ופרושו אלי אלי למה עזבתני׃
\par 35 וישמעו אנשים מן העמדים שם ויאמרו הנה אל־אליהו הוא קורא׃
\par 36 וירץ אחד מהם וימלא ספוג חמץ וישם על־קנה וישקהו ויאמר הניחו ונראה אם־יבא אליהו להורידו׃
\par 37 וישוע נתן קול גדול ויפח את־נפשו׃
\par 38 ופרכת ההיכל נקרעה לשנים קרעים מלמעלה למטה׃
\par 39 וירא שר המאה העמד מנגד כי בזעקו ככה יצאה נפשו ויאמר אכן האיש הזה היה בן־האלהים׃
\par 40 וגם־נשים היו שם צפות מרחוק ובתוכן גם־מרים המגדלית ומרים אמו של־יעקב הצעיר ושל־יוסי ושלמית׃
\par 41 אשר בהיותו בגליל גם־הלכו אחריו וגם שרתהו ואחרות רבות אשר־עלו אתו ירושלים׃
\par 42 ועת הערב הגיע ומפני אשר ערב שבת היה הוא היום שלפני השבת׃
\par 43 ויבא יוסף הרמתי יועץ נכבד אשר היה מחכה גם־הוא למלכות האלהים ויתחזק ויבא אל־פילטוס וישאל את־גופת ישוע׃
\par 44 ויתמה פילטוס על־אשר מת ויקרא אל־שר המאה וישאלהו הכבר גוע׃
\par 45 וידע מפי־שר המאה כי־כן ויתן את־גופתו מתנה ליוסף׃
\par 46 והוא קנה סדין ויורד אתו ויכרכהו בסדין וישימהו בקבר חצוב בסלע ויגל אבן על־פתח הקבר׃
\par 47 ומרים המגדלית ומרים אם יוסי ראו את־המקום אשר הושם שמה׃

\chapter{16}

\par 1 ויהי כאשר עבר יום השבת ותקנינה מרים המגדלית ומרים אם יעקב ושלמית סמים ללכת ולסוך אתו בהם׃
\par 2 ובאחד בשבת בבקר השכם באו אל־הקבר כעלות השמש׃
\par 3 ותאמרנה אשה אל־אחותה מי יגל־לנו את־האבן מעל פתח הקבר׃
\par 4 ובהביטן ראו והנה נגללה האבן כי היתה גדלה מאד׃
\par 5 ותבאנה אל־תוך הקבר ותראינה בחור אחד ישב מימין והוא עטה שמלה לבנה ותשתוממנה׃
\par 6 ויאמר אליהן אל־תשתוממנה את־ישוע הנצרי הנצלב אתן מבקשות הוא קם איננו פה הנה־זה המקום אשר השכיבהו בו׃
\par 7 ואתן לכנה והגדתן לתלמידיו ולפטרוס כי הולך הוא לפניכם הגלילה ושם תראהו כאשר אמר לכם׃
\par 8 ותמהרנה לצאת ותנוסינה מן־הקבר כי אחזתן רעדה ותמהון ולא־הגידו דבר לאיש כי יראו׃
\par 9 והוא כאשר קם מן־המתים באחד בשבת נראה בראשנה אל־מרים המגדלית אשר גרש ממנה שבעה שדים׃
\par 10 ותלך ותגד לאנשים אשר היו עמו והם מתאבלים ובכים׃
\par 11 וכאשר שמעו כי חי ונראה אליה לא האמינו לה׃
\par 12 ואחרי־כן נראה בדמות אחרת לשנים מהם בדרך בהיתם יוצאים השדה׃
\par 13 והם הלכו ויגידו לאחרים וגם־להם לא האמינו׃
\par 14 ובאחרנה נראה לעשתי העשר בהיותם מסבים לאכל ויחרף חסרון אמונתם וקשי לבבם אשר לא־האמינו לראיו והוא נעור מן־המתים׃
\par 15 ויאמר אליהם לכו אל־כל־העולם וקראו את־הבשורה לכל־הבריאה׃
\par 16 המאמין ונטבל הוא יושע ואשר לא־יאמין יאשם׃
\par 17 ואלה האתות אשר ילוו אל־המאמינים יגרשו שדים בשמי ובלשנות חדשות ידברו׃
\par 18 נחשים ישאו בידיהם וישתו סם־המות ולא יזיקם על־חולים ישימו את־ידיהם וייטב להם׃
\par 19 ויהי אחרי אשר־דבר אתם האדון וינשא השמימה וישב לימין האלהים׃
\par 20 והמה יצאו ויקראו בכל־המקמות ויד האדון היה עמהם ויחזק את־הדבר באתות הבאות אחריו אמן׃


\end{document}