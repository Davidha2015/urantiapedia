\begin{document}

\title{הבשורה על-פי לוקאס}


\chapter{1}

\par 1 אחרי אשר רבים הואילו לחבר ספור המעשים אשר נאמנו בשלמות בתוכנו׃
\par 2 כאשר מסרום לנו הראים אתם בעיניהם מתחלה ואשר היו משרתי הדבר׃
\par 3 חשבתי לטוב גם־אני החקר אחר כל־הדברים היטב מראשיתם לכתבם כסדרם אליך האדיר תאופילוס׃
\par 4 למען תדע אמת האמרים אשר למדת׃
\par 5 כהן היה בימי הורדוס מלך ארץ יהודה זכריה שמו ממשמרת אביה ולו אשה מבנות אהרן ושמה אלישבע׃
\par 6 ושניהם צדיקים לפני האלהים והלכי תם בכל־מצות יהוה ובחקתיו׃
\par 7 ולהם אין ולד כי אלישבע עקרה ושניהם באו בימים׃
\par 8 ויהי היום בכהנו לפני אלהים בסדר משמרו׃
\par 9 להקטיר קטרת לפי גורלו כמשפט עבודת הכהנים ויבא אל־היכל יהוה׃
\par 10 וכל־קהל העם מתפללים בחוץ בשעת הקטרת׃
\par 11 והנה מלאך יהוה נראה אליו עמד מימין מזבח הקטרת׃
\par 12 וירא זכריה ויבהל ואימה נפלה עליו׃
\par 13 ויאמר אליו המלאך אל־תירא זכריהו כי נשמעה תפלתך ואלישבע אשתך תלד לך בן וקראת שמו יוחנן׃
\par 14 והיה־לך לשמחה וגיל ורבים ישמחו בהולדו׃
\par 15 כי־גדול יהיה לפני יהוה ויין ושכר לא ישתה ורוח הקדש ימלא מבטן אמו׃
\par 16 ורבים מבני ישראל ישיב אל־יהוה אלהיהם׃
\par 17 והוא ילך לפניו ברוח אליהו ובגבורתו להשיב לב אבות על־בנים ואת הסוררים בתבונת הצדיקים להעמיד עם מוכן ליהוה׃
\par 18 ויאמר זכריה אל־המלאך במה אדע את־הדבר הזה כי־אני זקנתי ואשתי באה בימים׃
\par 19 ויען המלאך ויאמר אליו אני גבריאל העומד לפני האלהים ושלוח אנכי לדבר אליך ולבשרך את־הבשורה הזאת׃
\par 20 והנך נאלם ולא תוכל לדבר עד־היום אשר יקום הדבר הזה תחת כי־לא האמנת לדברי והם ימלאו במועדם׃
\par 21 והעם הוחילו לזכריה ויתמהו כי־התמהמה בהיכל׃
\par 22 ויהי בצאתו לא יכל לדבר אליהם וידעו כי־מראה ראה בהיכל וירמז להם ועודנו נאלם׃
\par 23 ויהי כאשר מלאו ימי עבדתו וישב אל־ביתו׃
\par 24 ויהי אחר הימים האלה ותהר אלישבע אשתו ותתחבא חמשה חדשים ותאמר׃
\par 25 ככה עשה לי יהוה בימי פקדו אותי לאסף את־חרפתי מבני אדם׃
\par 26 ויהי בחדש הששי וישלח אלהים את־גבריאל המלאך גלילה אל־עיר אחת ושמה נצרת׃
\par 27 אל־בתולה מארשה לאיש אשר־שמו יוסף מבית דוד ושם הבתולה מרים׃
\par 28 ויבא המלאך החדרה ויאמר אליה שלום לך אשת־חן יהוה עמך (ברוכה את בנשים)׃
\par 29 והיא (בראותה) נבהלה לדברו ותאמר בלבה מה הברכה הזאת׃
\par 30 ויאמר לה המלאך אל־תיראי מרים כי־מצאת חן לפני האלהים׃
\par 31 והנך הרה וילדת בן וקראת את־שמו ישוע׃
\par 32 והוא גדול יהיה ובן־עליון יקרא ויהוה אלהים יתן־לו את־כסא דוד אביו׃
\par 33 ומלך על־בית יעקב לעולם ועד ולמלכותו אין קץ׃
\par 34 ותאמר מרים אל־המלאך איך יהיה הדבר הזה ואני אינני ידעת איש׃
\par 35 ויען המלאך ויאמר אליה רוח הקדש תבוא עליך וגבורת עליון תצל עליך על־כן קדוש יאמר לילוד בן־האלהים׃
\par 36 והנה אלישבע קרובתך אשר קראו־לה עקרה גם־היא הרה ללדת בן בזקנתה וזה לה החדש הששי׃
\par 37 כי לא־יפלא מאלהים כל־דבר׃
\par 38 ותאמר מרים הנני שפחת יהוה יהי־לי כדברך ויצא מאתה המלאך׃
\par 39 ותקם מרים בימים ההם ותמהר ללכת ההרה אל־עיר יהודה׃
\par 40 ותבא בית זכריה ותברך את־אלישבע׃
\par 41 ויהי כשמע אלישבע את־ברכת מרים וירקד הילד במעיה ותמלא אלישבע רוח הקדש׃
\par 42 ותקרא בקול גדול ותאמר ברוכה את בנשים וברוך פרי בטנך׃
\par 43 ומה־לי כי־אם אדני באה אלי׃
\par 44 כי קול ברכתך בא באזני והנה רקד בשמחה הילד במעי׃
\par 45 ואשרי המאמינה כי המלא ימלא אשר דבר־לה מאת יהוה׃
\par 46 ותאמר מרים רוממה נפשי את־יהוה׃
\par 47 ותגל רוחי באלהי ישעי׃
\par 48 אשר ראה בעני אמתו כי הנה מעתה יאשרוני כל־הדרות׃
\par 49 כי גדלות עשה לי שדי וקדוש שמו׃
\par 50 וחסדו לדור דורים על יראיו׃
\par 51 גבורות עשה בזרעו פזר גאים במזמות לבם׃
\par 52 הרס נדיבים מכסאותם וירם שפלים׃
\par 53 רעבים מלא־טוב ועשירים שלח ריקם׃
\par 54 תמך בישראל עבדו לזכר את־רחמיו׃
\par 55 כאשר דבר אל־אבותינו לאברהם ולזרעו עד־עולם׃
\par 56 ותשב מרים עמה כשלשה חדשים ותשב לביתה׃
\par 57 וימלאו ימי אלישבע ללדת ותלד בן׃
\par 58 וישמעו שכניה וקרוביה כי־הגדיל יהוה את־חסדו עמה וישמחו אתה׃
\par 59 ויהי ביום השמיני ויבאו למול את־הילד ויקראו את־שמו זכריה על־שם אביו׃
\par 60 ותען אמו ותאמר לא כי יוחנן יקרא לו׃
\par 61 ויאמרו אליה אין־איש במשפחתך אשר שמו כשם הזה׃
\par 62 וירמזו אל־אביו לדעת מה השם אשר יקרא לו׃
\par 63 וישאל לוח ויכתב עליו לאמר יוחנן שמו ויתמהו כלם׃
\par 64 ויפתח פיו ולשונו פתאם וידבר ויברך את־האלהים׃
\par 65 ותפל אימה על־כל־שכניהם ויספר כל־הדברים האלה בכל־הרי יהודה׃
\par 66 וישימו כל־השמעים אל־לבם לאמר מה־אפוא יהיה הילד הזה ויד־יהוה היתה עמו׃
\par 67 וימלא זכריה אביו רוח הקדש וינבא לאמר׃
\par 68 ברוך יהוה אלהי ישראל כי פקד את־עמו וישלח לו פדות׃
\par 69 ויצמח לנו קרן ישועה בבית דוד עבדו׃
\par 70 כאשר דבר בפי־נביאיו הקדושים אשר מעולם׃
\par 71 ישועה מאיבינו ומיד כל־שנאינו׃
\par 72 לעשות חסד עם־אבותינו ולזכר את־ברית קדשו׃
\par 73 את־השבועה אשר נשבע לאברהם אבינו׃
\par 74 להצילנו מיד איבינו ולתתנו לעבדו בלי־פחד׃
\par 75 בתמים ובצדקה לפניו כל־ימי חיינו׃
\par 76 ואתה הילד נביא עליון יקרא לך כי לפני יהוה תלך לפנות את־דרכיו׃
\par 77 ולהורות דרך הישועה לעמו בסליחת חטאתיהם׃
\par 78 בחסד אלהינו וברחמיו אשר בהם יפקדנו הנגה ממרום׃
\par 79 להאיר לישבי חשך וצלמות ולהכין את־רגלינו אל־דרך השלום׃
\par 80 ויגדל הילד ויחזק ברוח ויהי במדברות עד־יום הראתו אל־ישראל׃

\chapter{2}

\par 1 ויהי בימים ההם ויצא צו מאת קיסר אוגוסטוס למנות את־כל־ישבי תבל׃
\par 2 והמפקד הזה היה הראשון בהיות קוריניוס שליט בסוריא׃
\par 3 וילכו כלם להתפקד איש לעירו׃
\par 4 ויעל גם־יוסף מן־הגליל מעיר נצרת אל־יהודה לעיר דוד הנקראת בית־לחם כי־היה מבית דוד וממשפחתו׃
\par 5 להתפקד עם־מרים המארשה לו והיא הרה׃
\par 6 ויהי בהיותם שם וימלאו ימיה ללדת׃
\par 7 ותלד את־בנה הבכור ותחתלהו ותשכיבהו באבוס כי לא־היה להם מקום במלון׃
\par 8 ורעים היו בארץ ההיא לנים בשדה ושמרים את־משמרות הלילה על־עדרם׃
\par 9 והנה מלאך יהוה נצב עליהם וכבוד יהוה הופיע עליהם מסביב וייראו יראה גדולה׃
\par 10 ויאמר אליהם המלאך אל־תיראו כי הנני מבשר אתכם שמחה גדולה אשר תהיה לכל־העם׃
\par 11 כי היום ילד לכם מושיע אשר הוא המשיח האדון בעיר דוד׃
\par 12 וזה לכם האות אשר תמצאון ילד מחתל ושכב באבוס׃
\par 13 ופתאם היה אצל המלאך המון צבא השמים והם משבחים את־האלהים ואמרים׃
\par 14 כבוד במרומים לאלהים ובארץ שלום באנשי רצונו׃
\par 15 ויהי כאשר עלו מעליהם המלאכים השמימה ויאמרו הרעים איש אל־רעהו נעברה־נא עד בית־לחם ונראה המעשה הזה אשר הודיענו יהוה׃
\par 16 וימהרו ויבאו וימצאו את־מרים ואת־יוסף ואת־הילד והוא שכב באבוס׃
\par 17 ויראו וישמיעו את־הדבר הנאמר אליהם על־הנער הזה׃
\par 18 וכל־השמעים תמהו על הדברים אשר־דברו אליהם הרעים׃
\par 19 ומרים שמרה את־הדברים האלה ותחשבם בלבה׃
\par 20 וישובו הרעים והם מהללים ומשבחים את־האלהים על־כל אשר שמעו וראו כפי־אשר נאמר אליהם׃
\par 21 ויהי במלאת לנער שמנה ימים וימול ויקרא שמו ישוע כשם אשר קרא־לו המלאך בטרם הרה בבטן׃
\par 22 וימלאו ימי טהרם כתורת משה ויעלהו ירושלים להעמידו לפני יהוה׃
\par 23 ככתוב בתורת יהוה כל־זכר פטר רחם יקרא קדש ליהוה׃
\par 24 ולהקריב קרבן כמצות תורת יהוה שתי תרים או שני בני יונה׃
\par 25 והנה איש בירושלים ושמו שמעון והוא איש צדיק וחסיד מחכה לנחמת ישראל ורוח הקדש היתה עליו׃
\par 26 ולו נגלה ברוח הקדש כי לא יראה־מות עד אם־ראה את־משיח יהוה׃
\par 27 ויבא ברוח אל־המקדש ויהי כאשר הביאו הוריו את־הנער ישוע לעשות לו כחקת התורה׃
\par 28 ויקחהו על־זרעותיו ויברך את־האלהים ויאמר׃
\par 29 עתה תפטר את־עבדך כדברך אדני בשלום׃
\par 30 כי־ראו עיני את־ישועתך׃
\par 31 אשר הכינות לפני כל־העמים׃
\par 32 אור להאיר עיני הגוים ותפארת ישראל עמך׃
\par 33 ואביו ואמו תמהים על־הדברים הנאמרים עליו׃
\par 34 ויברך אותם שמעון ויאמר אל־מרים אמו הנה־זה מוסד למכשול ולתקומה לרבים בישראל ולאות מריבה׃
\par 35 ובנפשך תחתר חרב למען אשר־תגלינה מחשבות לבב רבים׃
\par 36 ואשה נביאה היתה שם חנה בת־פנואל משבט אשר והיא באה בימים וישבה עם־בעלה שבע שנים אחרי בתוליה׃
\par 37 והיא אלמנה כארבע ושמנים שנה ולא משה מן־המקדש ותעבד את־אלהים בצום ובתחנונים לילה ויום׃
\par 38 ותקם בשעה ההיא ותגש להדות ליהוה ותדבר עליו באזני כל־המחכים לגאלה בירושלים׃
\par 39 ויכלו את־הכל כתורת יהוה וישובו הגלילה אל־נצרת עירם׃
\par 40 ויגדל הנער ויחזק (ברוח) וימלא חכמה וחסד אלהים עמו׃
\par 41 ועלו הוריו ירושלים מדי שנה בשנה לחג את־חג הפסח׃
\par 42 ויהי בהיותו בן־שתים עשרה שנה ויעלו (ירושלים) כמשפט החג׃
\par 43 וימלאו הימים וישובו ויותר הנער ישוע בירושלים והוריו לא ידעו׃
\par 44 ויאמרו עם־חבל הארחים הוא וילכו כדרך יום ויבקשהו בין הקרובים והמידעים׃
\par 45 ולא מצאהו וישבו ירושלים לבקשו׃
\par 46 ויהי מקץ שלשת ימים וימצאהו במקדש והוא ישב בתוך המורים ושמע אליהם ושאל אתם׃
\par 47 וכל־השמעים אתו תמהו על־שכלו ועל־תשובתיו׃
\par 48 ויהי כראותם אתו וישתוממו ותאמר אליו אמו בני למה ככה עשית לנו הנה אביך ואנכי בעצבת־לב בקשנוך׃
\par 49 ויאמר אליהם למה זה בקשתם אתי הלא ידעתם כי אהיה באשר לאבי׃
\par 50 והם לא הבינו את־הדבר אשר דבר אליהם׃
\par 51 וירד אתם ויבא אל־נצרת ויכנע להם ואמו שמרה בלבה את כל־הדברים האלה׃
\par 52 וישוע הלך וגדל בחכמה ובקומה ובחן לפני אלהים ואדם׃

\chapter{3}

\par 1 ויהי בשנת חמש עשרה למלכות טיבריוס קיסר ופונטיוס פילטוס הגמון ביהודה והורדוס שר־רבע על־הגליל ואחיו פילפוס שר־רבע על־מדינות יטור וטרכונה ולוסניס שר־רבע על־אבילין׃
\par 2 בימי הכהנים הגדולים חנן וקיפא היה דבר אלהים אל־יוחנן בן־זכריה במדבר׃
\par 3 ויבא בכל־ככר הירדן ויקרא טבילת התשובה לסליחת החטאים׃
\par 4 ככתוב בספר דברי ישעיהו הנביא קול קורא במדבר פנו דרך יהוה ישרו מסלותיו׃
\par 5 כל־גיא ינשא וכל־הר וגבעה ישפלו והיה העקב למישור והרכסים לבקעה׃
\par 6 וראו כל־בשר את ישועת אלהים׃
\par 7 ויאמר אל־המון העם היצאים להטבל על־ידו אתם ילדי הצפעונים מי השכיל אתכם להמלט מפני הקצף הבא׃
\par 8 לכן עשו פרי ראוי לתשובה ואל־תדמו בנפשכם לאמר אברהם הוא אבינו כי אני אמר לכם אשר מן־האבנים האלה יכל האלהים להקים בנים לאברהם׃
\par 9 וכבר הושם הגרזן על־שרש העצים והנה כל־עץ אשר איננו עשה פרי טוב יגדע והשלך באש׃
\par 10 וישאלהו המון העם לאמר מה אפוא נעשה׃
\par 11 ויען ויאמר אליהם מי אשר־לו כתנות שתים יתן לאשר אין־לו ומי אשר־לו מזון כן יעשה גם־הוא׃
\par 12 ויבאו גם־מוכסים להטבל ויאמרו אליו רבי מה־נעשה׃
\par 13 ויאמר אליהם אל־תגבו יותר מחקכם׃
\par 14 וישאלהו גם־אנשי הצבא לאמר ואנחנו מה־נעשה ויאמר אליהם אל־תזעזעו איש ואל־תעשקו ודי לכם בשכרכם׃
\par 15 ויהי כאשר־חכה העם וכלם חשבים בלבם לאמר אולי יוחנן הוא המשיח׃
\par 16 ויען יוחנן ויאמר לכלם הן־אני טובל אתכם במים אבל בוא יבוא החזק ממני אשר קטנתי מהתיר את־שרוך נעליו הוא יטבל אתכם ברוח הקדש ובאש׃
\par 17 ובידו המזרה להבר את־גרנו ויאסף את־דגנו אל־אוצרו ואת־המץ ישרפנו באש אשר לא־תכבה׃
\par 18 וכן בדברים אחרים הרבה הוכיח ויבשר את־העם׃
\par 19 והורדוס שר־רבע המדינה אשר הוכח על־ידו על־דבר הורודיה אשת אחיו פילפוס ועל־כל־הרע אשר עשה הורדוס׃
\par 20 הוסיף על־כל־אלה גם את־זאת ויסגר את־יוחנן במשמר׃
\par 21 ובהטבל כל־העם גם־ישוע נטבל ויהי הוא מתפלל והנה השמים נפתחו׃
\par 22 וירד עליו רוח הקדש בדמות גוף כיונה ויהי־קול מן־השמים לאמר אתה בני ידידי בך רציתי׃
\par 23 וישוע החל מעשהו והוא כבן־שלשים שנה והוא נחשב לבן־יוסף בן־עלי׃
\par 24 בן־מתת בן־לוי בן־מלכי בן־יני בן־יוסף׃
\par 25 בן־מתתיה בן־אמוץ בן־נחום בן־חסלי בן־נגי׃
\par 26 בן־מחת בן־מתתיה בן־שמעי בן־יוסף בן־יודה׃
\par 27 בן־יוחנן בן־רישא בן־זרבבל בן־שאלתיאל בן־נרי׃
\par 28 בן־מלכי בן־אדי בן־קוסם בן־אלמדן בן־ער׃
\par 29 בן־יוסי בן־אליעזר בן־יורים בן־מתת בן־לוי׃
\par 30 בן־שמעון בן־יהודה בן־יוסף בן־יונם בן־אליקים׃
\par 31 בן־מלאה בן־מנא בן־מתתה בן־נתן בן־דוד׃
\par 32 בן־ישי בן־עובד בן־בעז בן־שלמון בן־נחשון׃
\par 33 בן עמינדב בן־ארם בן־חצרון בן־פרץ בן־יהודה׃
\par 34 בן־יעקב בן יצחק בן־אברהם בן־תרח בן־נחור׃
\par 35 בן־שרוג בן־רעו בן־פלג בן־עבר בן־שלח׃
\par 36 בן־קינן בן־ארפכשד בן־שם בן־נח בן־למך׃
\par 37 בן־מתושלח בן־חנוך בן־ירד בן־מהללאל בן־קינן׃
\par 38 בן־אנוש בן־שת בן־אדם בן־אלהים׃

\chapter{4}

\par 1 וישוע שב מן־הירדן והוא מלא רוח הקדש וישאהו הרוח המדברה׃
\par 2 וינסהו השטן ארבעים יום ולא אכל מאומה בימים ההם ואחרי אשר־תמו וירעב׃
\par 3 ויאמר אליו השטן אם בן־האלהים אתה דבר אל־האבן הזאת ותהי ללחם׃
\par 4 ויען אתו ישוע הן כתוב כי לא על־הלחם לבדו יחיה האדם (כי על־כל־מוצא פי־יהוה)׃
\par 5 ויעלהו השטן על־הר גבה ויראהו ברגע אחד את כל־ממלכות תבל׃
\par 6 ויאמר אליו השטן לך אתן את־כל־הממשלה הזאת ואת־כבודן כי־נמסרה בידי ונתתיה לאשר אחפץ׃
\par 7 ועתה אם־תשתחוה לפני הכל יהיה־לך׃
\par 8 ויען ישוע ויאמר אליו (סור ממני השטן כי) כתוב ליהוה אלהיך תשתחוה ואתו לבדו תעבד׃
\par 9 ויביאהו ירושלים ויעמידהו על־פנת גג בית־המקדש ויאמר אליו אם בן־האלהים אתה נפל מזה מטה׃
\par 10 כי כתוב כי־מלאכיו יצוה־לך לשמרך׃
\par 11 וכי על־כפים ישאונך פן־תגף באבן רגלך׃
\par 12 ויען ישוע ויאמר אליו הן נאמר לא תנסה את יהוה אלהיך׃
\par 13 וככלות השטן כל־מסה וירף ממנו עד־עת׃
\par 14 וישב ישוע בגבורת הרוח אל־הגליל ויצא שמעו בכל־הככר׃
\par 15 והוא מלמד בכנסיותיהם ויהללהו כלם׃
\par 16 ויבא אל־נצרת אשר גדל־שם וילך כמשפטו ביום השבת אל־בית הכנסת ויקם לקרא בספר׃
\par 17 ויתן־לו ספר ישעיה הנביא ויפתח את־הספר וימצא את־המקום אשר היה־כתוב בו׃
\par 18 רוח אדני יהוה עלי יען משח אתי לבשר ענוים׃
\par 19 שלחני לחבש לנשברי־לב לקרא לשבוים דרור ולעורים פקח־קוח לשלח רצוצים חפשים לקרא שנת־רצון ליהוה׃
\par 20 ויהי כאשר גלל את־הספר וישיבהו אל־החזן וישב ועיני כל־אשר בבית הכנסת נשאות אליו׃
\par 21 ויחל ויאמר אליהם היום נתמלא הכתוב הזה באזניכם׃
\par 22 וכלם העידהו ותמהו על־דברי חן היצאים מפיהו ויאמרו הלא־זה הוא בן־יוסף׃
\par 23 ויאמר אליהם הן תאמרו לי את־המשל הזה רפא רפא את־עצמך וככל אשר שמענו שנעשה בכפר־נחום עשה־כן גם־פה בעיר מולדתך׃
\par 24 ויאמר אמן אמר אני לכם אין־נביא רצוי בארץ מולדתו׃
\par 25 ואמת אגיד לכם אלמנות רבות היו בישראל בימי אליהו בהעצר השמים שלש שנים וששה חדשים ויהי רעב גדול בכל־הארץ׃
\par 26 ואליהו לא־נשלח אל־אחת מהנה זולתי צרפתה אשר לצידון אל־אשה אלמנה׃
\par 27 ומצרעים רבים היו בישראל בימי אלישע הנביא ולא טהר אחד מהם זולתי נעמן הארמי׃
\par 28 וכל אשר בבית הכנסת כשמעם את־הדברים האלה וימלאו חמה׃
\par 29 ויקומו וידיחו אותו אל־מחוץ לעיר ויביאהו עד־גב ההר אשר נבנתה עירם עליו למען השליכו מטה׃
\par 30 אך־הוא עבר בתוכם וילך לדרכו׃
\par 31 וירד אל־כפר־נחום עיר הגליל וילמדם בשבתות׃
\par 32 וישתוממו על־תורתו כי דבר שלטון דברו׃
\par 33 ובבית הכנסת היה איש ובו רוח שד טמא ויזעק בקול גדול לאמר׃
\par 34 אהה מה־לנו ולך ישוע הנצרי כי־באת להאבידנו ידעתיך מי אתה קדוש האלהים׃
\par 35 ויגער־בו ישוע לאמר האלם וצא ממנו ויפילהו השד בתוכם ויצא ממנו לא הרע לו׃
\par 36 ותפל אימה על־כלם וידברו איש אל־רעהו לאמר מה הדבר הזה כי־בשלטן ובגבורה מצוה לרוחות הטמאה והמה יצאים׃
\par 37 ושמעו הולך בכל־מקמות הככר׃
\par 38 ויקם מבית הכנסת ויבא ביתה שמעון וחתנת שמעון אחזתה קדחת רעה ויפגעו בו בעדה׃
\par 39 ויתיצב עליה ויגער בקדחת ותרף ממנה ותקם מהרה ותשרת אתם׃
\par 40 והיה כל אשר להם חלים חליים שונים ויביאום אליו כבוא השמש וישם את־ידיו על־כל־אחד מהם וירפא אותם׃
\par 41 וגם־שדים יצאו מרבים והם קראים ואמרים אתה הוא (המשיח) בן־האלהים ויגער־בם ולא נתנם לדבר כי ידעו אשר הוא המשיח׃
\par 42 וכאור הבקר יצא וילך־לו אל־מקום שומם והמון העם בקשהו ויבאו עדיו ויפצרו־בו לבלתי סור מהם׃
\par 43 ויאמר להם הן עלי לבשר גם־לערים האחרות את־בשורת מלכות האלהים כי לזאת שלחתי׃
\par 44 ויהי קורא בבתי כנסיות שבגליל׃

\chapter{5}

\par 1 ויהי כאשר דחק המון העם לשמע את־דבר האלהים והוא עמד על־יד ים־גניסר׃
\par 2 וירא שתי אניות עמדות על־יד הים והדיגים יצאו מהן והם מכבסים את המכמרות׃
\par 3 וירד אל־אחת מן־האניות אשר היא לשמעון ויבקש ממנו להעבירו מעט מן־היבשה אל־הים וישב וילמד את־העם מתוך האניה׃
\par 4 ויהי ככלתו לדבר ויאמר אל־שמעון העבר אל־עמק הים והורידו את־מכמרותיכם לצוד׃
\par 5 ויען שמעון ויאמר אליו מורה כל־הלילה יגענו ולא אחזנו מאומה אך על־פיך אוריד את־המכמרת׃
\par 6 ויעשו־כן וילכדו דגים הרבה מאד ותקרע מכמרתם׃
\par 7 ויניפו יד אל־חבריהם אשר באניה השניה לבוא אליהם ולעזרם ויבאו וימלאו את־שתי האניות עד־לשקע׃
\par 8 ויהי כראות שמעון פטרוס את־זאת ויפל לברכי ישוע ויאמר אדני צא־נא מעלי כי־איש חוטא אנכי׃
\par 9 כי שמה החזיקה אותו ואת־כל אשר עמו על־ציד הדגים אשר צדו׃
\par 10 וכן גם את־יעקב ואת־יוחנן בני זבדי אשר התחברו עם־שמעון ויאמר ישוע אל־שמעון אל־תירא מעתה צוד תצוד אנשים׃
\par 11 ויוליכו את־האניות אל־היבשה ויעזבו את־הכל וילכו אחריו׃
\par 12 ויהי בהיותו באחת הערים והנה־איש כלו צרוע וירא את־ישוע ויפל על־פניו ויתחנן אליו לאמר אדני אם־תחפץ תוכל לטהרני׃
\par 13 וישלח את־ידו ויגע־בו ויאמר חפץ אנכי טהר ופתאם סרה ממנו הצרעת׃
\par 14 ויצו עליו לבלתי ספר לאיש כי אם־לך והראה אל־הכהן והקרב קרבן על־טהרתך כאשר צוה משה לעדות להם׃
\par 15 ושמעו הולך הלוך וגדל ויקבצו עם רב לשמוע ולהרפא על־ידו מתחלואיהם׃
\par 16 והוא סר אל־המדברות ומתפלל׃
\par 17 ויהי היום והוא מלמד ופרושים ומורי התורה אשר באו מכל־כפרי הגליל ומיהודה וירושלים ישבים שם ותהי־בו גבורת יהוה לרפוא׃
\par 18 והנה אנשים נושאים איש במטה והוא נכה אברים ויבקשו להביאו אל־תוך הבית ולשום לפניו׃
\par 19 ולא־מצאו דרך להכניסו מרב העם ויעלו הגגה ויורידהו על־ערשו בין הרעפים לתוך הבית לפני ישוע׃
\par 20 וירא את־אמונתם ויאמר אליו בן־אדם נסלחו־לך חטאתיך׃
\par 21 ויחלו הסופרים והפרושים לחשב מחשבות לאמר מי הוא זה המדבר גדופים מי יוכל לסלח לחטאים בלתי האלהים לבדו׃
\par 22 וידע ישוע את־מחשבותם ויען ויאמר אליהם מה אתם חשבים בלבבכם׃
\par 23 מה הנקל האמר נסלחו־לך חטאתיך אם־אמר קום והתהלך׃
\par 24 אך למען תדעון כי בן־האדם יש־לו השלטן בארץ לסלח לחטאים ויאמר אל־נכה האברים אמר אני אליך קום ושא את־ערשך ולך אל־ביתך׃
\par 25 וימהר ויקם לעיניהם וישא את משכבו וילך אל־ביתו ויהלל את־האלהים׃
\par 26 ושמה החזיקה את־כלם ויברכו את־האלהים וימלאו יראה ויאמרו כי נפלאות ראינו היום׃
\par 27 ויהי אחרי כן ויצא וירא מוכס אחד ושמו לוי והוא יושב בבית המכס ויאמר אליו לכה אחרי׃
\par 28 ויעזב את־הכל ויקם וילך אחריו׃
\par 29 ויעש־לו לוי משתה גדול בביתו ועם־רב מן־המוכסים ואנשים אחרים היו מסבים עמהם׃
\par 30 וילונו הסופרים אשר בהם והפרושים על־תלמידיו ויאמרו מדוע אתם אכלים ושתים עם־המוכסים והחטאים׃
\par 31 ויען ישוע ויאמר אליהם הבריאים אינם צריכים לרפא כי אם־החלים׃
\par 32 לא באתי לקרוא הצדיקים לתשובה כי אם־החטאים׃
\par 33 ויאמרו אליו הן תלמידי יוחנן מרבים לצום ואמרים תחנות וגם תלמידי הפרושים עשים כן ותלמידיך אכלים ושתים׃
\par 34 ויאמר אליהם התוכלו אנס בני החפה לצום והחתן עודנו עמהם׃
\par 35 ואולם ימים באים ולקח מאתם החתן אז יצומו בימים ההמה׃
\par 36 וידבר אליהם גם את־המשל הזה אין איש מעלה מטלית של־בגד חדש על־בגד בלוי כי אם־כן גם החדש יקרע וגם לא־תשוה מטלית החדש לבלוי׃
\par 37 ואין איש נתן יין חדש בנאדות בלים כי אם־כן היין החדש יבקע את־הנאדות והוא ישפך והנאדות יאבדו׃
\par 38 אבל יתן היין החדש בנאדות חדשים ושניהם יחדו ישמרו׃
\par 39 ואשר שתה יין ישן איננו חפץ עוד ביין חדש כי יאמר הישן נעים ממנו׃

\chapter{6}

\par 1 ויהי ביום השבת השנית לספירת העמר עבר בין השדות ויקטפו תלמידיו מלילת ויפרכו אתן בידיהם ויאכלו׃
\par 2 ואנשים מן־הפרושים אמרו אליהם למה אתם עשים את אשר לא יעשה בשבת׃
\par 3 ויען ישוע ויאמר אליהם הלא קראתם את אשר עשה דוד בהיותו רעב הוא ואשר היו אתו׃
\par 4 אשר בא אל־בית האלהים ויקח את־לחם הפנים ויאכל וגם־נתן לאנשיו את אשר לא נכון לאכלו כי אם־לכהנים לבדם׃
\par 5 ויאמר אליהם כי בן־האדם גם־אדון השבת הוא׃
\par 6 ויהי בשבת אחרת ויבא אל־בית הכנסת וילמד ושם איש אשר יבשה ידו הימנית׃
\par 7 ויארבו־לו הסופרים והפרושים לראות אם־ירפא בשבת למען ימצאו עליו עלילת דברים׃
\par 8 והוא ידע את־מחשבותם ויאמר אל־האיש אשר יבשה ידו קום ועמוד בתוך ויקם ויעמד׃
\par 9 ויאמר אליהם ישוע אשאלה אתכם דבר מה־הנכון בשבת הלהיטיב אם להרע להציל נפש אם־לאבד׃
\par 10 ויבט סביב אל־כלם ויאמר לאיש פשט את־ידך ויעש כן ותרפא ידו ותשב כאחרת׃
\par 11 והמה נמלאו חמה ויוסדו יחד מה־לעשות לישוע׃
\par 12 ויהי בימים ההם ויצא ההרה להתפלל ויעמד כל־הלילה בתפלה לאלהים׃
\par 13 ובהית הבקר אסף אליו את־תלמידיו ויבחר מהם שנים עשר אשר קרא להם שליחים׃
\par 14 את־שמעון אשר גם־קראו פטרוס ואת־אנדרי אחיו את־יעקב ואת יוחנן את פילפוס ואת בר־תלמי׃
\par 15 את מתי ואת־תומא ואת־יעקב בן־חלפי ואת־שמעון אשר יקרא לו הקנא׃
\par 16 את־יהודה בן־יעקב ואת־יהודה איש־קריות והוא אשר היה למוסר׃
\par 17 וירד אתם ויעמד במקום מישור הוא והמון תלמידיו וקהל עם רב מכל־יהודה וירושלים ומחוף ים־צר וצידון אשר באו לשמע אתו ולהרפא מחלייהם׃
\par 18 וגם־המענים ברוחות טמאות וירפאו׃
\par 19 וכל־ההמון מבקשים לגעת בו כי גבורה יצאה מאתו ורפאה את־כלם׃
\par 20 והוא נשא את־עיניו אל־תלמידיו ויאמר אשריכם אתם העניים כי־לכם מלכות האלהים׃
\par 21 אשריכם אתם הרעבים היום כי תשבעו אשריכם הבכים היום כי תשחקו׃
\par 22 אשריכם אם־ישנאו אתכם האנשים ואם־ינדו אתכם וחרפו וינאצו את־שמכם כשם רע למען בן־האדם׃
\par 23 שמחו ביום ההוא ורקדו כי הנה שכרכם רב בשמים כי־כדבר הזה עשו אבתיהם לנביאים׃
\par 24 אך־אוי לכם העשירים כי־כבר לקחתם את נחמתכם׃
\par 25 אוי לכם השבעים כי תרעבו אוי לכם השחקים היום כי תתאבלו ותבכו׃
\par 26 אוי לכם אם כל־האנשים משבחים אתכם כי כדבר הזה עשו אבותיהם לנביאי השקר׃
\par 27 אבל אתם השמעים אליכם אני אמר אהבו את־איביכם היטיבו לשנאיכם׃
\par 28 ברכו את־מקלליכם והתפללו בעד מכלימיכם׃
\par 29 המכה אתך על־הלחי הטה־לו גם את־האחרת והלקח את־מעילך אל־תמנע ממנו גם את־כתנתך׃
\par 30 וכל־השאל ממך תן־לו והלקח את אשר לך אל־תתבע מאתו׃
\par 31 וכאשר תרצו שיעשו לכם בני האדם כן תעשו־להם גם־אתם׃
\par 32 ואם־תאהבו את־אהביכם מה חסדכם כי גם־החטאים אהבים את־אהביהם׃
\par 33 ואם תיטיבו למטיביכם מה חסדכם גם־החטאים יעשו־כן׃
\par 34 ואם־תלוו את־האנשים אשר תקוו לקבל מהם מה חסדכם גם החטאים מלוים את־החטאים למען יושב להם המלוה׃
\par 35 אבל אהבו את־איביכם והיטיבו והלוו ואל תצפו לתשלום ויהי שכרכם רב והייתם בני עליון כי טוב הוא גם־לכפויי טובה ולרעים׃
\par 36 לכן היו רחמנים כאשר גם־אביכם רחום הוא׃
\par 37 ואל־תשפטו ולא תשפטו אל־תחיבו ולא תחיבו נקו ותנקו׃
\par 38 תנו ותנתן לכם ומדה יפה דחוקה וגדושה ומשפעה ישיבו אל־חיקכם כי במדה אשר אתם מודדים ימד לכם׃
\par 39 וישא משלו ויאמר אליהם היוכל עור להדריך את־העור הלא יפלו שניהם אל־השחת׃
\par 40 אין תלמיד נעלה על־רבו ודיו לכל־תלמיד שלם להיות כרבו׃
\par 41 ולמה זה אתה ראה את־הקסם אשר בעין אחיך ואת־הקורה בעינך לא תביט׃
\par 42 ואיך תאמר אל־אחיך אחי הניחה לי ואסיר את־הקסם אשר בעינך ואינך ראה את־הקורה אשר בעינך החנף הסר בראשונה את־הקורה מעינך ואחרי־כן ראה תראה להסיר את־הקסם אשר בעין אחיך׃
\par 43 כי־עץ טוב איננו עשה פרי נשחת ועץ נשחת איננו עשה פרי טוב׃
\par 44 כי כל־עץ נכר בפריו כי אין אספים תאנים מן־הקצים אף אין־בצרים ענב מן־הסנה׃
\par 45 איש טוב מאוצר לבו הטוב מפיק את־הטוב ואיש רע מאוצר לבו הרע מפיק את־הרע כי־משפעת לב איש ימלל פיהו׃
\par 46 ולמה זה אתם קראים לי אדני אדני ואינכם עשים את אשר־אני אמר׃
\par 47 כל־הבא אלי ושומע את־דברי ועשה אתם אגיד לכם למי הוא דומה׃
\par 48 דומה הוא לאיש בנה־בית אשר העמיק לחפר וייסדו על־הצור וכבוא השטף פרץ הנחל בבית ההוא ולא יכל להניעו כי־טוב מבנהו׃
\par 49 ואשר שמע ולא עשה דומה לאיש אשר בנה בית על־הקרקע ואין לו יסוד ויפרץ־בו הנחל ויפל פתאם ויגדל שבר הבית ההוא׃

\chapter{7}

\par 1 ויהי אחרי כלותו לדבר את־כל־דבריו באזני העם ויבא אל־כפר־נחום׃
\par 2 ועבד לאחד משרי המאות חלה למות והוא יקר בעיניו מאד׃
\par 3 וישמע את־שמע ישוע וישלח אליו אנשים מזקני היהודים וישאל מאתו לבוא ולהושיע את־עבדו׃
\par 4 ויבאו אל־ישוע ויתחננו־לו מאד ויאמרו ראוי הוא אשר תעשה בקשתו׃
\par 5 כי אהב עמנו הוא והוא בנה־לנו את־בית הכנסת׃
\par 6 וילך אתם ישוע ויהי כאשר קרב אל־הבית וישלח אליו שר־המאה את־רעיו לאמר לו בי אדני אל־נא תטרח כי־נקלתי מאשר תבוא בצל קורתי׃
\par 7 ובעבור זאת גם־את־עצמי לא חשבתי ראוי לבוא אליך אך דבר־נא דבר וירפא נערי׃
\par 8 כי גם־אנכי איש נתון תחת הממשלה ויש־תחת ידי אנשי צבא ואמרתי לזה לך והלך ולזה בוא ובא ולעבדי עשה־זאת ועשה׃
\par 9 וישמע ישוע את־דבריו ויתמה עליו ויפן ויאמר אל־ההמון ההלך אחריו אמר אני לכם גם־בישראל לא־מצאתי אמונה גדולה כזאת׃
\par 10 וישובו השלוחים אל־הבית וימצאו את־העבד החלה והנה נרפא׃
\par 11 ויהי ממחרת וילך אל־עיר ושמה נעים ורבים מתלמידיו הלכים אתו והמון עם רב׃
\par 12 הוא קרב אל־שער העיר והנה מוציאים מת בן יחיד לאמו והיא אלמנה ועמה רבים מעם העיר׃
\par 13 וכראות אתה האדון נכמרו רחמיו עליה ויאמר לה אל־תבכי׃
\par 14 ויגש ויגע במטה ויעמדו הנשאים ויאמר נער אמר אני אליך קומה׃
\par 15 ויתעודד המת ויחל לדבר ויתנהו לאמו׃
\par 16 ורעדה אחזה כלם וישבחו את־האלהים ויאמרו נביא גדול קם בקרבנו והאלהים פקד את־עמו׃
\par 17 ויצא הדבר הזה עליו בכל־יהודה ובכל־הככר׃
\par 18 ותלמידי יוחנן הגידו לו את־כל־אלה׃
\par 19 ויקרא אליו יוחנן שנים מתלמידיו וישלחם אל־ישוע לאמר לו האתה הוא הבא אם־נחכה לאחר׃
\par 20 ויבאו אליו האנשים ויאמרו יוחנן המטביל שלחנו אליך לאמר האתה הוא הבא אם־נחכה לאחר׃
\par 21 והוא רפא בעת ההיא רבים מחליים ומנגעים ומרוחות רעות ולעורים רבים נתן ראות עינים׃
\par 22 ויען ישוע ויאמר אליהם לכו והגידו ליוחנן את אשר ראיתם ואשר שמעתם עורים ראים ופסחים מהלכים ומצרעים מטהרים וחרשים שומעים ומתים קמים ועניים מתבשרים׃
\par 23 ואשרי האיש אשר לא־יכשל בי׃
\par 24 ויהי כאשר הלכו שלוחי יוחנן ויחל לדבר אל־המון העם על־אדות יוחנן ויאמר מה־זה יצאתם המדברה לראות הקנה אשר ינוע ברוח׃
\par 25 או מה־זה יצאתם לראות האיש לבוש בגדי עדנים הנה המלבשים בגדי תפארת והמענגים בחצרות המלכים המה׃
\par 26 ועתה מה־זה יצאתם לראות אם־לראות איש נביא הן אני אמר לכם אף־גדול הוא מנביא׃
\par 27 זה הוא אשר כתוב עליו הנני שלח מלאכי לפניך ופנה דרכך לפניך׃
\par 28 כי אמר אני לכם אין איש בילודי אשה גדול מיוחנן (המטביל) והקטן במלכות האלהים יגדל ממנו׃
\par 29 וכל־העם השמעים והמכסים הצדיקו את־האלהים ויטבלו בטבילת יוחנן׃
\par 30 והפרושים והחכמים הפרו את־עצת האלהים על־נפשם ולא נטבלו על־ידו׃
\par 31 ויאמר האדון עתה אל־מי אדמה את־אנשי הדור הזה ואל־מי הם דמים׃
\par 32 דמים הם לילדים הישבים בשוק וקראים זה אל־זה ואמרים חללנו לכם בחלילים ולא רקדתם קוננו לכם קינה ולא בכיתם׃
\par 33 כי בא יוחנן המטביל לחם לא־אכל ויין לא־שתה ואמרתם שד בו׃
\par 34 ובא בן־האדם והוא אכל ושתה ואמרתם הנה זולל וסבא ורע למוכסים ולחטאים׃
\par 35 והחכמה נצדקה בכל־בניה׃
\par 36 ואחד מן־הפרושים בקש ממנו לאכל אתו לחם ויבא אל־בית הפרוש ויסב׃
\par 37 והנה אשה אחת בעיר אשר היתה חטאת כשמעה כי־הוא מסב בית הפרוש ותבא פך־מרקחת׃
\par 38 ותעמד לרגליו מאחריו ותב ותורד דמעות על־רגליו ותנגב אתן בשער ראשה ותשק את־רגליו ותסך אתן במרקחת׃
\par 39 וירא הפרוש אשר קרא אתו ויאמר בלבו אלו היה זה נביא כי־עתה ידע ידע מי־היא זאת ואי־זו היא הנגעת בו כי־אשה חטאה היא׃
\par 40 ויען ישוע ויאמר אליו שמעון דבר־לי אליך ויאמר רבי דבר׃
\par 41 לנשה אחד היו שני בעלי־חובות האחד חיב לו דינרים חמש מאות והאחר דינרים חמשים׃
\par 42 ומפני שלא היה להם לפרע מחל לשניהם ועתה אמר־נא מי משניהם יחבב אתו יותר׃
\par 43 ויען שמעון ויאמר כמדמה אני זה שמחל לו יותר ויאמר אליו יפה דנת׃
\par 44 ויפן אל־האשה ויאמר אל־שמעון הראית את־האשה הזאת הנה באתי אל־ביתך ומים על־רגלי לא נתת והיא הורידה דמעות על־רגלי ותנגב בשערה׃
\par 45 אתה לא נשקתני נשיקה אחת והיא מאז באתי לא חדלה לנשק את־רגלי׃
\par 46 אתה בשמן לא סכת את־ראשי והיא במרקחת סכה את־רגלי׃
\par 47 לכן אמר אני אליך נסלחו לה חטאתיה הרבות כי הרבה אהבה ואשר נסלח־לו מעט הוא אהב מעט׃
\par 48 ויאמר אליה נסלחו־לך חטאתיך׃
\par 49 ויחלו המסבים עמו לאמר בלבם מי הוא זה אשר גם־יסלח לחטאים׃
\par 50 ויאמר אל־האשה אמונתך הושיעה לך לכי לשלום׃

\chapter{8}

\par 1 ויהי אחרי־כן ויעבר מעיר אל־עיר ומכפר אל־כפר קורא ומבשר את־מלכות האלהים ושנים העשר אתו׃
\par 2 ונשים אשר נרפאו מרוחות רעות ומחליים מרים הנקראה מגדלית אשר גרשו ממנה שבעה שדים׃
\par 3 ויוחנה אשת כוזא סוכן הורדוס ושושנה ואחרות רבות אשר שרתהו מנכסיהן׃
\par 4 ויהי בהתאסף המון עם־רב אשר יצאו אליו מכל־עיר ועיר וידבר במשל׃
\par 5 הזורע יצא לזרע את־זרעו ובזרעו נפל מן־הזרע על־יד הדרך וירמס ויאכלהו עוף השמים׃
\par 6 ויש אשר נפל על־הסלע ויצמח וייבש כי לא היתה־לו לחה׃
\par 7 ויש אשר נפל בתוך הקצים ויצמחו הקצים עמו וימעכהו׃
\par 8 ויש אשר נפל על־האדמה הטובה ויצמח ויעש פרי מאה שערים ויכל לדבר ויקרא מי אשר אזנים לו לשמע ישמע׃
\par 9 וישאלהו תלמידיו לאמר מה המשל הזה׃
\par 10 ויאמר לכם נתן לדעת את־סודות מלכות האלהים ולאחרים במשלים למען בראתם לא יראו ובשמעם לא יבינו׃
\par 11 וזה הוא המשל הזרע הוא דבר־אלהים׃
\par 12 ואשר על־יד הדרך הם השמעים ואחר־כן בא השטן ונשא את־הדבר מלבם פן־יאמינו ונושעו׃
\par 13 ואשר על־הסלע הם השמעים את־הדבר ומקבלים בשמחה ושרש אין להם רק לשעה מאמינים ובעת הנסיון יסגו אחור׃
\par 14 ואשר נפל בין הקצים הם השמעים והולכים להם וימכו ודאגות העולם ועשרו ותאותיו יבלעו אתם ופרי לא־ישוו למו׃
\par 15 ואשר באדמה הטובה הם השמרים את־הדבר אשר שמעו בלב טוב וטהור ועשים פרי בתוחלת׃
\par 16 ואין־איש מדליק נר ומכסה אותו בכלי ולא ישימהו תחת המטה כי על־המנורה יעלהו למען יראו כל־באי הבית את־האור׃
\par 17 כי אין־דבר סתום אשר לא יגלה ואין גנוז אשר לא יודע ויצא לאור׃
\par 18 לכן ראו איך תשמעון כי כל־אשר יש־לו נתון ינתן לו וכל־אשר אין יש־לו גם את־אשר הוא חשב להיות לו יקח ממנו׃
\par 19 ויבאו אליו אמו ואחיו ולא יכלו לגשת אליו מפני העם׃
\par 20 ויגד־לו לאמר אמך ואחיך עמדים בחוץ והם חפצים לראותך׃
\par 21 ויען ויאמר אליהם אלה הם אמי ואחי השמעים את דבר האלהים ועשים׃
\par 22 ויהי היום וירד אל־אניה הוא ותלמידיו ויאמר אליהם נעברה אל־עבר הים וישוטו הימה׃
\par 23 ויהי בלכתם באניה וישכב ויישן ורוח סערה ירדה על־הים וישטפו עליהם המים ויהיו בסכנה׃
\par 24 ויגשו ויעירו אותו ויאמרו מורה מורה אבדנו ויעור ויגער ברוח ובמשברי־ים וישתקו ותהי דממה׃
\par 25 ויאמר אליהם איה אמונתכם וייראו ויתמהו ויאמרו איש אל־רעהו מי אפוא הוא המצוה גם־את־הרוחות ואת־המים ושמעו לו׃
\par 26 ויעברו ויבאו אל־ארץ הגדריים אשר ממול הגליל׃
\par 27 ויעל אל־היבשה ויפגשהו איש יצא מן העיר אשר שדים בו מימים רבים ובגד לא לבש ובבית לא ישב כי אם־בקברים׃
\par 28 וירא את־ישוע ויפל לפניו ויקרא בקול גדול מה־לי ולך ישוע בן־אל עליון מבקש אני ממך אשר לא תענני׃
\par 29 כי הוא צוה את־הרוח הטמא לצאת מן־האיש כי ימים רבים תפש בו ויאסר בזיקים וישמר בכבלים והיה כי ינתק את־המוסרות ונדח ביד השד אל־המדברות׃
\par 30 וישאל אתו ישוע לאמר מה־שמך ויאמר לגיון שמי כי־שדים רבים נכנסו בו׃
\par 31 ויתחננו לו לבלתי צות אתם לרדת אל־התהום׃
\par 32 ושם עדר חזירים רבים רעה בהר ויתחננו לו להניח להם לבוא בתוכם וינח להם׃
\par 33 ויצאו השדים מן־האדם ההוא ויבאו בחזירים וישתער העדר מן־המורד אל־הים ויטבע׃
\par 34 והרעים ראו את אשר נעשה וינוסו ויגידו הדבר בעיר ובכפרים׃
\par 35 ויצאו לראת את אשר נעשה ויבאו אל־ישוע וימצאו־שם את־האדם אשר יצאו ממנו השדים והוא ישב לרגלי ישוע מלבש בגדים וטוב־שכל וייראו׃
\par 36 ויגידו להם הראים איך נרפא אחוז השדים׃
\par 37 ויבקשו ממנו כל־המון חבל הגדריים ללכת מאתם כי־אימה גדולה נפלה עליהם וירד באניה וישב׃
\par 38 ויבקש ממנו האיש אשר יצאו ממנו השדים לשבת אתו וישלח אתו ישוע ויאמר׃
\par 39 שוב לביתך וספר הגדלות אשר עשה־לך האלהים וילך לו וישמע בכל־העיר את־הגדלות אשר עשה־לו ישוע׃
\par 40 ויהי בשוב ישוע ויקבל אתו העם כי כלם היו מחכים לו׃
\par 41 והנה איש ושמו יאיר והוא ראש הכנסת ויבא ויפל לרגלי ישוע ויתחנן־לו לבוא אתו אל־ביתו׃
\par 42 כי בת יחידה לו כבת שתים־עשרה שנה והיא נטתה למות ויהי בלכתו שמה וידחקהו המון העם׃
\par 43 ואשה זבת דם שתים עשרה שנה אשר הוציאה כל־מחיתה לרפאים ואין איש יכל לרפאתה׃
\par 44 היא קרבה מאחריו ותגע בכנף בגדו ויעמד זוב דמיה פתאם׃
\par 45 ויאמר ישוע מי־זה נגע־בי ויכחשו כלם ויאמר פטרוס והעמדים אצלו מורה המון העם דחקים ולחצים אתך ואתה תאמר מי נגע בי׃
\par 46 ויאמר ישוע נגע בי אדם כי ידעתי אשר יצאה ממני גבורה׃
\par 47 ותרא האשה כי לא־נסתרה ממנו ותגש בחרדה ותפל לפניו ותגד באזני כל־העם על־מה נגעה בו ואת אשר נרפאה פתאם׃
\par 48 ויאמר אליה (חזקי) בתי אמונתך הושיעה לך לכי לשלום׃
\par 49 עודנו מדבר ואיש בא מבית ראש הכנסת ויאמר מתה בתך אל־תטריח את־המורה׃
\par 50 וישמע ישוע ויען ויאמר לו אל־תירא רק־האמן והיא תושע׃
\par 51 ויבא הביתה ולא־הניח לאיש לבוא אתו בלתי לפטרוס וליעקב וליוחנן ולאבי הילדה ולאמה׃
\par 52 וכלם בכים וספדים לה ויאמר אל־תבכו כי לא מתה אך־ישנה היא׃
\par 53 וישחקו עליו באשר ידעו כי־מתה׃
\par 54 והוא אחז בידה ויקרא ויאמר הילדה קומי׃
\par 55 ותשב רוחה ותקם פתאם ויצו לתת־לה לאכול׃
\par 56 ויתמהו אביה ואמה ויצו עליהם לבלתי הגיד לאיש את אשר נעשה׃

\chapter{9}

\par 1 ויקרא אל־שנים העשר ויתן להם גבורה ושלטן על כל־השדים ולרפא חליים׃
\par 2 וישלחם לקרא את־מלכות האלהים ולרפא את־החלים׃
\par 3 ויאמר להם אל־תקחו מאומה לדרך לא מטות ולא תרמיל ולא־לחם ולא־כסף ואל־יהיה לאיש מכם שתי כתנות׃
\par 4 והבית אשר תבאו בו שם שבו־לכם ומשם צאו׃
\par 5 וכל אשר לא־יקבלו אתכם צאו מן־העיר ההיא ונערו את־העפר מעל רגליכם לעדות בהם׃
\par 6 ויצאו ויעברו בכפרים מבשרים את־הבשורה ומרפאים בכל־מקום׃
\par 7 והורדוס שר הרבע שמע את־כל־אשר נעשה (על־ידו) ותפעם רוחו כי־יש אשר אמרו יוחנן נעור מן־המתים׃
\par 8 ויש אשר אמרו אליהו נראה ואחרים אמרו קם נביא אחד מן־הנביאים הקדמונים׃
\par 9 ויאמר הורדוס הן אנכי נשאתי את־ראש יוחנן מעליו ומי־זה אשר אני שמע עליו כדברים האלה ויבקש לראותו׃
\par 10 וישובו השליחים ויספרו־לו את־כל־אשר עשו ויקחם אליו ויסר עמהם לבדם אל־מקום שומם אשר לעיר הנקראה בית־צידה׃
\par 11 והמון העם ידעו וילכו אחריו ויקבלם וידבר אליהם על־מלכות האלהים וירפא את־הצריכים לרפואה׃
\par 12 והיום רפה לערב ושנים העשר נגשו ויאמרו אליו שלח־נא את־העם וילכו אל־הכפרים והחצרים אשר סביבותינו ללון ולמצא מזון כי־פה במקום שומם אנחנו׃
\par 13 ויאמר אליהם תנו־אתם להם לאכל ויאמרו אין לנו כי אם־חמשת ככרות־לחם ודגים שנים בלתי אם־נלך ונקנה־אכל לכל־העם הזה׃
\par 14 כי היו כחמשת אלפי־איש ויאמר אל־תלמידיו הושיבו אתם שורות שורות חמשים איש השורה האחת׃
\par 15 ויעשו־כן ויושיבו את־כלם׃
\par 16 ויקח את־חמשת ככרות הלחם ואת־שני הדגים וישא עיניו השמימה ויברך עליהם ויפרס ויתן לתלמידיו לשום לפני העם׃
\par 17 ויאכלו כלם וישבעו וישאו מן־הפתותים הנותרים להם מלא שנים עשר סלים׃
\par 18 ויהי הוא מתפלל לבדו ויאספו אליו תלמידיו וישאל אתם לאמר המון העם מה־אמרים לי מי־אני׃
\par 19 ויענו ויאמרו יוחנן המטביל ויש אמרים אליהו ואחרים אמרים קם נביא אחד מן־הנביאים הקדמונים׃
\par 20 ויאמר אליהם ואתם מה־תאמרו לי מי־אני ויען פטרוס ויאמר משיח האלהים אתה׃
\par 21 והוא העיד בם ויצום לבלתי הגיד לאיש את־הדבר הזה׃
\par 22 ויאמר צריך בן־האדם לענת הרבה והזקנים וראשי הכהנים והסופרים ימאסהו ויהרג וביום השלישי קום יקום׃
\par 23 ואל־כלם אמר איש כי־יחפץ ללכת אחרי יכחש בנפשו ונשא את־צלובו יום יום והלך אחרי׃
\par 24 כי החפץ להציל את־נפשו תאבד נפשו ממנו והמאבד את־נפשו למעני הוא יצילנה׃
\par 25 כי מה־יועיל האדם שיקנה את כל־העולם ואבד והשחית את־נפשו׃
\par 26 כי האיש אשר הייתי אני ודברי לו לחרפה הוא יהיה לחרפה לבן־האדם כאשר יבא בכבודו ובכבוד האב והמלאכים הקדושים׃
\par 27 ובאמת אני אמר לכם יש מן־העמדים פה אשר לא־יטעמו מות עד כי־יראו את־מלכות האלהים׃
\par 28 ויהי כשמנה ימים אחרי הדברים האלה ויקח אליו את־פטרוס ואת־יוחנן ואת־יעקב ויעל אל־ההר להתפלל שם׃
\par 29 ויהי בהתפללו וישתנו פניו ולבושו הלבין והבריק׃
\par 30 והנה שני אנשים מדברים אתו משה ואליהו׃
\par 31 המה נראו בכבודם והגידו את־אחריתו אשר ימלאנה בירושלים׃
\par 32 ופטרוס ואשר אתו נרדמים ויקיצו ויראו את־כבודו ואת־שני האנשים העמדים עליו׃
\par 33 ויהי כהפרדם מעמו ויאמר פטרוס אל־ישוע מורה טוב לנו להיות פה נעשה־נא שלש סכות לך אחת ולמשה אחת ולאליהו אחת ולא ידע מה־דבר׃
\par 34 עוד הוא מדבר כזאת והנה ענן סכך עליהם וכבואם בתוך הענן ויחרדו׃
\par 35 והנה קול מן־הענן אמר זה־בני ידידי אליו תשמעון׃
\par 36 ובהשמע הקול נמצא ישוע לבדו והמה החשו ולא־הגידו דבר לאיש בימים ההם מכל אשר ראו׃
\par 37 ויהי ממחרת ברדתם מן־ההר ויצא עם־רב לקראתו׃
\par 38 והנה איש אחד מן־העם זעק לאמר אנא רבי פנה־נא אל־בני כי יחיד הוא לי׃
\par 39 והנה כי אחז בו רוח הוא מצעק פתאם והרוח מרוצץ אתו בהוריד רירו ומקשה לסור ממנו וידכא אתו׃
\par 40 ואבקש מתלמידיך לגרשו ולא יכלו׃
\par 41 ויען ישוע ויאמר הוי דור חסר אמונה ופתלתל עד־מתי אהיה עמכם ואשא אתכם הבא את־בנך הנה׃
\par 42 ויהי אך הקריב לבוא הפילו השד וירוצצהו וישוע גער ברוח הטמא וירפא את־הנער וישיבהו לאביו׃
\par 43 וישתוממו כלם על־גדלת האלהים ויהי בתמהם כלם על־כל אשר עשה ויאמר ישוע אל־תלמידיו׃
\par 44 שימו אתם באזניכם את־הדברים האלה כי עתיד בן־האדם להמסר בידי בני־אדם׃
\par 45 והמה לא הבינו את־המאמר הזה ויהי נעלם מדעתם וייראו לשאל אתו על־המאמר הזה׃
\par 46 ויעל על־לבבם לחשוב מי הגדול בהם׃
\par 47 וידע ישוע את־מחשבת לבם ויקח ילד ויעמידהו אצלו׃
\par 48 ויאמר אליהם המקבל את־הילד הזה לשמי אותי הוא מקבל והמקבל אותי הוא מקבל את אשר שלחני כי הקטן בכלכם הוא יהיה הגדול׃
\par 49 ויען יוחנן ויאמר מורה ראינו איש מגרש שדים בשמך ונכלא אותו כי איננו הולך עמנו׃
\par 50 ויאמר ישוע אליו אל־תכלאו כי כל אשר איננו לצרינו לנו הוא׃
\par 51 ויהי כאשר קרבו ימי העלותו וישם את־פניו ללכת ירושלים׃
\par 52 וישלח מלאכים לפניו וילכו ויבאו אל־אחד מכפרי השמרונים להכין לו׃
\par 53 ולא קבלהו כי פניו הלכים ירושלים׃
\par 54 ויראו יעקב ויוחנן תלמידיו ויאמרו אדנינו התרצה ונאמר שתרד אש מן־השמים ותאכלם (כאשר עשה אליהו)׃
\par 55 ויפן ויגער־בם (ויאמר הלא ידעתם בני רוחו של מי אתם׃
\par 56 כי בן־האדם לא בא לאבד נפשות אדם כי אם־להושיע) וילכו להם אל־כפר אחר׃
\par 57 ויהי בלכתם בדרך ויאמר אליו איש אדני אלכה אחריך אל־כל־אשר תלך׃
\par 58 ויאמר אליו ישוע לשועלים יש מאורות ולעוף השמים קנים ובן־האדם אין־לו מקום להניח ראשו׃
\par 59 ואל־איש אחר אמר לך אחרי והוא אמר אדני תן־לי ואלכה בראשונה לקבר את־אבי׃
\par 60 ויאמר אליו ישוע הנח למתים לקבר את־מתיהם ואתה לך הודע את־מלכות האלהים׃
\par 61 ויאמר עוד איש אחר אלכה אחריך אדני רק הניחה־לי בראשונה להפטר מבני ביתי׃
\par 62 ויאמר ישוע השם ידו על־המחרשה ומביט אחריו לא יכשר למלכות האלהים׃

\chapter{10}

\par 1 ואחרי הדברים האלה הבדיל האדון עוד שבעים אחרים וישלחם לפניו שנים שנים אל־כל־עיר ומקום אשר בקש לבוא שמה׃
\par 2 ויאמר להם הן הקציר רב והפעלים מעטים לכן התחננו אל־אדון הקציר וישלח פעלים לקצירו׃
\par 3 לכו־נא הנה אנכי שלח אתכם כשלח כבשים בין זאבים׃
\par 4 אל־תשאו כיס ולא תרמיל ולא נעלים ואל־תשאלו לשלום־איש בדרך׃
\par 5 ולכל־בית אשר תבאו שם אמרו בראשונה שלום לבית הזה׃
\par 6 והיה כי יהיה־שם בן־שלום ונח עליו שלומכם ואם־לא אליכם ישוב׃
\par 7 ובבית ההוא תשבו ותאכלו ותשתו מאשר ינתן לכם כי ראוי הפועל לשכרו אל־תסעו מבית לבית׃
\par 8 וכל־עיר אשר תבאו בה וקבלו אתכם אכלו את־אשר ישימו לפניכם׃
\par 9 ורפאו את־החולים אשר בקרבה ואמרו להם קרבה אליכם מלכות האלהים׃
\par 10 וכל־עיר אשר תבאו בה ולא יקבלו אתכם ויצאתם אל־רחובותיה ואמרתם׃
\par 11 אף את־עפר עירכם אשר ברגלינו ננערהו לכם רק ידע תדעו כי קרבה מלכות האלהים׃
\par 12 אמר אני לכם לסדום יקל ביום ההוא מן־העיר ההיא׃
\par 13 אוי לך כורזין אוי לך בית־צידה כי הגבורות אשר נעשו בקרבכן אלו נעשו בצור ובצידון הלא כבר ישבו בשק ואפר ושבו׃
\par 14 אכן לצור וצידון יקל בדין מכם׃
\par 15 ואת כפר־נחום אשר עד־השמים התרוממת אל־שאול תורדי׃
\par 16 השומע אליכם אלי הוא שומע והבוזה אתכם אותי הוא בוזה והבוזה אותי הוא בוזה את־אשר שלחני׃
\par 17 וישובו השבעים בשמחה ויאמרו אדנינו גם־השדים נכנעים תחתינו בשמך׃
\par 18 ויאמר אליהם ראיתי את־השטן נפל כברק מן־השמים׃
\par 19 הנה השלטתי אתכם לדרך על־נחשים ועקרבים ועל כל־גבורת האיב וכל־דבר לא יזיק לכם׃
\par 20 אך בזאת אל־תשמחו אשר־נכנעים תחתיכם הרוחות כי אם־שמחו על אשר־נכתבו שמותיכם בשמים׃
\par 21 בשעה ההיא עלץ ישוע ברוח הקדש ויאמר אודך אבי אדון השמים והארץ כי הסתרת את־אלה מן־החכמים והנבונים וגליתם לעללים הן אבי כי־כן היה רצון מלפניך׃
\par 22 הכל נמסר־לי מאת אבי ואין יודע מי הבן בלתי האב ומי האב בלתי הבן ואשר יחפץ הבן לגלות לו׃
\par 23 ויפן אל־תלמידיו לבדם ויאמר אשרי העינים הראות את אשר אתם ראים׃
\par 24 כי אמר אני לכם נביאים ומלכים רבים חשקו לראות את אשר אתם ראים ולא ראו ולשמע את אשר אתם שמעים ולא שמעו׃
\par 25 והנה חכם אחד קם לנסותו ויאמר מורה מה־אעשה ואירש חיי עולם׃
\par 26 ויאמר אליו מה־כתוב בתורה איך אתה קורא׃
\par 27 ויען ויאמר ואהבת את יהוה אלהיך בכל־לבבך ובכל־נפשך ובכל־מאדך ובכל־מדעך ואת־רעך כמוך׃
\par 28 ויאמר אליו כן השיבות עשה־זאת וחיה׃
\par 29 והוא חפץ להצטדק ויאמר אל־ישוע ומי הוא רעי׃
\par 30 ויען ישוע ויאמר איש אחד ירד מירושלים ליריחו ונפל בידי שדדים והם הפשיטהו וגם־פצעהו ויעזבו אותו והוא עומד בין־מות לחיים וילכו להם׃
\par 31 ויקר מקרהו כהן אחד ירד בדרך ההוא וירא אתו ויעבר מעליו׃
\par 32 וכן גם־איש לוי נקרה במקום ויגש וירא אתו ויעבר מעליו׃
\par 33 והנה שמרוני הלך בדרך ויבא עליו וירא אתו ויהמו מעיו׃
\par 34 ויגש אליו ויחבש את־פצעיו ויסוכם בשמן ויין וירכיבהו על־בהמתו ויוליכהו אל־המלון ויכלכלהו׃
\par 35 ולמחרת בנסעו הוציא שני דינרים ויתנם לבעל המלון ויאמר כלכל אותו ואת אשר תוסיף עוד להוציא עליו אני בשובי אשלמנו לך׃
\par 36 ועתה מי מן־השלשה היה בעיניך רע לנפל בידי השדדים׃
\par 37 ויאמר העשה עמו את־החסד ויאמר אליו ישוע לך ועשה־כן גם־אתה׃
\par 38 ויהי בנסעם ויבא אל־כפר אחד ואשה אחת ושמה מרתא אספה אותו אל־ביתה׃
\par 39 ולה אחות ושמה מרים אשר ישבה לרגלי ישוע לשמע אל־דברו׃
\par 40 ומרתא יגעה ברב שרותה ותגש ותאמר הלא תשים על־לבך אדני אשר אחותי עזבתני לשרת לבדי אמר־נא אליה ותתמך־בי׃
\par 41 ויען ישוע ויאמר לה מרתא מרתא את דאגת ומבהלת לדברים הרבה׃
\par 42 ואין צרך אלא באחד ומרים בחרה בחלק הטוב אשר לא־יקח ממנה׃

\chapter{11}

\par 1 ויהי הוא מתפלל במקום אחד וככלתו ויאמר אליו אחד מתלמידיו אדני למדנו להתפלל כאשר למד גם־יוחנן את־תלמידיו׃
\par 2 ויאמר אליהם כי תתפללו אמרו אבינו (שבשמים) יתקדש שמך תבוא מלכותך (יעשה רצונך כמו בשמים כן בארץ)׃
\par 3 את־לחם חקנו תן־לנו יום יום׃
\par 4 ומחל־נא על־חטאתנו כי מחלים גם־אנחנו לכל החיב לנו ואל־תביאנו לידי נסיון (כי אם־הצילנו מן־הרע)׃
\par 5 ויאמר אליהם מי בכם אשר־לו אהב והלך ובא אליו בחצות הלילה ואמר אליו ידידי הלוני שלשת ככרות־לחם׃
\par 6 כי־אהבי בא אלי מן־הדרך ולי אין־כל לשום לפניו׃
\par 7 והוא מבית יענה ויאמר אל־תוגיעני כי־כבר נסגרה הדלת וילדי שוכבים עמדי במטה לא־אוכל לקום ולתת לך׃
\par 8 אמר אני לכם גם כי לא־יקום לתת־לו על־היותו אהבו יקום בעבור עזות פניו ויתן־לו ככל־צרכו׃
\par 9 וגם־אני אמר לכם שאלו וינתן לכם דרשו ותמצאו דפקו ויפתח לכם׃
\par 10 כי כל־השאל יקבל והדרש ימצא והדפק יפתח־לו׃
\par 11 ומי בכם האב אשר ישאל ממנו בנו לחם ונתן־לו אבן ואם־דג היתן־לו נחש תחת הדג׃
\par 12 או כי־ישאלנו ביצה היתן־לו עקרב׃
\par 13 הן־אתם הרעים ידעים לתת מתנות טבות לבניכם אף־כי האב מן־השמים יתן את־רוח הקדש לשאלים מאתו׃
\par 14 ויהי היום ויגרש שד והוא אלם ויהי כאשר יצא השד וידבר האלם ויתמהו העם׃
\par 15 ויש מהם אשר אמרו בבעל־זבול שר השדים הוא מגרש את־השדים׃
\par 16 ויש אשר נסוהו וישאלו ממנו אות מן־השמים׃
\par 17 והוא ידע את־מחשבותם ויאמר אליהם כל־ממלכה הנחלקה על־עצמה תחרב ובית על־בית יפל׃
\par 18 וגם־השטן אם־נחלק על־עצמו איככה תכון ממלכתו כי אמרתם שבבעל־זבול מגרש אני את־השדים׃
\par 19 ואם־אני מגרש את־השדים בבעל־זבול בניכם במי הם מגרשים אתם על־כן המה יהיו שפטיכם׃
\par 20 ואם־באצבע אלהים מגרש אני את־השדים הנה הגיעה אליכם מלכות האלהים׃
\par 21 כשהגבור שמר את־חצרו ונשקו עליו שלום יהיה רכושו׃
\par 22 ואם־יבוא עליו חזק ממנו ותקפו ישא ממנו את־נשקו אשר בטח־בו ואת־מלקחו יחלק׃
\par 23 כל אשר איננו אתי הוא לנגדי ואשר איננו מכנס אתי הוא מפזר׃
\par 24 הרוח הטמאה אחרי צאתה מן־האדם תשוטט במקמות ציה לבקש־לה מנוח ולא תמצא אז תאמר אשובה־נא אל־ביתי אשר יצאתי משם׃
\par 25 ובבואה תמצא אתו מטאטא ומהדר׃
\par 26 ואחר תלך ולקחה שבע רוחות אחרות רעות ממנה ובאו ושכנו שם והיתה אחרית האדם ההוא רעה מראשיתו׃
\par 27 ויהי כדברו את־הדברים האלה ואשה אחת מן־העם נשאה את־קולה ותאמר אליו אשרי הבטן אשר נשאתך ואשרי השדים אשר ינקת׃
\par 28 והוא אמר ואף כי־אשרי השמעים והשמרים את דבר האלהים׃
\par 29 ובהקבץ עם־רב ויפתח פיו ויאמר הדור הזה דור רע הוא אות הוא מבקש ואות לא ינתן־לו בלתי אם־אות יונה (הנביא)׃
\par 30 כי כאשר היה יונה לאנשי נינוה לאות כן יהיה גם־בן־האדם לדור הזה׃
\par 31 מלכת תימן תעמד למשפט עם־אנשי הדור הזה והרשיעה אותם כי באה מקצות הארץ לשמע את־חכמת שלמה והנה יש־פה גדול משלמה׃
\par 32 אנשי נינוה יעמדו למשפט עם־הדור הזה והרשיעהו כי הם שבו בקריאת יונה והנה יש־פה גדול מיונה׃
\par 33 אין מדליק־נר לשום בסתר או־תחת האיפה כי ישמהו על המנורה למען יראו באי הבית את־אורו׃
\par 34 נר הגוף הוא העין לכן עינך כי־תהיה תמימה גם כל־גופך יאור ובהיותה רעה וחשך גם־גופך׃
\par 35 על־כן השמר־לך פן־יחשך האור אשר בקרבך׃
\par 36 והנה אם־גופך כלו אור ואין בו כל־דבר־חשך אז יאור כלו כאלו יאיר לך הנר בברק נגהו׃
\par 37 ויהי בדברו ויבקש ממנו פרוש אחד לאכל אתו לחם ויבא הביתה ויסב׃
\par 38 וירא הפרוש ויתמה אשר לא־נטל ידיו ראשונה לפני הסעודה׃
\par 39 ויאמר אליו האדון הן עתה הפרושים מטהרים אתם את־הכוס והקערה מחוץ וקרבכם מלא גזל ורשע׃
\par 40 הכסילים הלא עשה חוצו של דבר גם־עשה את־תוכו׃
\par 41 אבל־תנו לצדקה את אשר־בם והנה הכל טהור לכם׃
\par 42 אוי לכם הפרושים המעשרים את־המנתא ואת־הפיגם ואת כל־הירק ומניחים את־המשפט ואת אהבת אלהים ועליכם לעשות את־אלה ולא להניח גם את־אלה׃
\par 43 אוי לכם הפרושים כי תאהבו לשבת ראשנים בבתי כנסיות ושישאלו בשלומכם בשוקים׃
\par 44 אוי לכם (הסופרים והפרושים החנפים) כי אתם כקברים אשר אינם נכרים ובני האדם מתהלכים עליהם ולא ידעו׃
\par 45 ויען אחד מחכמי התורה ויאמר אליו רבי בדבריך אלה תחרף גם־אתנו׃
\par 46 ויאמר אוי לכם חכמי התורה גם אתם כי עמסים אתם על־בני האדם משאות כבדים מסבל ואתם בעצמכם אינכם נגעים במשאות גם־באחת מאצבעותיכם׃
\par 47 אוי לכם כי־בונים אתם נפשות על־קברות הנביאים ואבותיכם הרגו אותם׃
\par 48 ובכן עדים אתם ורוצים במעשי אבותיכם כי המה הרגו אותם ואתם בונים את־קבריהם׃
\par 49 בעבור זאת גם־אמרה חכמת האלהים אשלח אליהם נביאים ושליחים ומהם יהרגו וירדפו׃
\par 50 למען ידרש מן־הדור הזה דם כל־הנביאים אשר נשפך למן־הוסד הארץ׃
\par 51 מדם־הבל עד־דם זכריהו אשר נהרג בין המזבח ולבית אכן אמר אני לכם דרוש ידרש מן־הדור הזה׃
\par 52 אוי לכם חכמי התורה כי־הסירתם את־מפתח הדעת אתם לא־באתם ואת־הבאים מנעתם׃
\par 53 ויהי כדברו להם את־הדברים האלה ויחלו הסופרים והפרושים לצרר אותו מאד ולהקשות לו דברים הרבה׃
\par 54 ויארבו לו ללכד דבר מפיהו למען ימצאו עליו עלילת דברים׃

\chapter{12}

\par 1 ויהי עד־כה ועד־כה בהתאסף רבבות עם עד כי־לחצו איש את־רעהו ויחל לדבר אל־תלמידיו לאמר בראשונה השמרו לנפשתיכם משאור הפרושים שהוא החנפה׃
\par 2 ואין דבר מכסה אשר לא יגלה ולא סתום אשר לא יודע׃
\par 3 לכן כל־אשר דברתם בחשך באור ישמע ואת־אשר לחשתם בחדרים קרא יקרא מעל־הגגות׃
\par 4 ואני אמר לכם ידידי אל־תיראו מן־הממיתים את־הגוף ואחרי־כן אין־לאל ידם להרע עוד׃
\par 5 אבל אורה אתכם את אשר תיראו יראו את־אשר בידו להמית ואחר להשליך אל־גיהנם אכן אני אמר לכם אותו תיראון׃
\par 6 הלא תמכרנה חמש צפרים בשני אסרים ואין־אחת מהן נשכחת לפני האלהים׃
\par 7 ואתם גם־שערות ראשכם נמנות כלן לכן אל־תיראו יקרתם מצפרים רבות׃
\par 8 ואני אמר לכם כל אשר יודה בי לפני האדם גם בן־האדם יודה בו לפני מלאכי אלהים׃
\par 9 והמכחש בי לפני האדם הוא יכחש לפני מלאכי אלהים׃
\par 10 וכל אשר ידבר חרפה על־בן־האדם יסלח לו והמגדף את־רוח הקדש לא יסלח לו׃
\par 11 וכאשר יביאו אתכם אל־בתי כנסיות ולפני הרשיות והשליטים אל־תדאגו איך תצטדקו ובמה תצטדקו ומה־תדברו׃
\par 12 כי־רוח הקדש הוא יורה אתכם בשעה ההיא את־הנכון לדבר׃
\par 13 ויאמר אליו אחד מן־העם רבי אמר־נא אל־אחי ויחלק אתי את־הירשה׃
\par 14 ויאמר אליו בן־אדם מי שמני עליכם לשפט ולמחלק׃
\par 15 ויאמר אליהם ראו והשמרו לכם מבצע בצע כי חיי האדם אינם תלוים בהרבות קניניו׃
\par 16 וישא משלו ויאמר אליהם לאמר שדה איש עשיר אחד עשה תבואה הרבה׃
\par 17 ויחשב בלבו לאמר מה־אעשה כי אין־לי מקום לאסוף את־תבואתי׃
\par 18 ויאמר את־זאת אעשה הרס אסמי ובנה גדולים מהם ואכנסה שמה את־כל־יבולי וטובי׃
\par 19 ואמר לנפשי נפשי יש־לך טובה הרבה לשנים רבות הנפשי אכלי שתי ושישי׃
\par 20 והאלהים אמר לו אתה הכסיל בעצם הלילה הזה ידרשו ממך את־נפשך ואשר הכינות לך למי יהיה׃
\par 21 זה חלק האצר לו אצרות ולא יעשיר באלהים׃
\par 22 ויאמר אל־תלמידיו לכן אני אמר לכם אל־תדאגו לנפשכם מה־תאכלו ולא לגופכם מה־תלבשו׃
\par 23 הנפש יקרה היא מן־המזון והגוף יקר מן־המלבוש׃
\par 24 התבוננו אל־הערבים אשר לא יזרעו ולא יקצרו וגם־אין להם מגורה ואוצר והאלהים מכלכל אותם ומה־יקרים אתם מן־העוף׃
\par 25 ומי־זה מכם אשר בדאגתו יוכל להוסיף אמה אחת על־קומתו׃
\par 26 ועתה הן־מעט מזער לעשות לא תוכלו וליותר מה־תדאגו׃
\par 27 התבוננו אל־השושנים הצמחות ואינן טות ואינן ארגות ואני אמר לכם גם־שלמה בכל־הדרו לא־היה לבוש כאחת מהנה׃
\par 28 ואם־ככה ילביש אלהים את־חציר השדה אשר היום ישנו ומחר ישלך לתוך התנור אף כי־אתכם קטני אמונה׃
\par 29 גם־אתם אל־תדרשו מה־תאכלו ומה־תשתו ואל־תהלכו בגדלות׃
\par 30 כי את־כל־אלה מבקשים גויי הארץ ואביכם הוא יודע כי־צריכים אתם לאלה׃
\par 31 אך דרשו את־מלכות האלהים ונוסף לכם כל־אלה׃
\par 32 אל־תירא העדר הקטן כי רצה אביכם לתת לכם את המלכות׃
\par 33 מכרו את־אשר לכם ותנו צדקה עשו לכם כיסים אשר לא יבלו ואוצר בשמים אשר לא יגרע לעולם אשר גנב לא־יקרב אליו וסס לא יאכלהו׃
\par 34 כי־במקום אוצרכם שם יהיה גם־לבבכם׃
\par 35 מתניכם יהיו חגורים והנרות דלקים׃
\par 36 ואתם היו דמים לאנשים המחכים לאדניהם מתי ישוב מן־החתנה וכאשר יבוא ודפק יפתחו־לו כרגע׃
\par 37 אשרי העבדים ההם אשר האדון בבואו ימצאם שקדים אמן אמר אני לכם כי יתאזר ויושיבם והלך ושרת אותם׃
\par 38 ואם־יבוא באשמרה השנית או באשמרה השלישית וימצא כן אשרי העבדים ההם׃
\par 39 וזאת דעו כי אלו ידע בעל הבית באי־זו שעה יבוא הגנב כי־עתה שקד ולא־נתן לחתר את־ביתו׃
\par 40 לכן גם־אתם היו נכונים כי בשעה אשר לא פללתם יבוא בן־האדם׃
\par 41 ויאמר פטרוס אדנינו הלנו אתה אמר את־המשל הזה אם־גם לכל־אדם׃
\par 42 ויאמר האדון מי־הוא אפוא הסכן הנאמן והנבון אשר יפקידהו האדון על־עבדיו לתת את־ארחתם בעתו׃
\par 43 אשרי העבד ההוא אשר יבא אדניו וימצאהו עשה כן׃
\par 44 אמת אגיד לכם כי על־כל אשר־יש־לו יפקידהו׃
\par 45 והעבד ההוא אם־יאמר בלבו מאחר אדני לבוא והחל להכות את־העבדים ואת־השפחות ולאכל ולשתות ולשכר׃
\par 46 בוא יבוא אדני העבד ההוא ביום לא־יצפה ובשעה לא ידע וישסף אותו ושם את־חלקו עם־הסוררים׃
\par 47 והעבד ההוא אשר ידע את־רצון אדניו ולא הכין ולא־עשה כרצונו יכה מכות רבות׃
\par 48 ואשר לא־ידע ועשה דברים אשר הוא חיב עליהם מכות לא־יכה כי אם־מעט כי כל־איש אשר נתן־לו הרבה דרוש ידרש ממנו הרבה ואשר הפקידו בידו הרבה ישאלו מאתו יותר׃
\par 49 אני באתי לשלח אש בארץ ומה־חפצתי כי כבר בערה׃
\par 50 ויש לי להטבל טבילה אחת ומה־יצר לי עד כי־תכלה׃
\par 51 האמרים אתם שבאתי לתת שלום בארץ אני אמר לכם לא כי אם־מחלקת׃
\par 52 כי מעתה חמשה בבית אחד יחלקו שלשה על־שנים ושנים על־שלשה׃
\par 53 האב יחלק על־הבן והבן על־האב האם על־הבת והבת על־האם החמות על־הכלה והכלה על־החמות׃
\par 54 ויאמר גם אל־המון העם כראתכם את־העב עלה במערב ואמרתם גשם בא וכן יהיה׃
\par 55 ואם־נשבה רוח הנגב תאמרו הנה חם בא וגם יבוא׃
\par 56 החנפים ידעים אתם לבחן את־פני הארץ והשמים ואת־העת הזאת איך לא תבחנו אתה׃
\par 57 מדוע מעצמכם אינכם דנים דין אמת׃
\par 58 כי בלכתך אל־השר עם־איש ריבך השתדל להנצל ממנו בעודך בדרך פן־יסחב אותך אל־השפט והשפט ימסרך אל־השוטר והשוטר ישליכך אל־בית הכלא׃
\par 59 ואני אמר לך לא תצא משם עד אם־שלמת גם את־הפרוטה האחרונה׃

\chapter{13}

\par 1 ויבאו אנשים בעת ההיא ויגידו לו את־דבר הגלילים אשר ערב פילטוס דמם עם־זבחיהם׃
\par 2 ויען ישוע ויאמר אליהם האמרים אתם שהגלילים האלה היו חטאים מכל־אנשי הגליל כי מצאם כדבר הזה׃
\par 3 לא כי־אמר אני לכם אם־לא תשובו גם־אתם כלכם תאבדו׃
\par 4 או שמנה העשר ההם אשר נפל עליהם המגדל בשלח וימיתם האמרים אתם שהיו אשמים מכל־האנשים הישבים בירושלים׃
\par 5 לא כי־אמר אני לכם אם־לא תשובו גם־אתם כלכם תאבדו׃
\par 6 וישא משלו ויאמר איש אחד היתה־לו תאנה נטועה בכרמו ויבא לבקש־בה פרי ולא מצא׃
\par 7 ויאמר אל־הכרם הנה־זה שלש שנים אנכי בא לבקש פרי בתאנה הזאת ולא מצאתי כרת אותה למה־זה תשחית את האדמה׃
\par 8 ויען ויאמר אליו אדני הניחה אתה עוד השנה הזאת עד אשר־עזקתיה ושמתי דמן לה׃
\par 9 אולי תעשה פרי ואם־לא תעשה וכרת אתה בשנה האחרת׃
\par 10 ויהי הוא מלמד ביום השבת בבית כנסת אחד׃
\par 11 והנה אשה אשר בה רוח־חלי כשמנה עשרה שנה והיא כפופה ולא יכלה לקום קומה זקופה׃
\par 12 וירא ישוע ויקרא אליה ויאמר לה אשה החלצי מחליך׃
\par 13 וישם ידיו עליה וכרגע קמה ותתעודד ותשבח את־האלהים׃
\par 14 ויכעס ראש הכנסת על־אשר רפא ישוע בשבת ויען ויאמר אל־העם ששת ימים הם אשר תעשה בהם מלאכה באלה באו והרפאו ולא ביום השבת׃
\par 15 ויען האדון ויאמר אליו החנף הלא יתיר איש מכם בשבת את־שורו או את־חמרו מן־האבוס ויוליכהו להשקתו׃
\par 16 וזאת אשר היא בת־אברהם ואשר השטן אסרה זה שמנה עשרה שנה הלא תתר ממוסרותיה ביום השבת׃
\par 17 ויהי כאמרו את־הדברים האלה נכלמו כל־מתקוממיו וישמח כל־העם על־כל־הנפלאות הנעשות על־ידו׃
\par 18 ויאמר למה דומה מלכות האלהים ואל־מה אמשילנה׃
\par 19 דומה היא לגרגר של־חרדל אשר לקחו איש וישימהו בגנו ויצמח ויהי לעץ גדול ועוף השמים יקנן בענפיו׃
\par 20 ויאמר עוד אל־מה אדמה את מלכות האלהים׃
\par 21 דומה היא לשאר אשר לקחתו אשה ותטמנהו בשלש סאים קמח עד אשר־יחמץ כלו׃
\par 22 ויעבר בערים ובכפרים עבור ולמד וילך לדרכו לבוא ירושלים׃
\par 23 וישאלהו איש לאמר אדנינו המעט הם הנושעים׃
\par 24 ויאמר אליהם התאמצו לבוא בפתח הצר כי־אמר אני לכם רבים יבקשו לבוא ולא יוכלו׃
\par 25 מיום אשר יקום בעל הבית וסגר את־הדלת ותחלו לעמד בחוץ ולדפק על־הדלת לאמר אדנינו פתח־לנו וענה ואמר אליכם אינני יודע אתכם מאין אתם׃
\par 26 אז תחלו לאמר הלא אכלנו ושתינו לפניך וברחבותינו למדת׃
\par 27 ויאמר אני אמר לכם אינני יודע אתכם מאין אתם סורו ממני כל־פעלי האון׃
\par 28 ושם תהיה היללה וחרק השנים כאשר תראו את־אברהם ויצחק ויעקב ואת־כל־הנביאים במלכות האלהים ואתם מגרשים החוצה׃
\par 29 ויבאו ממזרח וממערב ומצפון ומדרום ויסבו במלכות האלהים׃
\par 30 והנה יש אחרונים אשר יהיו ראשונים וראשונים אשר יהיו אחרונים׃
\par 31 ביום ההוא נגשו מן־הפרושים ויאמרו אליו צא ולך מזה כי הורדוס מבקש להרגך׃
\par 32 ויאמר אליהם לכו ואמרו אל־השועל הזה הנני מגרש שדים ופעל רפואות היום ומחר וביום השלישי אבא עד־קצי׃
\par 33 אבל הלוך אלך היום ומחר וממחרתו כי לא־יתכן אשר יאבד נביא מחוץ לירושלים׃
\par 34 ירושלים ירושלים ההרגת את־הנביאים והסקלת את־הנשלחים אליה כמה פעמים חפצתי לקבץ את־בניך כאשר תקבץ התרנגלת את־אפרוחיה תחת כנפיה ואתם לא אביתם׃
\par 35 הנה ביתכם יעזב לכם (שמם) ואני אמר לכם כי־ראה לא תראוני עד־בוא העת אשר תאמרו ברוך הבא בשם יהוה׃

\chapter{14}

\par 1 ויהי בבאו בשבת אל־בית אחד מראשי הפרושים לאכל לחם והמה ארבים לו׃
\par 2 והנה איש אחד לפניו אשר גופו צבה ממים׃
\par 3 ויען ישוע ויאמר אל־החכמים ואל־הפרושים לאמר המתר לרפא בשבת אם־לא ויחרישו׃
\par 4 ויאחז־בו וירפאהו וישלחהו׃
\par 5 ויען ויאמר אליהם מי בכם האיש אשר חמרו או שורו יפול אל־הבאר ולא־ימהר להעלותו ביום השבת׃
\par 6 ולא ידעו להשיב דבר׃
\par 7 וישא משלו אל־הקרואים בראותו את־אשר בחרו להם לשבת בראש ויאמר אליהם׃
\par 8 כי־יקרא אתך איש אל־החתנה אל־תסב בראש פן־יקרא שמה איש נכבד ממך׃
\par 9 ובא הקרא לך ולו ואמר אליך פנה מקום לזה ואז תקום בכלמה לשבת במקום האחרון׃
\par 10 וכי תקרא לך והסב במקום האחרון למען יבא הקרא לך ואמר אליך אהובי עלה למעלה מזה והיה־לך כבוד לפני המסבים עמך׃
\par 11 כי כל־המרומם עצמו ישפל והמשפיל את עצמו ירומם׃
\par 12 וגם אל־האיש אשר קרא לו אמר כי תעשה סעודת צהרים או סעודת ערב אל־תקרא לאהביך ולאחיך ולקרוביך ולשכניך העשירים פן־יקראוך גם־המה והיה לך לשלום׃
\par 13 אבל כי־תעשה משתה קרא העניים והנדכאים והפסחים והעורים׃
\par 14 ואשריך באשר אין־להם לשלם־לך כי ישלם לך בתחית הצדיקים׃
\par 15 וישמע אחד מן־המסבים את־הדבר הזה ויאמר אליו אשרי האכל לחם במלכות האלהים׃
\par 16 והוא אמר אליו איש אחד עשה סעודה גדולה ויקרא לרבים׃
\par 17 וישלח את־עבדו לעת הסעודה אל־הקרואים לאמר באו כי־הכל מוכן׃
\par 18 ויחלו כלם יחדו להתנצל ויאמר אליו הראשון שדה קניתי והלא אצא לראתו אבקש ממך נקני׃
\par 19 ואחר אמר חמשת צמדי־בקר קניתי ואני הלך לבחן אותם אבקש ממך נקני׃
\par 20 ואחר אמר אשה לקחתי ובגלל הדבר הזה לא אוכל לבוא׃
\par 21 ויבא העבד ויגד את־הדברים האלה לאדניו ויקצף בעל הבית ויאמר אל־עבדו מהר צא אל־רחבות העיר ואל־חוצותיה והבא הנה את־העניים ואת־הנדכאים ואת־העורים ואת־הפסחים׃
\par 22 ויאמר העבד אדני כאשר צוית כן נעשה ויש־עוד מקום׃
\par 23 ויאמר האדון אל־העבד צא אל־הדרכים ואל־הגדרות ופצר בהם לבוא למען ימלא ביתי׃
\par 24 כי אני אמר לכם אין אחד מן־האנשים הקרואים ההם אשר יטעם סעודתי׃
\par 25 והמון עם־רב הלכים אתו ויפן ויאמר אליהם׃
\par 26 איש כי־יבוא אלי ולא ישנא את־אביו ואת־אמו ואת־אשתו ואת־בניו ואת־אחיו ואת־אחיתיו ואף גם־את־נפשו לא יוכל להיות תלמידי׃
\par 27 ואשר לא ישא את־צלובו ובא אחרי לא יוכל להיות תלמידי׃
\par 28 כי מי מכם החפץ לבנות מגדל לא ישב ראשונה ויחשב את־ההוצאות אם־השג תשיג ידו להשלימו׃
\par 29 פן־ייסד ולא־יוכל לכלתו והיה כל־ראיו יקומו ולעגו־לו לאמר׃
\par 30 האיש הזה החל לבנות ולא יכל לכלות׃
\par 31 או מי־הוא המלך הקם להתגרות מלחמה במלך אחר ולא ישב בראשונה ויתיעץ אם־יוכל לערך בעשרת אלפים לקראת הבא עליו בעשרים אלף׃
\par 32 ואם־לא יוכל ושלח אליו מלאכים בעודנו מרחוק לבקש שלום׃
\par 33 וכן כל־איש מכם אשר לא־יעזב כל־קניניו לא יוכל להיות תלמידי׃
\par 34 טוב המלח ואם המלח היה תפל במה יתקן׃
\par 35 גם לאדמה גם לדמן לא יצלח החוצה ישליכהו מי אשר אזנים לו לשמע ישמע׃

\chapter{15}

\par 1 ויהי בקרב אליו כל־המוכסים והחטאים לשמע אותו׃
\par 2 וילונו הפרושים והסופרים לאמר האיש הזה מקבל את־החטאים ואכל אתם׃
\par 3 וישא את־המשל הזה ויאמר אליהם׃
\par 4 מי בכם האיש אשר־לו מאה כבשים ואבד לו אחד מהם ולא יטוש את־התשעים ותשעה במדבר והלך אחרי האבד עד כי־ימצאהו׃
\par 5 והיה כמצאו אתו ישימנו על־כתפיו בשמחה׃
\par 6 ובא אל־ביתו וקרא לאהביו ולשכניו יחד לאמר שמחו אתי כי מצאתי את־שיי האבד׃
\par 7 אמר אני לכם כן שמחה תהיה בשמים על־חוטא אחד אשר שב יותר מעל־תשעים ותשעה צדיקים אשר לא־יצטרכו לתשובה׃
\par 8 או מי האשה אשר־לה עשרה דרכמונים ואבד לה דרכמון אחד ולא־תדליק נר ותטאטא את־הבית ותחפש היטב עד כי־תמצאהו׃
\par 9 והיה כמצאה אותו תקרא לרעותיה ולשכנותיה לאמר שמחנה אתי כי מצאתי את הדרכמון אשר אבד לי׃
\par 10 כן אני אמר לכם תהיה שמחה לפני מלאכי אלהים על־חוטא אחד אשר־שב מחטאתו׃
\par 11 ויאמר איש אחד היו לו שני בנים׃
\par 12 ויאמר הצעיר אל־אביו אבי תנה־לי את־חלק הנכסים אשר יפל לי ויחלק להם את־הנחלה׃
\par 13 ויהי מקץ ימים ויאסף הבן הצעיר את־הכל וילך אל־ארץ רחוקה ויהי זולל וסבא ויפזר שם את־רכשו׃
\par 14 ואחרי כלותו את־הכל היה רעב חזק בארץ ההיא ויחל להיות חסר־לחם׃
\par 15 וילך וידבק באחד מבני המדינה בארץ ההיא וישלח אותו אל־שדותיו לרעות חזירים׃
\par 16 ויתאו למלא בטנו מהחרובים אשר יאכלו החזירים ואין נתן לו׃
\par 17 וישב אל־לבו ויאמר מה־רבו שכירי אבי אשר יש להם לאכל דים והותר ואני אבד ברעב׃
\par 18 אקומה־נא ואלכה אל־אבי ואמר אליו אבי חטאתי גם לשמים גם לפניך׃
\par 19 ונקלתי מהקרא עוד בנך שימני כאחד שכיריך׃
\par 20 ויקם ויבא אל־אביו עודנו מרחוק ואביו ראהו ויהמו מעיו וירץ ויפל על־צואריו וישקהו׃
\par 21 ויאמר אליו הבן אבי חטאתי גם לשמים גם לפניך ואני נקלתי מהקרא עוד בנך׃
\par 22 ויאמר האב אל־עבדיו הביאו את־השמלה היפה והלבישהו ותנו טבעת על־ידו ונעלים ברגליו׃
\par 23 והביאו עגל המרבק וטבחו אתו ונאכלה ונשמח׃
\par 24 כי זה־בני היה מת ויחי ואבד וימצא ויחלו לשמח׃
\par 25 ובנו הגדול בשדה ויהי בשובו כאשר קרב אל־הבית וישמע קול זמרה ומחלות׃
\par 26 ויקרא אל־אחד הנערים וישאל לדעת מה־הדבר׃
\par 27 ויאמר אליו כי־בא אחיך ויטבח אביך עגל המרבק על־אשר שב אליו בשלום׃
\par 28 ויחר לו וימאן לבוא הביתה ויצא אביו וידבר על־לבו׃
\par 29 ויען ויאמר אל־אביו הנה זה שנים רבות אנכי עבד אתך ומימי לא עברתי את־מצותך ואתה מימי לא־נתת לי גדי למען אשיש עם־רעי׃
\par 30 ועתה בא בנך־זה אשר בלע את־נחלתך עם־הזנות ותזבח־לו את־עגל המרבק׃
\par 31 ויאמר אליו בני אתה תמיד עמדי וכל אשר־לי לך הוא׃
\par 32 אבל אחיך הנה ראוי לשוש ולשמח עליו כי היה מת ויחי ואבד וימצא׃

\chapter{16}

\par 1 וגם אל־תלמידיו אמר איש עשיר היה ולו סכן על־ביתו וילשינהו אליו כי־מפזר הוא את־קניניו׃
\par 2 ויקרא אליו ויאמר מה־זאת שמעתי עליך תן חשבון פקדתך כי לא תוכל להיות עוד סכן לי׃
\par 3 ויאמר הסוכן בלבו מה אעשה כי־יקח אדני ממני את הפקדה לעדר לא־אוכל ולחזור על־הפתחים אני בוש׃
\par 4 ידעתי מה אעשה למען יאספוני אל־בתיהם בעת אם הוסרתי מפקדתי׃
\par 5 ויקרא אל־כל־אחד מהאנשים אשר־נשה בהם אדניו ויאמר אל־הראשון כמה אתה חיב לאדני׃
\par 6 ויאמר מאה־בת שמן ויאמר אליו קח את־שטרך ומהר שב וכתבת חמשים׃
\par 7 ואל־אחר אמר כמה אתה חיב ויאמר מאת כר חטים ויאמר קח את־שטרך וכתב שמנים׃
\par 8 וישבח האדון את־סכן העולה על־אשר הערים לעשות כי בני העולם הזה ערומים הם בדורם מבני האור׃
\par 9 וגם־אני אמר לכם קנו לכם אהבים בממונה של־עולה למען יאספו אתכם בעת כלתו אל־משכנות עולם׃
\par 10 הנאמן במעט מזער נאמן גם־בהרבה והמעול במעט מזער מעול גם־בהרבה׃
\par 11 לכן אם־בממונה של־עולה לא הייתם נאמנים את האמתי מי יפקידנו בידכם׃
\par 12 ואם־בדבר אשר לאחרים לא הייתם נאמנים את אשר לכם מי יתן לכם׃
\par 13 אין עבד יכל לעבד שני אדנים כי ישנא את־האחד ויאהב את־האחר או ידבק באחד ואת־האחר יבזה לא תוכלו עבד את־האלהים ואת הממון׃
\par 14 וישמעו כל־הדברים האלה גם־הפרושים אשר הם אהבי כסף וילעיגו לו׃
\par 15 ויאמר אליהם אתם הם המצטדקים לפני האדם ואלהים יודע את־לבבכם כי הגבה באדם תועבה הוא לפני האלהים׃
\par 16 התורה והנביאים נתנו עד־יוחנן ומן־אז והלאה בשורת מלכות האלהים וכל־איש ביד חזקה יבוא בה׃
\par 17 אבל נקל לשמים ולארץ לעבר מאשר יפל קוץ אחד מן־התורה׃
\par 18 כל־המשלח את־אשתו ונשא אחרת נאף הוא וכל־הנשא את־הגרושה מאישה נאף הוא׃
\par 19 איש עשיר היה והוא לבוש ארגמן ושש ויתענג וישמח יום יום׃
\par 20 ואיש אביון ושמו לעזר משכב פתח שער ביתו והוא מלא אבעבעות׃
\par 21 ויתאו לשבע מן־הפרורים הנפלים מעל שלחן העשיר וגם הכלבים באו וילקו אבעבעותיו׃
\par 22 ויהי כאשר מת האביון וישאוהו המלאכים אל־חיק אברהם וגם־העשיר מת ויקבר׃
\par 23 ויהי בשאול וכאבו גדול מאד וישא את־עיניו וירא את־אברהם מרחוק ואת־לעזר בחיקו׃
\par 24 ויצעק ויאמר אבי אברהם חנני ושלח־נא את־לעזר ויטבל את־ראש אצבעו במים לקרר את־לשוני כי נעצבתי במוקד הזה׃
\par 25 ויאמר אברהם בני זכר כי־אתה לקחת טובך בחייך ולעזר לקח את־הרעות ועתה הוא ינחם ואתה במעצבה׃
\par 26 ולא עוד אלא שגיא גדול מפריד בינינו וביניכם אשר לא־יוכלו לעבור החפצים ללכת מפה אליכם וגם לא יעברו משם אלינו׃
\par 27 ויאמר אם־כן אבי שאל אני מאתך לשלח אתו אל־בית אבי׃
\par 28 כי חמשה אחים לי ויעד בהם פן־יבאו גם־הם אל־מקום המעצבה הזה׃
\par 29 ויאמר אברהם יש להם משה והנביאים אליהם ישמעון׃
\par 30 ויאמר לא־כן אברהם אבי כי אם־יבא אליהם אחד מן־המתים אז ישובו׃
\par 31 ויאמר אליו אם־לא ישמעו אל־משה ואל־הנביאים גם כי־יקום אחד מן־המתים לא יאמינו׃

\chapter{17}

\par 1 ויאמר אל־תלמידיו אי אפשר שלא־יבאו המכשלים אבל אוי לאיש אשר על־ידו יבאו׃
\par 2 נוח לו שיתלה פלח־רכב בצוארו וישלך אל־הים מאשר יכשיל את־אחד מהקטנים האלה׃
\par 3 השמרו לנפשותיכם כי־יחטא לך אחיך הוכח לו ואם־ינחם מחל לו׃
\par 4 וכי־יחטא לך שבע פעמים ביום ושב אליך שבע פעמים ביום ואמר נחמתי ומחלת לו׃
\par 5 ויאמרו השליחים אל־האדון הוסף לנו אמונה׃
\par 6 ויאמר האדון לו־היתה לכם אמונה כגרגר החרדל אז תאמרו אל־השקמה הזאת העקרי והשתלי בתוך הים ותשמע לכם׃
\par 7 מי בכם אשר לו עבד חרש או רעה אשר יבא מן־השדה ואמר אליו מהר גשה־הנה והסב׃
\par 8 הלא יאמר אליו הכן לי ארוחת הערב וחגר מתניך ושרתני עד אם־כליתי לאכל ולשתות ואכלת ושתית גם־אתה׃
\par 9 הגם יודה לעבד על־אשר עשה מצותו אמרתי לא׃
\par 10 כן גם־אתם אחרי עשותכם את כל־אשר צויתם אמרו אנחנו עבדים אין־מועיל בם כי רק את־המטל עלינו עשינו׃
\par 11 ויהי בלכתו ירושלים והוא עבר בין שמרון והגליל׃
\par 12 ויבא אל־כפר אחד והנה לקראתו עשרה אנשים מצרעים ויעמדו מרחוק׃
\par 13 וישאו את־קולם ויקראו ישוע מורה חננו׃
\par 14 וירא אותם ויאמר אליהם לכו והראו אל־הכהנים ויהי בלכתם ויטהרו׃
\par 15 ואחד מהם בראתו כי נרפא וישב וישבח את־האלהים קול גדול׃
\par 16 ויפל על־פניו לרגליו ויודה לו והוא שמרוני׃
\par 17 ויען ישוע ויאמר הלא העשרה טהרו ואיה התשעה׃
\par 18 הכי לא־נמצא מי שישוב לתת כבוד לאלהים זולתי הנכרי הזה׃
\par 19 ויאמר אליו קום ולך אמונתך הושיעה לך׃
\par 20 וישאלהו הפרושים לאמר מתי תבוא מלכות האלהים ויען ויאמר אליהם מלכות האלהים לא תבוא במראה עינים׃
\par 21 ולא יאמרו הנה־פה או הנה־שם כי מלכות האלהים הנה בקרבכם׃
\par 22 ויאמר אל־התלמידים ימים באים והתאויתם לראות יום אחד כימי בן־האדם ולא תראו׃
\par 23 ואם־יאמרו אליכם הנה־שם הנה־פה אל־תלכו ואל־תרוצו אחריהם׃
\par 24 כי כברק אשר יברק מקצה השמים ויאיר עד־קצה השמים כן־יהיה בן־האדם ביומו׃
\par 25 אך בראשונה עליו לסבל הרבה ולהיות נמאס בדור הזה׃
\par 26 וכאשר היה בימי נח כן יהיה בימי בן־האדם׃
\par 27 המה אכלו ושתו נשאו נשים והיו לאנשים עד־היום אשר־בא נח אל־התבה ויבא המבול וישחת את־כלם׃
\par 28 וכאשר היה בימי לוט אכל ושתה קנה ומכר נטע ובנה׃
\par 29 ויהי ביום אשר־יצא לוט מסדום וימטר אש וגפרית מן־השמים וישחת את־כלם׃
\par 30 כן יהיה ביום אשר יגלה בן־האדם׃
\par 31 איש כי יהיה ביום ההוא על־הגג וכליו בבית אל־ירד לשאת אתם ואיש אשר בשדה אל־ישב לאחור׃
\par 32 זכרו את־אשת לוט׃
\par 33 החפץ למלט את־נפשו יאבדנה ואשר יאבד אתה יחיה׃
\par 34 אני אמר לכם בלילה ההוא יהיו שנים במטה אחת ויאסף אחד ואחד יעזב׃
\par 35 שתים תהיינה טחנות יחד אחת תאסף ואחת תעזב׃
\par 36 שנים יהיו בשדה ונאסף אחד ואחד יעזב׃
\par 37 ויענו ויאמרו אליו איפה תהיה זאת אדנינו ויאמר אליהם באשר הפגר שם יקבצו הנשרים׃

\chapter{18}

\par 1 וגם־משל דבר אליהם להתפלל תמיד ולא להתרפות׃
\par 2 ויאמר שופט היה בעיר אחת אשר לא ירא את־האלהים ולא־נשא פני אדם׃
\par 3 ואלמנה היתה בעיר ההיא ותבא אליו לאמר דינה את־דיני ממריבי׃
\par 4 וימאן יום ויום ומקץ ימים אמר בנפשו גם־כי לא אירא את־האלהים ולא־אשא פנים לאדם׃
\par 5 אעשה את־משפט האלמנה הזאת על־הלאותה אתי פן־תבוא תמיד ודכאתני במלים׃
\par 6 ויאמר האדון שמעו את־אשר אמר דין העולה׃
\par 7 והאלהים ההוא לא יעשה משפט בחיריו הקראים אליו יומם ולילה ואליהם יתאפק׃
\par 8 אני אמר לכם כי־עשו יעשה את־משפטם במהרה אך בן־האדם בבאו הימצא אמונה בארץ׃
\par 9 ויוסף וישא משלו אל־אנשים בטחים בנפשם כי צדיקים המה ואחרים נבזים בעיניהם ויאמר׃
\par 10 שני אנשים עלו אל־המקדש להתפלל אחד פרוש ואחד מוכס׃
\par 11 ויעמד הפרוש לבדו ויתפלל לאמר אודך אלהים על כי אינני כיתר האדם הגזלים והעשקים והנאפים וגם־לא כמכס הזה׃
\par 12 אני צם פעמים בשבוע אני מעשר את כל־אשר אני קנה׃
\par 13 והמוכס עמד מרחוק ולא אבה לשאת את־עיניו השמימה ותופף על־לבו ויאמר אלהים סלח־לי אני החוטא׃
\par 14 אני אמר לכם כי־ירד זה לביתו נצדק מזה כי כל־המרים נפשו ישפל ואשר ישפילה ירומם׃
\par 15 ויביאו אליו גם את־הילדים למען יגע בהם ויראו התלמידים ויגערו בם׃
\par 16 ויקרא אתם ישוע אליו ויאמר הניחו לילדים לבוא אלי ואל־תמנעום כי לאלה מלכות האלהים׃
\par 17 אמן אמר אני לכם כל אשר לא יקבל את־מלכות האלהים כילד הוא לא־יבא בה׃
\par 18 וישאלהו קצין אחד לאמר רבי הטוב מה־אעשה ואירש חיי עולם׃
\par 19 ויאמר אליו ישוע מדוע קראת לי טוב אין טוב כי אם־אחד והוא האלהים׃
\par 20 את־המצות אתה יודע לא תנאף לא תרצח לא תגנב לא־תענה עד שקר כבד את־אביך ואת־אמך׃
\par 21 ויאמר את־כל־אלה שמרתי מנעורי׃
\par 22 וישמע ישוע ויאמר עוד אחת חסרת מכר את־כל אשר־לך וחלק לעניים ויהי לך אוצר בשמים ובוא ולך אחרי׃
\par 23 ויהי כשמעו את־זאת ויעצב מאד כי־עשר גדול היה לו׃
\par 24 וירא ישוע כי נעצב ויאמר כמה יקשה לבעלי נכסים לבוא אל־מלכות האלהים׃
\par 25 כי נקל לגמל עבר בתוך־נקב המחט מבוא עשיר אל־מלכות האלהים׃
\par 26 ויאמרו השמעים ומי יוכל להושע׃
\par 27 ויאמר אשר יפלא מבני אדם לא יפלא מאלהים׃
\par 28 ויאמר פטרוס הן אנחנו עזבנו את־הכל ונלך אחריך׃
\par 29 ויאמר אליהם אמן אמר אני לכם אין איש אשר עזב את־ביתו או את־אבותיו או את־אחיו או את־אשתו או את־בניו למען מלכות האלהים׃
\par 30 ולא־יקח תחתיהם כפלי כפלים בעולם הזה ולעולם הבא חיי עולם׃
\par 31 ויקח אליו את־שנים העשר ויאמר להם הננו עלים ירושלימה וכל־הכתוב בידי הנביאים על בן־האדם ימלא׃
\par 32 כי ימסר לגוים והתלו בו והתעללו וירקו בפניו׃
\par 33 והכוהו בשוטים והמיתוהו וביום השלישי קום יקום׃
\par 34 והם לא הבינו דבר מכל־אלה ויהי הדבר הזה נעלם מהם ולא ידעו את־אשר דבר אליהם׃
\par 35 ויהי בקרבו אל־יריחו והנה־איש עור ישב על־יד הדרך לשאל צדקה׃
\par 36 וישמע את־קול העם העבר וידרש לדעת מה־הוא׃
\par 37 ויגידו לו כי־ישוע הנצרי עובר׃
\par 38 ויזעק לאמר ישוע בן־דוד חנני׃
\par 39 וההלכים לפניו גערו־בו להחשתו והוא הרבה עוד לזעק ישוע בן־דוד חנני׃
\par 40 ויעמד ישוע ויצו להביאו אליו ויהי כאשר קרב וישאלהו לאמר׃
\par 41 מה־תרצה שאעשה־לך ויאמר אדני אשר תפקחנה עיני׃
\par 42 ויאמר אליו תפקחנה עיניך אמונתך הושיעה לך׃
\par 43 ופתאם נפקחו עיניו וילך אחריו הלך ושבח את־האלהים וכל־העם ראו ויודו לאלהים׃

\chapter{19}

\par 1 ויבוא ויעבר ביריחו׃
\par 2 והנה־איש זכי שמו והוא מראשי המוכסים ועשיר׃
\par 3 ויבקש לראות את־ישוע מי הוא ולא יכל מפני העם כי־שפל קומה היה׃
\par 4 ויקדם וירץ ויעל על־שקמה אחת למען ראות אתו כי־שם דרכו אשר יעבר־בה׃
\par 5 ויהי כאשר בא ישוע אל־המקום ההוא וישא את־עיניו ויראהו ויאמר אליו זכי רד מהר כי־היום אשב בביתך׃
\par 6 וימהר וירד ויאספהו בשמחה׃
\par 7 וילונו כל־הראים לאמר בא ללון בבית איש חוטא׃
\par 8 ויעמד זכי ויאמר אל־האדון הנני אדני את־מחצית נכסי אני נתן לעניים ואם־עשקתי איש אשיב לו ארבעתים׃
\par 9 ויאמר אליו ישוע היום היתה תשועה לבית הזה באשר בן־אברהם גם־הוא׃
\par 10 כי בא בן־האדם לבקש ולהושיע את־האבד׃
\par 11 ויהי כשמעם את־זאת ויסף וידבר משל כי קרב לירושלים והמה חשבים אשר במהרה תגלה מלכות האלהים׃
\par 12 ויאמר איש אחד מן־האצילים הלך אל־ארץ רחוקה לקחת־לו ממלכה ולשוב׃
\par 13 ויקרא אל־עשרה מעבדיו ויתן להם עשרה מנים ויאמר להם סחרו בהם עד באי׃
\par 14 ובני עירו שנאים אותו וישלחו מלאכים אחריו לאמר מאסנו אותו האיש ממלך עלינו׃
\par 15 ויהי אחרי קחתו את־הממלכה וישב ויצו לקרא את־העבדים ההם אשר נתן להם את־הכסף למען ידע מה־הרויח כל־אחד במסחרו׃
\par 16 ויבא הראשון ויאמר אדני מנה שלך הביא עשרת מנים׃
\par 17 ויאמר אליו הטיבות לעשות העבד הטוב תחת אשר היית נאמן במעט מזער היה שליט על־עשר ערים׃
\par 18 ויבא השני ויאמר אדני מנה שלך עשה חמשת מנים׃
\par 19 ויאמר גם־לזה אף־אתה היה על־חמש ערים׃
\par 20 ויבא האחר ויאמר הא־לך מנה שלך אשר־היה אצלי צרור בסודר׃
\par 21 מיראתי אתך כי איש קשה אתה לקח את־אשר לא הנחת וקצר את־אשר לא זרעת׃
\par 22 ויאמר אליו על־פיך אשפטך העבד הרע אתה ידעת כי־אני איש קשה לקח את־אשר לא הנחתי וקוצר את־אשר לא זרעתי׃
\par 23 ולמה לא־נתת את־כספי לשלחני ואני בבואי הייתי תובע אותו במרבית׃
\par 24 ויאמר אל־העמדים שם שאו ממנו את־המנה ותנו אל־אשר־לו עשרת המנים׃
\par 25 ויאמרו אליו אדנינו יש־לו עשרת מנים׃
\par 26 הן אני אמר לכם כי כל־איש שיש־לו ינתן לו ואשר אין לו יקח ממנו גם את־אשר־לו׃
\par 27 אבל את־איבי ההם אשר מאסוני ממלך עליהם הביאו אתם הנה והרגו אתם לפני׃
\par 28 ויכל לדבר הדברים האלה ויעבר לפניהם ויעל ירושלים׃
\par 29 ויהי בקרבו אל־בית־פגי ובית־היני אל־הר הנקרא הר הזיתים וישלח שנים מתלמידיו לאמר׃
\par 30 לכו אל־הכפר אשר ממולנו והיה בבואכם שמה ומצאתם עיר אסור אשר מימיו לא־רכב עליו אדם התירו אתו והביאו׃
\par 31 וכי־יאמר אליכם איש למה תתירהו כה תאמרו אליו יען כי האדון צריך לו׃
\par 32 וילכו השלוחים וימצאו כאשר דבר אליהם׃
\par 33 ויתירו את־העיר ויאמר אליהם בעליו למה זה אתם מתירים את־העיר׃
\par 34 ויאמרו האדון צריך לו׃
\par 35 ויביאהו אל־ישוע וישליכו את־בגדיהם על־העיר וירכיבו עליו את־ישוע׃
\par 36 ובלכתו הציעו את־בגדיהם על־הדרך׃
\par 37 ויקרב אל־מורד הר הזיתים ויחלו כל־המון התלמידים לשבח את־האלהים בשמחה ובקול גדול על כל־הגבורות אשר ראו לאמר׃
\par 38 ברוך המלך הבא בשם יהוה שלום בשמים וכבוד במרומים׃
\par 39 ואנשים מן הפרושים אשר בתוך העם אמרו אליו רבי גער בתלמידיך׃
\par 40 ויען ויאמר אני אמר לכם אם־אלה יחשו האבנים תזעקנה׃
\par 41 ויהי כאשר קרב וירא את־העיר ויבך עליה ויאמר׃
\par 42 לו ידעת גם־את בעוד יומך הזה את־דרך שלומך ועתה נסתר מעיניך׃
\par 43 כי הנה ימים באים עליך ושפכו איביך סוללה סביביך והקיפוך וצרו עליך מכל־עבריך׃
\par 44 והרסו עד־לארץ אותך ואת־בניך בקרבך ולא־ישאירו בך אבן על־אבן עקב אשר־לא ידעת עת פקדתך׃
\par 45 ויבא אל־המקדש ויחל לגרש משם את המכרים ואת הקונים בו׃
\par 46 ויאמר אליהם הן כתוב ביתי בית־תפלה ואתם עשיתם אותו מערת פריצים׃
\par 47 ויהי מלמד במקדש יום יום וראשי הכהנים והסופרים וגם־ראשי העם בקשו לאבדו׃
\par 48 ולא מצאו מה־לעשות כי כל־העם דבקו אחריו לשמע אתו׃

\chapter{20}

\par 1 ויהי היום והוא מלמד את־העם במקדש ומבשר ויגשו הכהנים והסופרים עם־הזקנים׃
\par 2 ויאמרו אליו אמר־נא לנו באי־זו רשות אתה עשה את־אלה ומי הוא הנתן לך את־הרשות הזאת׃
\par 3 ויען ויאמר אליהם אף־אני אשאלכם דבר ואמרו לי׃
\par 4 טבילת יוחנן המשמים היתה אם־מבני אדם׃
\par 5 ויועצו יחדו לאמר אם־נאמר מן־השמים ואמר למה זה לא האמנתם בו׃
\par 6 ואם־נאמר מבני אדם וסקלנו כל־העם כי־ברור להם שיוחנן נביא היה׃
\par 7 ויענו לא ידענו מאין׃
\par 8 ויאמר ישוע אליהם גם־אני לא אמר לכם באי־זו רשות אני עשה אלה׃
\par 9 ויען וידבר אל־העם את־המשל הזה איש אחד נטע כרם ויתנהו ביד כרמים וילך בדרך מרחוק לימים רבים׃
\par 10 ולמועד שלח עבד אל־הכרמים לתת־לו מפרי הכרם והכרמים הכהו וישלחהו ריקם׃
\par 11 ויסף שלח עבד אחר ויכו גם־אתו ויבזהו וישלחהו ריקם׃
\par 12 ויסף לשלח שלישי וגם־אתו פצעו ויגרשהו וידחפהו חוצה׃
\par 13 ויאמר בעל־הכרם מה־אעשה אשלחה את־בני את־ידידי אולי יראו אתו וייראו מפניו׃
\par 14 וכראות אתו הכרמים נועצו יחדו לאמר זה הוא היורש לכו ונהרגהו ותהי־לנו הירשה׃
\par 15 ויגרשו אותו אל־מחוץ לכרם ויהרגהו ועתה מה־יעשה להם בעל־הכרם׃
\par 16 יבוא ויאבד את־הכרמים ההם ויתן את־הכרם לאחרים ויהי כשמעם ויאמרו חלילה׃
\par 17 ויבט־בם ויאמר ומה הוא זה הכתוב אבן מאסו הבונים היתה לראש פנה׃
\par 18 כל הנפל על־האבן ההיא ישבר ואת אשר תפל עליו תשחקהו׃
\par 19 ויבקשו ראשי הכהנים והסופרים לשלח־ידם בו בעת ההיא וייראו מפני העם כי ידעו אשר עליהם דבר את־המשל הזה׃
\par 20 ויארבו־לו וישלחו מארבים מתחפשים כהלכי תם למען ילכדו אותו בדבר להסגירו אל־השררה וביד ההגמון׃
\par 21 וישאלהו לאמר רבי ידענו כי נכונה תדבר ותלמד ולא־תשא פנים כי באמת מורה אתה את־דרך אלהים׃
\par 22 המתר לנו לתת־מס לקיסר אם־לא׃
\par 23 וידע את־נכליהם ויאמר להם׃
\par 24 מה־תנסוני הראוני דינר הצורה והמכתב אשר עליו של־מי הם ויענו ויאמרו של־קיסר׃
\par 25 ויאמר אליהם לכן תנו לקיסר את־אשר לקיסר ולאלהים את־אשר לאלהים׃
\par 26 ולא יכלו ללכדו בדבר לפני העם ויתמהו על־מענהו ויחרישו׃
\par 27 ויקרבו אנשים מן־הצדוקים האמרים אין תחית המתים וישאלהו לאמר׃
\par 28 מורה משה כתב לנו כי ימות אח בעל אשה ובנים אין־לו ולקח אחיו את־אשתו והקים זרע לאחיו׃
\par 29 והנה היו שבעה אחים והראשון לקח אשה וימת ובנים אין לו׃
\par 30 ויקח אתה השני וימת גם־הוא לא־בנים׃
\par 31 ויקח אתה השלישי וכדבר הזה עשו אף־השבעה ולא־הניחו בנים וימותו׃
\par 32 ובאחרונה מתה גם־האשה׃
\par 33 והנה בתחית המתים למי מהם תהיה לאשה כי־היתה לשבעה לאשה׃
\par 34 ויען ישוע ויאמר אליהם בני העולם הזה ישאו נשים ותנשאנה׃
\par 35 והזכים לעולם הבא ולתחית המתים לא־ישאו נשים ולא תנשאנה׃
\par 36 כי לא־יוכלו למות עוד כי שוים הם למלאכים ובני אלהים המה בהיותם בני התקומה׃
\par 37 וגם־משה רמז בסנה שיקומו המתים בקראו את־יהוה אלהי אברהם אלהי יצחק ואלהי יעקב׃
\par 38 והאלהים לא אלהי המתים הוא כי אם־אלהי החיים כי כלם חיים לו׃
\par 39 ויענו אנשים מן־הסופרים רבי יפה דברת׃
\par 40 ולא־מצאו עוד את־לבם לשאל אותו דבר׃
\par 41 ויאמר אליהם איך יאמרו למשיח שהוא בן־דוד׃
\par 42 ודוד בעצמו אמר בספר תהלים נאם־יהוה לאדני שב לימיני׃
\par 43 עד־אשית איביך הדם לרגליך׃
\par 44 הנה דוד קרא לו אדון ואיך הוא בנו׃
\par 45 ויאמר אל־תלמידיו באזני כל־העם׃
\par 46 הזהרו מן־הסופרים החפצים להתהלך עטופי טלית ואהבים שישאלו בשלומם בשוקים ולשבת ראשנים בבתי כנסיות ולהסב ראשנים בסעודות׃
\par 47 הבלעים את־בתי האלמנות ומאריכים בתפלתם למראה עינים המה משפט גדול יתר מאד ישפטו׃

\chapter{21}

\par 1 ויבט וירא את־העשירים משימים את־נדבותם בארון האוצר׃
\par 2 וירא גם־אלמנה עניה נתנת בו שתי פרוטות׃
\par 3 ויאמר אמת אגיד לכם כי האלמנה העניה הזאת נתנה יותר מכלם׃
\par 4 כי כל־אלה התנדבו לאלהים מהעדף שלהם והיא ממחסורה נתנה את־כל־אשר היה לה למחיה׃
\par 5 ויהי באמרם למקדש שהוא מהדר באבנים יפות ובמתנות ויאמר׃
\par 6 את אשר אתם ראים הנה ימים באים ולא תשאר אבן על־אבן אשר לא תתפרק׃
\par 7 וישאלהו לאמר רבי מתי אפוא תהיה זאת ומה הוא האות לעת היותה׃
\par 8 ויאמר ראו פן־יתעו אתכם כי רבים יבאו בשמי ואמרו אני הוא והעת קרובה ואתם אל־תלכו אחריהם׃
\par 9 ובשמעכם מלחמות ומהומות אל־תחתו כי היו תהיה־זאת לראשונה אך־עוד קץ למועד׃
\par 10 ויסף דבר אליהם לאמר גוי על־גוי יקום וממלכה על־ממלכה׃
\par 11 והיה רעש גדול כה וכה ורעב ודבר וגם־מוראים ואתות גדלות מן־השמים׃
\par 12 ולפני כל־אלה ישלחו בכם את־ידיהם וירדפו וימסרו אתכם לבתי כנסיות ואל־בתי כלאים ותובאו לפני מלכים ונגידים למען שמי׃
\par 13 והיתה־זאת לכם לעדות׃
\par 14 על־כן שימו בלבכם לבלתי היות דאגים במה תצטדקו׃
\par 15 כי אנכי נתן לכם פה וחכמה אשר לא־יוכלו לעמד לפניה ולדבר נגדה כל־מתקוממיכם׃
\par 16 וגם־תמסרו על־ידי יולדיכם ואחיכם וקרוביכם ורעיכם וימיתו מכם׃
\par 17 והייתם שנואים לכל־אדם למען שמי׃
\par 18 אך לא־יפל משערת ראשכם ארצה׃
\par 19 בתוחלתכם קנו לכם את נפשתיכם׃
\par 20 וכאשר תראו מחנות סובבים את־ירושלים ידע תדעו כי קרב חרבנה׃
\par 21 אז ינוסו אנשי יהודה אל־ההרים ואשר הם בתוכה יצאו ואשר־בפרזות אל־יבואו בה׃
\par 22 כי־ימי נקם המה למלאת כל־הכתוב׃
\par 23 ואוי להרות ולמיניקות בימים ההם כי תהיה צרה גדולה בארץ וקצף על־העם הזה׃
\par 24 ונפלו לפי־חרב והגלו אל־כל־הגוים והיתה ירושלים מרמס לגוים עד אשר־ימלאו עתות הגוים׃
\par 25 והיו אתות בשמש ובירח ובכוכבים ועל־הארץ מצוקה לגוים ומבוכה מהמית הים ומשבריו׃
\par 26 וימוגו בני־האדם מאימה ומחרדת הבאות על־כל־הארץ כי־חילי השמים יתמוטטו׃
\par 27 ואז יראו את־בן־האדם בא בענן בגבורה ובכבוד רב׃
\par 28 וכהחל הדברים האלה לבוא התעודדו ושאו ראשיכם כי־קרבה גאלתכם׃
\par 29 וידבר אליהם במשל לאמר ראו את־התאנה ואת כל־העצים׃
\par 30 כי־תראו אתם מוציאים את־פרחם הלא ידעתם כי קרב הקיץ׃
\par 31 כן גם־אתם בהיות אלה לנגדכם דעו כי קרובה מלכות האלהים׃
\par 32 אמן אמר אני לכם לא יעבר הדור הזה עד כי־יהיו כל־אלה׃
\par 33 השמים והארץ יעברו ודברי לא יעברון׃
\par 34 רק השמרו לכם פן־יכבד לבבכם במשתה ובשכרון ובדאגות המחיה ובא עליכם היום ההוא פתאם׃
\par 35 כי כמו־פח יבוא על כל־הישבים על־פני כל־הארץ׃
\par 36 לכן שקדו בכל־עת והתפללו למען תעצרו־כח להמלט מכל־אלה העתידות לבוא והתיצבתם לפני בן־האדם׃
\par 37 ויהי מלמד יומם במקדש ובלילה יצא אל־ההר הוא הר הזיתים ללון׃
\par 38 וכל־העם השכימו לבוא אליו במקדש לשמע אותו׃

\chapter{22}

\par 1 ויקרב חג המצות הוא חג הפסח׃
\par 2 וראשי הכהנים והסופרים מבקשים איך יהרגהו כי יראו מפני העם׃
\par 3 והשטן נכנס ביהודה הנקרא איש־קריות והוא אחד משנים העשר׃
\par 4 וילך ויועץ עם־ראשי הכהנים והשרים איך ימסרנו בידם׃
\par 5 וישמחו ויאתו לתת־לו כסף׃
\par 6 ויבטח אתם ויבקש תואנה למסרו אליהם בסתר ולא־בפני ההמון׃
\par 7 ויבא יום המצות אשר יזבח־בו הפסח׃
\par 8 וישלח את־פטרוס ואת־יוחנן לאמר לכו והכינו לנו את־הפסח ונאכלה׃
\par 9 ויאמרו אליו איפה תחפץ ונכין אותו׃
\par 10 ויאמר אליהם הנה אתם באים העירה ופגע אתכם איש נשא צפחת מים לכו אחריו אל־הבית אשר יבוא בו׃
\par 11 ואמרתם אל־בעל הבית כה אמר־לך הרב איה המלון אשר אכלה־שם את־הפסח עם־תלמידי׃
\par 12 והוא יראה אתכם עליה גדולה מצעה שם תכינו׃
\par 13 וילכו וימצאו כאשר דבר אליהם ויכינו את־הפסח׃
\par 14 ויהי כאשר הגיעה השעה ויסב הוא ושנים־עשר השליחים אתו׃
\par 15 ויאמר אליהם נכסף נכספתי לאכל אתכם את־הפסח הזה לפני ענותי׃
\par 16 כי־אמר אני לכם לא אכל אותו עוד עד כי־ימלא במלכות האלהים׃
\par 17 ויקח את־הכוס ויברך ויאמר קחו אתה וחלקו׃
\par 18 כי־אמר אני לכם שתה לא אשתה מעתה מפרי הגפן עד כי־תבוא מלכות האלהים׃
\par 19 ויקח את־הלחם ויברך ויבצע ויתן להם ויאמר זה גופי הנתן בעדכם זאת עשו לזכרי׃
\par 20 וכן גם־את־הכוס אחר הסעודה לאמר זו הכוס היא הברית החדשה בדמי הנשפך בעדכם׃
\par 21 אך הנה יד־המסר אותי אתי על־השלחן׃
\par 22 כי הן בן־האדם הלך כאשר נחרץ עליו אבל אוי לאיש ההוא אשר על־ידו ימסר׃
\par 23 והם החלו לחקר איש את־רעהו מי־הוא זה מהם אשר יעשה־זאת׃
\par 24 וגם־מריבה היתה ביניהם מי יחשב הגדול בהם׃
\par 25 ויאמר אליהם מלכי הגוים רדים בהם ושליטיהם עשי חסד יקרא להם׃
\par 26 ואתם לא־כן כי הגדול בכם יהיה כצעיר והמנהיג כמשרת׃
\par 27 כי מי הגדול המסב או המשרת הלא המסב ואני הנני בתוככם כמו המשרת׃
\par 28 ואתם הם העמדים עמי עד־עתה בנסיונתי׃
\par 29 לכן אני מנחיל אתכם המלכות כאשר הנחילני אבי׃
\par 30 למען תאכלו ותשתו על־שלחני במלכותי וישבתם על־כסאות לשפט את־שנים עשר שבטי ישראל׃
\par 31 ויאמר האדון שמעון שמעון הנה שאל לו השטן לזרות אתכם כחטים׃
\par 32 ואני התפללתי בעדך אשר לא־תכלה אמונתך ואתה כאשר תשוב בתשובה חזק את־אחיך׃
\par 33 ויאמר אליו אדני הנני נכון ללכת אתך גם לבית האסורים גם למות׃
\par 34 ויאמר אני אמר לך פטרוס לא־יקרא תרנגל היום עד כי־כחשת בי שלש פעמים לאמר לא ידעתיו׃
\par 35 ויאמר אליהם כאשר שלחתי אתכם בלי־כיס ותרמיל ונעלים החסרתם דבר ויאמרו לא חסרנו כל׃
\par 36 ויאמר אליהם אכן עתה אשר־לו כיס ישאהו וכן גם־את־התרמיל ואשר אין־לו הוא ימכר את־בגדו ויקנה חרב׃
\par 37 כי־אמר אני לכם שצריך עוד שימלא בי הכתוב הזה ואת־פשעים נמנה כי גם־הכתוב עלי בא עד־קצו׃
\par 38 ויאמרו אדנינו הנה־פה שתי חרבות ויאמר אליהם די׃
\par 39 ויצא וילך כיום ביום אל־הר הזיתים וילכו אחריו גם־תלמידיו׃
\par 40 ויבא אל־המקום ויאמר אליהם התפללו שלא תבאו לידי נסיון׃
\par 41 והוא נפרד מהם הרחק כקלע אבן ויכרע על־ברכיו ויתפלל לאמר׃
\par 42 אבי אם־תרצה להעביר מעלי את־הכוס הזאת אך אל־יהי כרצוני כי אם־כרצונך׃
\par 43 וירא אליו מלאך מן־השמים ויחזקהו׃
\par 44 וחבלי־מות באו עליו ויוסף להתפלל בחזקה ותהי זעתו כנטפי דם ירדים לארץ׃
\par 45 ויקם מהתפלל ויבא אל־התלמידים וירא והנם ישנים מיגון׃
\par 46 ויאמר אליהם למה תישנו קומו והתפללו שלא תבאו לידי נסיון׃
\par 47 עודנו מדבר והנה המון עם ואחד משנים העשר הנקרא יהודה הלך לפניהם ויקרב אל־ישוע לנשק־לו׃
\par 48 ויאמר אליו ישוע יהודה הבנשיקה אתה מוסר את־בן־האדם׃
\par 49 והאנשים אשר אתו ראו את אשר יהיה ויאמרו אליו אדנינו הנכה בחרב׃
\par 50 ויך אחד מהם את־עבד הכהן הגדול ויקצץ את־אזנו הימנית׃
\par 51 ויען ישוע ויאמר רב עתה הרפו ויגע באזנו וירפאהו׃
\par 52 ויאמר ישוע אל ראשי הכהנים ושרי המקדש והזקנים אשר באו עליו לאמר כצאת על־פריץ יצאתם עלי בחרבות ובמקלות׃
\par 53 ואנכי הייתי עמכם במקדש יום יום ולא־שלחתם ידכם בי ואולם זאת שעתכם וזה שלטון החשך׃
\par 54 ויתפשו אותו ויוליכהו ויביאהו בית הכהן הגדול ופטרוס הלך אחריו מרחוק׃
\par 55 ויהי כי־בערו אש בתוך החצר וישבו יחדו וישב גם־פטרוס בתוכם׃
\par 56 ותראהו שפחה אחת יושב נגד האור ותבט־בו ותאמר גם־זה היה עמו׃
\par 57 ויכחש־בו ויאמר אשה לא ידעתיו׃
\par 58 ועוד מעט ויראהו איש אחר ויאמר גם־אתה מהם ויאמר פטרוס בן־אדם לא מהם אנכי׃
\par 59 ואחרי עבר כשעה אחת טען איש אחר לאמר אמנם גם־זה היה עמו כי־גלילי גם־הוא׃
\par 60 ויאמר פטרוס בן־אדם לא ידעתי מה אתה אמר ועודנו מדבר והתרנגול קרא׃
\par 61 ויפן האדון ויבט אל־פטרוס ויזכר פטרוס את־דבר האדון אשר דבר אליו לאמר בטרם יקרא התרנגל תכחש־בי שלש פעמים׃
\par 62 ויצא פטרוס החוצה וימרר בבכי׃
\par 63 והאנשים אשר אחזו את־ישוע התעללו בו ויכהו׃
\par 64 ויחפו את־ראשו ויכהו על־פניו וישאלהו לאמר הנבא מי הוא המכה אותך׃
\par 65 ועוד גדופים אחרים הרבו עליו׃
\par 66 ובהית הבקר נקהלו זקני העם וראשי הכהנים והסופרים ויעלהו לפני סנהדרין שלהם ויאמרו אם המשיח אתה הגד־לנו׃
\par 67 ויאמר אליהם אם־אגיד לכם לא תאמינו׃
\par 68 ואם־אשאל לא־תשיבו דבר ולא תשלחוני׃
\par 69 אבל מעתה יהיה בן־האדם ישב לימין גבורת האלהים׃
\par 70 ויאמרו כלם האתה אפוא הוא בן־האלהים ויאמר אליהם אתם אמרתם כי־אני הוא׃
\par 71 ויאמרו מה־לנו עוד לבקש עדים הלא באזנינו שמענוה מפיו׃

\chapter{23}

\par 1 ויקם כל־קהלם ויוליכהו אל־פילטוס׃
\par 2 ויחלו לדבר עליו שטנה לאמר את־זה מצאנו מסית את־העם ומנע אותו מתת מס לקיסר באמרו כי הוא מלך המשיח׃
\par 3 וישאלהו פילטוס לאמר האתה מלך היהודים ויען ויאמר אתה אמרת׃
\par 4 ויאמר פילטוס אל־ראשי הכהנים ואל־המון העם לא־מצאתי אשמה באיש הזה׃
\par 5 והם התאמצו לדבר מדיח הוא את־העם בלמדו בכל־יהודה החל מן־הגליל ועד־הנה׃
\par 6 ויהי כשמע פילטוס את־שם הגליל וישאל אם־הוא איש גלילי׃
\par 7 וכאשר ידע כי־מממשלת הורדוס הוא שלחו אל־הורדוס אשר היה גם־הוא בירושלים בימים האלה׃
\par 8 וישמח הורדוס עד־מאד כראותו את־ישוע כי מימים רבים התאוה לראת אתו כי־שמע את־שמעו ויקו לראת אות אשר יעשה׃
\par 9 וירב לשאל אותו והוא לא־השיב אתו דבר׃
\par 10 ויעמדו ראשי הכהנים והסופרים ויתחזקו לדבר עליו שטנה׃
\par 11 ויבז אתו הורדוס הוא וצבאותיו ויהתל־בו וילבש אותו בגד זהורית וישלחהו אל־פילטוס׃
\par 12 ביום ההוא נעשו פילטוס והורדוס אהבים זה לזה כי לפנים איבה ביניהם׃
\par 13 ויקרא פילטוס את־ראשי הכהנים ואת־השרים ואת־העם׃
\par 14 ויאמר אליהם הבאתם לפני את־האיש הזה כמסית את־העם והנה אנכי חקרתיו לעיניכם ולא מצאתי באיש הזה כל־אשמה מן־הדברים אשר אתם טוענים אתו׃
\par 15 וגם־הורדוס לא מצא כי השיבו אלינו והנה אין־חטא מות לאיש הזה׃
\par 16 על־כן איסרנו ואתירנו׃
\par 17 ולו היה להתיר להם חבוש אחד בימי החג׃
\par 18 ויצעקו כל־המונם ויאמרו הסר את־זה והתר לנו את בר־אבא׃
\par 19 והוא היה אסור בית הכלא על־דבר מרד אשר־נהיה בעיר ועל־רצח׃
\par 20 ויסף פילטוס וידבר אליהם כי חפץ להתיר את־ישוע׃
\par 21 והמה קראו לאמר הצלב אותו הצלב׃
\par 22 ויאמר אליהם פעם שלישית מה עשה זה רעה כל־משפט מות לא־מצאתי בו על־כן איסרנו ואתירנו׃
\par 23 ויפצרו בו בקול גדול ויבקשו אשר יצלב ויחזק קולם וקול ראשי הכהנים׃
\par 24 ויגזר פילטוס אשר תעשה בקשתם׃
\par 25 ויתר להם את־הנתון בבית האסורים על־דבר־מרד ורצח את אשר שאלו ואת־ישוע נתן להם לעשות בו כרצונם׃
\par 26 וכאשר הוליכהו משם ויחזיקו באיש אחד הבא מן־השדה ושמו שמעון איש קוריני וישימו עליו את־הצלוב לשאת אחרי ישוע׃
\par 27 וילכו אחריו המון עם־רב והמון נשים והנה ספדות ומקוננות עליו׃
\par 28 ויפן ישוע ויאמר אליהן בנות ירושלים אל־תבכינה עלי כי־על־נפשכן בכינה ועל־בניכן׃
\par 29 כי הנה ימים באים ואמרו אשרי העקרות ואשרי המעים אשר לא ילדו ואשרי השדים אשר לא היניקו׃
\par 30 אז יאמרו אל־ההרים נפלו עלינו ואל־הגבעות כסונו׃
\par 31 כי אם־ככה יעשו בעץ הלח מה־יעשה ביבש׃
\par 32 וגם־שנים אחרים אנשי רשע מוצאים למות אתו׃
\par 33 ויהי כאשר באו אל־המקום הנקרא גלגלתא ויצלבו אתו שם ואת־אנשי הרשע אחד מימינו ואחד משמאלו׃
\par 34 ויאמר ישוע אבי סלח להם כי אינם ידעים מה הם עשים ויחלקו בגדיו להם ויפילו גורל׃
\par 35 והעם עמד וראה וילעיגו־לו השרים לאמר את־אחרים הושיע יושע־נא נפשו אם־הוא המשיח בחיר האלהים׃
\par 36 ויהתלו בו אנשי הצבא ויגשו ויביאו לו חמץ׃
\par 37 ויאמרו אם־אתה הוא מלך היהודים הושע נפשך׃
\par 38 וגם־מכתב היה ממעל לו בכתב יוני ורומי ועברי זה הוא מלך היהודים׃
\par 39 ואחד מאנשי הרשע התלוים גדף אתו לאמר הלא אתה המשיח הושע עצמך ואתנו׃
\par 40 ויען האחר ויגער־בו לאמר הלא תירא את־האלהים כי ענשו ענשך׃
\par 41 והנה אנחנו כמשפט כי לקחנו כגמול ידינו והאיש הזה לא־עשה מאומה רע׃
\par 42 ויאמר אל־ישוע זכרני־נא אדני בבאך במלכותך׃
\par 43 ויאמר ישוע אליו אמן אמר אני לך כי היום תהיה עמדי בגן־עדן׃
\par 44 ויהי כשעה הששית והנה־חשך על־כל־הארץ עד השעה התשיעית׃
\par 45 ויחשך השמש ופרכת ההיכל נקרעה לשנים קרעים׃
\par 46 ויקרא ישוע בקול גדול ויאמר אבי בידך אפקיד רוחי ויהי ככלותו לדבר ויפח נפשו׃
\par 47 וירא שר־המאה את אשר נהיתה ויתן כבוד לאלהים ויאמר אכן האיש הזה צדיק היה׃
\par 48 וכל־המון העם אשר התאספו לראות המראה הזה בהביטם אל־כל־אשר נעשה תופפו על־לבם וישובו׃
\par 49 וכל־מידעיו עמדו מרחוק וגם־הנשים אשר הלכו אתו מן־הגליל ועיניהן ראות את־אלה׃
\par 50 והנה־איש ושמו יוסף והוא מן־היעצים איש טוב וצדיק מן־הרמתים עיר היהודים׃
\par 51 אשר לא־נטה אחרי עצתם ופעלם והוא מחכה למלכות האלהים׃
\par 52 ויגש אל־פילטוס וישאל ממנו את גוית ישוע׃
\par 53 ויורד אתה ויכרכה בסדינים וישימה בקבר חצוב בסלע אשר עדן לא הושם־בו אדם׃
\par 54 והיום ערב שבת והשבת הגיעה׃
\par 55 ומן־הנשים אשר באו אתו מן־הגליל הלכות אחריו ותראינה את־הקבר ואת אשר הושם־בו גויתו׃
\par 56 ותשבנה ויכינו סמים ומרקחות ובשבת שבתו כמצוה׃

\chapter{24}

\par 1 ובאחד בשבת לפני עלות השחר באו אל־הקבר ותביאינה את־הסמים אשר הכינו ועמהן נשים אחרות׃
\par 2 ותראינה והנה האבן גלולה מן־הקבר׃
\par 3 ותבאנה אל־תוכו ולא מצאו את־גוית האדון ישוע׃
\par 4 ויהי הנה נבכות על־הדבר הזה והנה שני אנשים עמדו עליהן ולבושיהם מזהירים׃
\par 5 ויפל פחד עליהן ותשתחוינה פניהן ארצה ויאמרו אליהן מה־תבקשנה את־החי בין המתים׃
\par 6 איננו פה כי קם זכרנה את אשר־דבר אליכן בעודנו בגליל לאמר׃
\par 7 כי צריך בן־האדם להמסר לידי אנשים חטאים ולהצלב וביום השלישי קום יקום׃
\par 8 ותזכרנה את־דבריו׃
\par 9 ותשבנה מן־הקבר ותגדנה את כל־הדברים האלה לעשתי העשר ולכל־הנשארים׃
\par 10 ואלה הן אשר הגידו אל־השליחים את־הדברים האלה מרים המגדלית ויוחנה ומרים אם יעקב והאחרות׃
\par 11 ודבריהן היו כדברי־ריק בעיניהם ולא האמינו להן׃
\par 12 ויקם פטרוס וירץ אל־הקבר וישקף ולא־ראה כי אם־התכריכים מנחים שם וישב למקומו משתומם על־אשר נהיה׃
\par 13 והנה שנים מהם היו הלכים בעצם היום הזה אל־כפר אחד הרחק מירושלים כששים ריס ושמו עמאוס׃
\par 14 והם נדברו איש אל־רעהו על־כל־הקרות האלה׃
\par 15 ויהי הם מדברים ומתוכחים יחד והנה ישוע עצמו נגש וילך אתם׃
\par 16 ועיניהם אחוזות ולא יכירהו׃
\par 17 ויאמר אליהם מה הדברים האלה אשר אתם נשאים ונתנים בהם יחדו בדרך ויעמדו ופניהם זעפים׃
\par 18 ויען אחד מהם ושמו קליופס ויאמר אליו האתה לבדך גר בירושלים ולא ידעת את־אשר נעשה בתוכה בימים האלה׃
\par 19 ויאמר אליהם ומה היא ויגידו אליו מעשה ישוע הנצרי אשר היה איש נביא גבור בפעל ובאמר לפני האלהים ולפני כל־העם׃
\par 20 וכהנינו הגדולים וזקנינו הסגירהו למשפט־מות ויצלבהו׃
\par 21 ואנחנו קוינו כי זה־הוא העתיד לגאל את־ישראל ועתה זה שלשת ימים היום מאז נעשו אלה׃
\par 22 אלא שגם־נשים מקרבנו החרידנו אשר־קדמו בבקר לבא אל־הקבר׃
\par 23 ולא מצאו את־גויתו ותבאנה ותגדנה כי ראו גם־מראה מלאכים האמרים כי־הוא חי׃
\par 24 וילכו אנשים משלנו אל־הקבר וימצאו כאשר אמרו הנשים ואותו לא ראו׃
\par 25 ויאמר אליהם הוי חסרי דעת וכבדי לב מהאמין בכל אשר־דברו הנביאים׃
\par 26 הלא על־המשיח היה לסבל את־כל־זאת ולהכנס בכבודו׃
\par 27 ויחל ממשה ומכל־הנביאים ויבאר להם את־כל־הכתובים הנאמרים עליו׃
\par 28 ויקרבו אל־הכפר אשר־הם הלכים שמה וישם פניו ויהי כהלך לו לדרכו׃
\par 29 ויפצרו־בו לאמר שבה אתנו כי עת־ערב הגיע ונטה היום ויבא הביתה לשבת אתם׃
\par 30 ויהי כאשר הסב עמהם ויקח את־הלחם ויברך ויבצע ויתן להם׃
\par 31 ותפקחנה עיניהם ויכירהו והוא חמק עבר מעיניהם׃
\par 32 ויאמרו איש אל־רעהו הלא בער היה לבבנו בקרבנו בדברו אלינו בדרך ויפתר־לנו את הכתובים׃
\par 33 ויקומו בשעה ההיא וישובו ירושלים וימצאו את־עשתי העשר ואת־אשר אתם והם נקהלים יחד׃
\par 34 ואמרים אכן קם האדון מן־המתים ונראה אל־שמעון׃
\par 35 ויספרו גם־הם את אשר קרם בדרך ואת אשר הכירהו בבציעת הלחם׃
\par 36 עודם מדברים כדברים האלה וישוע עצמו עמד בתוכם ויאמר אליהם שלום לכם׃
\par 37 והמה חתו ונבעתו ויחשבו כי־רוח הם ראים׃
\par 38 ויאמר אליהם מה־לכם כי תבהלו ולמה תעלינה מחשבות בלבבכם׃
\par 39 ראו את־ידי ואת־רגלי כי אנכי הוא מששוני וראו כי רוח אין לו בשר ועצמות כאשר אתם ראים בי׃
\par 40 ויהי כאשר דבר את־הדברים האלה הראה אתם את ידיו ואת רגליו׃
\par 41 והם עוד לא האמינו משמחה ויתמהו ויאמר אליהם היש־לכם פה אכל׃
\par 42 ויתנו לו חתיכת דג צלוי (ומעט צוף דבש)׃
\par 43 ויקח ויאכל לעיניהם׃
\par 44 ויאמר אליהם אלה הם הדברים אשר דברתי אליכם בעוד היותי עמכם כי המלא ימלא כל־הכתוב עלי בתורת משה ובנביאים ובתהלים׃
\par 45 אז פתח את־לבם להבין את־הכתובים׃
\par 46 ויאמר אליהם כן כתוב וכן נגזר אשר יענה המשיח ויקום מן־המתים ביום השלישי׃
\par 47 ואשר תקרא בשמו תשובה וסליחת החטאים בכל־הגוים החל מירושלים׃
\par 48 ואתם עדי הדברים האלה׃
\par 49 והנני שולח לכם את הבטחת אבי ואתם שבו בעיר ירושלים עד כי־תלבשו עז ממרום׃
\par 50 ויוציאם אל־מחוץ לעיר עד־בית היני וישא את־ידיו ויברכם׃
\par 51 ויהי בברכו אתם ויפרד מעליהם וינשא השמימה׃
\par 52 והם השתחוו־לו וישובו לירושלים בשמחה גדולה׃
\par 53 ויהיו תמיד במקדש מהללים ומברכים את־האלהים אמן׃


\end{document}