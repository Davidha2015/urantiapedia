\begin{document}

\title{Luke}

Luk 1:1  אחרי אשר רבים הואילו לחבר ספור המעשים אשר נאמנו בשלמות בתוכנו׃
Luk 1:2  כאשר מסרום לנו הראים אתם בעיניהם מתחלה ואשר היו משרתי הדבר׃
Luk 1:3  חשבתי לטוב גם־אני החקר אחר כל־הדברים היטב מראשיתם לכתבם כסדרם אליך האדיר תאופילוס׃
Luk 1:4  למען תדע אמת האמרים אשר למדת׃
Luk 1:5  כהן היה בימי הורדוס מלך ארץ יהודה זכריה שמו ממשמרת אביה ולו אשה מבנות אהרן ושמה אלישבע׃
Luk 1:6  ושניהם צדיקים לפני האלהים והלכי תם בכל־מצות יהוה ובחקתיו׃
Luk 1:7  ולהם אין ולד כי אלישבע עקרה ושניהם באו בימים׃
Luk 1:8  ויהי היום בכהנו לפני אלהים בסדר משמרו׃
Luk 1:9  להקטיר קטרת לפי גורלו כמשפט עבודת הכהנים ויבא אל־היכל יהוה׃
Luk 1:10  וכל־קהל העם מתפללים בחוץ בשעת הקטרת׃
Luk 1:11  והנה מלאך יהוה נראה אליו עמד מימין מזבח הקטרת׃
Luk 1:12  וירא זכריה ויבהל ואימה נפלה עליו׃
Luk 1:13  ויאמר אליו המלאך אל־תירא זכריהו כי נשמעה תפלתך ואלישבע אשתך תלד לך בן וקראת שמו יוחנן׃
Luk 1:14  והיה־לך לשמחה וגיל ורבים ישמחו בהולדו׃
Luk 1:15  כי־גדול יהיה לפני יהוה ויין ושכר לא ישתה ורוח הקדש ימלא מבטן אמו׃
Luk 1:16  ורבים מבני ישראל ישיב אל־יהוה אלהיהם׃
Luk 1:17  והוא ילך לפניו ברוח אליהו ובגבורתו להשיב לב אבות על־בנים ואת הסוררים בתבונת הצדיקים להעמיד עם מוכן ליהוה׃
Luk 1:18  ויאמר זכריה אל־המלאך במה אדע את־הדבר הזה כי־אני זקנתי ואשתי באה בימים׃
Luk 1:19  ויען המלאך ויאמר אליו אני גבריאל העומד לפני האלהים ושלוח אנכי לדבר אליך ולבשרך את־הבשורה הזאת׃
Luk 1:20  והנך נאלם ולא תוכל לדבר עד־היום אשר יקום הדבר הזה תחת כי־לא האמנת לדברי והם ימלאו במועדם׃
Luk 1:21  והעם הוחילו לזכריה ויתמהו כי־התמהמה בהיכל׃
Luk 1:22  ויהי בצאתו לא יכל לדבר אליהם וידעו כי־מראה ראה בהיכל וירמז להם ועודנו נאלם׃
Luk 1:23  ויהי כאשר מלאו ימי עבדתו וישב אל־ביתו׃
Luk 1:24  ויהי אחר הימים האלה ותהר אלישבע אשתו ותתחבא חמשה חדשים ותאמר׃
Luk 1:25  ככה עשה לי יהוה בימי פקדו אותי לאסף את־חרפתי מבני אדם׃
Luk 1:26  ויהי בחדש הששי וישלח אלהים את־גבריאל המלאך גלילה אל־עיר אחת ושמה נצרת׃
Luk 1:27  אל־בתולה מארשה לאיש אשר־שמו יוסף מבית דוד ושם הבתולה מרים׃
Luk 1:28  ויבא המלאך החדרה ויאמר אליה שלום לך אשת־חן יהוה עמך (ברוכה את בנשים)׃
Luk 1:29  והיא (בראותה) נבהלה לדברו ותאמר בלבה מה הברכה הזאת׃
Luk 1:30  ויאמר לה המלאך אל־תיראי מרים כי־מצאת חן לפני האלהים׃
Luk 1:31  והנך הרה וילדת בן וקראת את־שמו ישוע׃
Luk 1:32  והוא גדול יהיה ובן־עליון יקרא ויהוה אלהים יתן־לו את־כסא דוד אביו׃
Luk 1:33  ומלך על־בית יעקב לעולם ועד ולמלכותו אין קץ׃
Luk 1:34  ותאמר מרים אל־המלאך איך יהיה הדבר הזה ואני אינני ידעת איש׃
Luk 1:35  ויען המלאך ויאמר אליה רוח הקדש תבוא עליך וגבורת עליון תצל עליך על־כן קדוש יאמר לילוד בן־האלהים׃
Luk 1:36  והנה אלישבע קרובתך אשר קראו־לה עקרה גם־היא הרה ללדת בן בזקנתה וזה לה החדש הששי׃
Luk 1:37  כי לא־יפלא מאלהים כל־דבר׃
Luk 1:38  ותאמר מרים הנני שפחת יהוה יהי־לי כדברך ויצא מאתה המלאך׃
Luk 1:39  ותקם מרים בימים ההם ותמהר ללכת ההרה אל־עיר יהודה׃
Luk 1:40  ותבא בית זכריה ותברך את־אלישבע׃
Luk 1:41  ויהי כשמע אלישבע את־ברכת מרים וירקד הילד במעיה ותמלא אלישבע רוח הקדש׃
Luk 1:42  ותקרא בקול גדול ותאמר ברוכה את בנשים וברוך פרי בטנך׃
Luk 1:43  ומה־לי כי־אם אדני באה אלי׃
Luk 1:44  כי קול ברכתך בא באזני והנה רקד בשמחה הילד במעי׃
Luk 1:45  ואשרי המאמינה כי המלא ימלא אשר דבר־לה מאת יהוה׃
Luk 1:46  ותאמר מרים רוממה נפשי את־יהוה׃
Luk 1:47  ותגל רוחי באלהי ישעי׃
Luk 1:48  אשר ראה בעני אמתו כי הנה מעתה יאשרוני כל־הדרות׃
Luk 1:49  כי גדלות עשה לי שדי וקדוש שמו׃
Luk 1:50  וחסדו לדור דורים על יראיו׃
Luk 1:51  גבורות עשה בזרעו פזר גאים במזמות לבם׃
Luk 1:52  הרס נדיבים מכסאותם וירם שפלים׃
Luk 1:53  רעבים מלא־טוב ועשירים שלח ריקם׃
Luk 1:54  תמך בישראל עבדו לזכר את־רחמיו׃
Luk 1:55  כאשר דבר אל־אבותינו לאברהם ולזרעו עד־עולם׃
Luk 1:56  ותשב מרים עמה כשלשה חדשים ותשב לביתה׃
Luk 1:57  וימלאו ימי אלישבע ללדת ותלד בן׃
Luk 1:58  וישמעו שכניה וקרוביה כי־הגדיל יהוה את־חסדו עמה וישמחו אתה׃
Luk 1:59  ויהי ביום השמיני ויבאו למול את־הילד ויקראו את־שמו זכריה על־שם אביו׃
Luk 1:60  ותען אמו ותאמר לא כי יוחנן יקרא לו׃
Luk 1:61  ויאמרו אליה אין־איש במשפחתך אשר שמו כשם הזה׃
Luk 1:62  וירמזו אל־אביו לדעת מה השם אשר יקרא לו׃
Luk 1:63  וישאל לוח ויכתב עליו לאמר יוחנן שמו ויתמהו כלם׃
Luk 1:64  ויפתח פיו ולשונו פתאם וידבר ויברך את־האלהים׃
Luk 1:65  ותפל אימה על־כל־שכניהם ויספר כל־הדברים האלה בכל־הרי יהודה׃
Luk 1:66  וישימו כל־השמעים אל־לבם לאמר מה־אפוא יהיה הילד הזה ויד־יהוה היתה עמו׃
Luk 1:67  וימלא זכריה אביו רוח הקדש וינבא לאמר׃
Luk 1:68  ברוך יהוה אלהי ישראל כי פקד את־עמו וישלח לו פדות׃
Luk 1:69  ויצמח לנו קרן ישועה בבית דוד עבדו׃
Luk 1:70  כאשר דבר בפי־נביאיו הקדושים אשר מעולם׃
Luk 1:71  ישועה מאיבינו ומיד כל־שנאינו׃
Luk 1:72  לעשות חסד עם־אבותינו ולזכר את־ברית קדשו׃
Luk 1:73  את־השבועה אשר נשבע לאברהם אבינו׃
Luk 1:74  להצילנו מיד איבינו ולתתנו לעבדו בלי־פחד׃
Luk 1:75  בתמים ובצדקה לפניו כל־ימי חיינו׃
Luk 1:76  ואתה הילד נביא עליון יקרא לך כי לפני יהוה תלך לפנות את־דרכיו׃
Luk 1:77  ולהורות דרך הישועה לעמו בסליחת חטאתיהם׃
Luk 1:78  בחסד אלהינו וברחמיו אשר בהם יפקדנו הנגה ממרום׃
Luk 1:79  להאיר לישבי חשך וצלמות ולהכין את־רגלינו אל־דרך השלום׃
Luk 1:80  ויגדל הילד ויחזק ברוח ויהי במדברות עד־יום הראתו אל־ישראל׃
Luk 2:1  ויהי בימים ההם ויצא צו מאת קיסר אוגוסטוס למנות את־כל־ישבי תבל׃
Luk 2:2  והמפקד הזה היה הראשון בהיות קוריניוס שליט בסוריא׃
Luk 2:3  וילכו כלם להתפקד איש לעירו׃
Luk 2:4  ויעל גם־יוסף מן־הגליל מעיר נצרת אל־יהודה לעיר דוד הנקראת בית־לחם כי־היה מבית דוד וממשפחתו׃
Luk 2:5  להתפקד עם־מרים המארשה לו והיא הרה׃
Luk 2:6  ויהי בהיותם שם וימלאו ימיה ללדת׃
Luk 2:7  ותלד את־בנה הבכור ותחתלהו ותשכיבהו באבוס כי לא־היה להם מקום במלון׃
Luk 2:8  ורעים היו בארץ ההיא לנים בשדה ושמרים את־משמרות הלילה על־עדרם׃
Luk 2:9  והנה מלאך יהוה נצב עליהם וכבוד יהוה הופיע עליהם מסביב וייראו יראה גדולה׃
Luk 2:10  ויאמר אליהם המלאך אל־תיראו כי הנני מבשר אתכם שמחה גדולה אשר תהיה לכל־העם׃
Luk 2:11  כי היום ילד לכם מושיע אשר הוא המשיח האדון בעיר דוד׃
Luk 2:12  וזה לכם האות אשר תמצאון ילד מחתל ושכב באבוס׃
Luk 2:13  ופתאם היה אצל המלאך המון צבא השמים והם משבחים את־האלהים ואמרים׃
Luk 2:14  כבוד במרומים לאלהים ובארץ שלום באנשי רצונו׃
Luk 2:15  ויהי כאשר עלו מעליהם המלאכים השמימה ויאמרו הרעים איש אל־רעהו נעברה־נא עד בית־לחם ונראה המעשה הזה אשר הודיענו יהוה׃
Luk 2:16  וימהרו ויבאו וימצאו את־מרים ואת־יוסף ואת־הילד והוא שכב באבוס׃
Luk 2:17  ויראו וישמיעו את־הדבר הנאמר אליהם על־הנער הזה׃
Luk 2:18  וכל־השמעים תמהו על הדברים אשר־דברו אליהם הרעים׃
Luk 2:19  ומרים שמרה את־הדברים האלה ותחשבם בלבה׃
Luk 2:20  וישובו הרעים והם מהללים ומשבחים את־האלהים על־כל אשר שמעו וראו כפי־אשר נאמר אליהם׃
Luk 2:21  ויהי במלאת לנער שמנה ימים וימול ויקרא שמו ישוע כשם אשר קרא־לו המלאך בטרם הרה בבטן׃
Luk 2:22  וימלאו ימי טהרם כתורת משה ויעלהו ירושלים להעמידו לפני יהוה׃
Luk 2:23  ככתוב בתורת יהוה כל־זכר פטר רחם יקרא קדש ליהוה׃
Luk 2:24  ולהקריב קרבן כמצות תורת יהוה שתי תרים או שני בני יונה׃
Luk 2:25  והנה איש בירושלים ושמו שמעון והוא איש צדיק וחסיד מחכה לנחמת ישראל ורוח הקדש היתה עליו׃
Luk 2:26  ולו נגלה ברוח הקדש כי לא יראה־מות עד אם־ראה את־משיח יהוה׃
Luk 2:27  ויבא ברוח אל־המקדש ויהי כאשר הביאו הוריו את־הנער ישוע לעשות לו כחקת התורה׃
Luk 2:28  ויקחהו על־זרעותיו ויברך את־האלהים ויאמר׃
Luk 2:29  עתה תפטר את־עבדך כדברך אדני בשלום׃
Luk 2:30  כי־ראו עיני את־ישועתך׃
Luk 2:31  אשר הכינות לפני כל־העמים׃
Luk 2:32  אור להאיר עיני הגוים ותפארת ישראל עמך׃
Luk 2:33  ואביו ואמו תמהים על־הדברים הנאמרים עליו׃
Luk 2:34  ויברך אותם שמעון ויאמר אל־מרים אמו הנה־זה מוסד למכשול ולתקומה לרבים בישראל ולאות מריבה׃
Luk 2:35  ובנפשך תחתר חרב למען אשר־תגלינה מחשבות לבב רבים׃
Luk 2:36  ואשה נביאה היתה שם חנה בת־פנואל משבט אשר והיא באה בימים וישבה עם־בעלה שבע שנים אחרי בתוליה׃
Luk 2:37  והיא אלמנה כארבע ושמנים שנה ולא משה מן־המקדש ותעבד את־אלהים בצום ובתחנונים לילה ויום׃
Luk 2:38  ותקם בשעה ההיא ותגש להדות ליהוה ותדבר עליו באזני כל־המחכים לגאלה בירושלים׃
Luk 2:39  ויכלו את־הכל כתורת יהוה וישובו הגלילה אל־נצרת עירם׃
Luk 2:40  ויגדל הנער ויחזק (ברוח) וימלא חכמה וחסד אלהים עמו׃
Luk 2:41  ועלו הוריו ירושלים מדי שנה בשנה לחג את־חג הפסח׃
Luk 2:42  ויהי בהיותו בן־שתים עשרה שנה ויעלו (ירושלים) כמשפט החג׃
Luk 2:43  וימלאו הימים וישובו ויותר הנער ישוע בירושלים והוריו לא ידעו׃
Luk 2:44  ויאמרו עם־חבל הארחים הוא וילכו כדרך יום ויבקשהו בין הקרובים והמידעים׃
Luk 2:45  ולא מצאהו וישבו ירושלים לבקשו׃
Luk 2:46  ויהי מקץ שלשת ימים וימצאהו במקדש והוא ישב בתוך המורים ושמע אליהם ושאל אתם׃
Luk 2:47  וכל־השמעים אתו תמהו על־שכלו ועל־תשובתיו׃
Luk 2:48  ויהי כראותם אתו וישתוממו ותאמר אליו אמו בני למה ככה עשית לנו הנה אביך ואנכי בעצבת־לב בקשנוך׃
Luk 2:49  ויאמר אליהם למה זה בקשתם אתי הלא ידעתם כי אהיה באשר לאבי׃
Luk 2:50  והם לא הבינו את־הדבר אשר דבר אליהם׃
Luk 2:51  וירד אתם ויבא אל־נצרת ויכנע להם ואמו שמרה בלבה את כל־הדברים האלה׃
Luk 2:52  וישוע הלך וגדל בחכמה ובקומה ובחן לפני אלהים ואדם׃
Luk 3:1  ויהי בשנת חמש עשרה למלכות טיבריוס קיסר ופונטיוס פילטוס הגמון ביהודה והורדוס שר־רבע על־הגליל ואחיו פילפוס שר־רבע על־מדינות יטור וטרכונה ולוסניס שר־רבע על־אבילין׃
Luk 3:2  בימי הכהנים הגדולים חנן וקיפא היה דבר אלהים אל־יוחנן בן־זכריה במדבר׃
Luk 3:3  ויבא בכל־ככר הירדן ויקרא טבילת התשובה לסליחת החטאים׃
Luk 3:4  ככתוב בספר דברי ישעיהו הנביא קול קורא במדבר פנו דרך יהוה ישרו מסלותיו׃
Luk 3:5  כל־גיא ינשא וכל־הר וגבעה ישפלו והיה העקב למישור והרכסים לבקעה׃
Luk 3:6  וראו כל־בשר את ישועת אלהים׃
Luk 3:7  ויאמר אל־המון העם היצאים להטבל על־ידו אתם ילדי הצפעונים מי השכיל אתכם להמלט מפני הקצף הבא׃
Luk 3:8  לכן עשו פרי ראוי לתשובה ואל־תדמו בנפשכם לאמר אברהם הוא אבינו כי אני אמר לכם אשר מן־האבנים האלה יכל האלהים להקים בנים לאברהם׃
Luk 3:9  וכבר הושם הגרזן על־שרש העצים והנה כל־עץ אשר איננו עשה פרי טוב יגדע והשלך באש׃
Luk 3:10  וישאלהו המון העם לאמר מה אפוא נעשה׃
Luk 3:11  ויען ויאמר אליהם מי אשר־לו כתנות שתים יתן לאשר אין־לו ומי אשר־לו מזון כן יעשה גם־הוא׃
Luk 3:12  ויבאו גם־מוכסים להטבל ויאמרו אליו רבי מה־נעשה׃
Luk 3:13  ויאמר אליהם אל־תגבו יותר מחקכם׃
Luk 3:14  וישאלהו גם־אנשי הצבא לאמר ואנחנו מה־נעשה ויאמר אליהם אל־תזעזעו איש ואל־תעשקו ודי לכם בשכרכם׃
Luk 3:15  ויהי כאשר־חכה העם וכלם חשבים בלבם לאמר אולי יוחנן הוא המשיח׃
Luk 3:16  ויען יוחנן ויאמר לכלם הן־אני טובל אתכם במים אבל בוא יבוא החזק ממני אשר קטנתי מהתיר את־שרוך נעליו הוא יטבל אתכם ברוח הקדש ובאש׃
Luk 3:17  ובידו המזרה להבר את־גרנו ויאסף את־דגנו אל־אוצרו ואת־המץ ישרפנו באש אשר לא־תכבה׃
Luk 3:18  וכן בדברים אחרים הרבה הוכיח ויבשר את־העם׃
Luk 3:19  והורדוס שר־רבע המדינה אשר הוכח על־ידו על־דבר הורודיה אשת אחיו פילפוס ועל־כל־הרע אשר עשה הורדוס׃
Luk 3:20  הוסיף על־כל־אלה גם את־זאת ויסגר את־יוחנן במשמר׃
Luk 3:21  ובהטבל כל־העם גם־ישוע נטבל ויהי הוא מתפלל והנה השמים נפתחו׃
Luk 3:22  וירד עליו רוח הקדש בדמות גוף כיונה ויהי־קול מן־השמים לאמר אתה בני ידידי בך רציתי׃
Luk 3:23  וישוע החל מעשהו והוא כבן־שלשים שנה והוא נחשב לבן־יוסף בן־עלי׃
Luk 3:24  בן־מתת בן־לוי בן־מלכי בן־יני בן־יוסף׃
Luk 3:25  בן־מתתיה בן־אמוץ בן־נחום בן־חסלי בן־נגי׃
Luk 3:26  בן־מחת בן־מתתיה בן־שמעי בן־יוסף בן־יודה׃
Luk 3:27  בן־יוחנן בן־רישא בן־זרבבל בן־שאלתיאל בן־נרי׃
Luk 3:28  בן־מלכי בן־אדי בן־קוסם בן־אלמדן בן־ער׃
Luk 3:29  בן־יוסי בן־אליעזר בן־יורים בן־מתת בן־לוי׃
Luk 3:30  בן־שמעון בן־יהודה בן־יוסף בן־יונם בן־אליקים׃
Luk 3:31  בן־מלאה בן־מנא בן־מתתה בן־נתן בן־דוד׃
Luk 3:32  בן־ישי בן־עובד בן־בעז בן־שלמון בן־נחשון׃
Luk 3:33  בן עמינדב בן־ארם בן־חצרון בן־פרץ בן־יהודה׃
Luk 3:34  בן־יעקב בן יצחק בן־אברהם בן־תרח בן־נחור׃
Luk 3:35  בן־שרוג בן־רעו בן־פלג בן־עבר בן־שלח׃
Luk 3:36  בן־קינן בן־ארפכשד בן־שם בן־נח בן־למך׃
Luk 3:37  בן־מתושלח בן־חנוך בן־ירד בן־מהללאל בן־קינן׃
Luk 3:38  בן־אנוש בן־שת בן־אדם בן־אלהים׃
Luk 4:1  וישוע שב מן־הירדן והוא מלא רוח הקדש וישאהו הרוח המדברה׃
Luk 4:2  וינסהו השטן ארבעים יום ולא אכל מאומה בימים ההם ואחרי אשר־תמו וירעב׃
Luk 4:3  ויאמר אליו השטן אם בן־האלהים אתה דבר אל־האבן הזאת ותהי ללחם׃
Luk 4:4  ויען אתו ישוע הן כתוב כי לא על־הלחם לבדו יחיה האדם (כי על־כל־מוצא פי־יהוה)׃
Luk 4:5  ויעלהו השטן על־הר גבה ויראהו ברגע אחד את כל־ממלכות תבל׃
Luk 4:6  ויאמר אליו השטן לך אתן את־כל־הממשלה הזאת ואת־כבודן כי־נמסרה בידי ונתתיה לאשר אחפץ׃
Luk 4:7  ועתה אם־תשתחוה לפני הכל יהיה־לך׃
Luk 4:8  ויען ישוע ויאמר אליו (סור ממני השטן כי) כתוב ליהוה אלהיך תשתחוה ואתו לבדו תעבד׃
Luk 4:9  ויביאהו ירושלים ויעמידהו על־פנת גג בית־המקדש ויאמר אליו אם בן־האלהים אתה נפל מזה מטה׃
Luk 4:10  כי כתוב כי־מלאכיו יצוה־לך לשמרך׃
Luk 4:11  וכי על־כפים ישאונך פן־תגף באבן רגלך׃
Luk 4:12  ויען ישוע ויאמר אליו הן נאמר לא תנסה את יהוה אלהיך׃
Luk 4:13  וככלות השטן כל־מסה וירף ממנו עד־עת׃
Luk 4:14  וישב ישוע בגבורת הרוח אל־הגליל ויצא שמעו בכל־הככר׃
Luk 4:15  והוא מלמד בכנסיותיהם ויהללהו כלם׃
Luk 4:16  ויבא אל־נצרת אשר גדל־שם וילך כמשפטו ביום השבת אל־בית הכנסת ויקם לקרא בספר׃
Luk 4:17  ויתן־לו ספר ישעיה הנביא ויפתח את־הספר וימצא את־המקום אשר היה־כתוב בו׃
Luk 4:18  רוח אדני יהוה עלי יען משח אתי לבשר ענוים׃
Luk 4:19  שלחני לחבש לנשברי־לב לקרא לשבוים דרור ולעורים פקח־קוח לשלח רצוצים חפשים לקרא שנת־רצון ליהוה׃
Luk 4:20  ויהי כאשר גלל את־הספר וישיבהו אל־החזן וישב ועיני כל־אשר בבית הכנסת נשאות אליו׃
Luk 4:21  ויחל ויאמר אליהם היום נתמלא הכתוב הזה באזניכם׃
Luk 4:22  וכלם העידהו ותמהו על־דברי חן היצאים מפיהו ויאמרו הלא־זה הוא בן־יוסף׃
Luk 4:23  ויאמר אליהם הן תאמרו לי את־המשל הזה רפא רפא את־עצמך וככל אשר שמענו שנעשה בכפר־נחום עשה־כן גם־פה בעיר מולדתך׃
Luk 4:24  ויאמר אמן אמר אני לכם אין־נביא רצוי בארץ מולדתו׃
Luk 4:25  ואמת אגיד לכם אלמנות רבות היו בישראל בימי אליהו בהעצר השמים שלש שנים וששה חדשים ויהי רעב גדול בכל־הארץ׃
Luk 4:26  ואליהו לא־נשלח אל־אחת מהנה זולתי צרפתה אשר לצידון אל־אשה אלמנה׃
Luk 4:27  ומצרעים רבים היו בישראל בימי אלישע הנביא ולא טהר אחד מהם זולתי נעמן הארמי׃
Luk 4:28  וכל אשר בבית הכנסת כשמעם את־הדברים האלה וימלאו חמה׃
Luk 4:29  ויקומו וידיחו אותו אל־מחוץ לעיר ויביאהו עד־גב ההר אשר נבנתה עירם עליו למען השליכו מטה׃
Luk 4:30  אך־הוא עבר בתוכם וילך לדרכו׃
Luk 4:31  וירד אל־כפר־נחום עיר הגליל וילמדם בשבתות׃
Luk 4:32  וישתוממו על־תורתו כי דבר שלטון דברו׃
Luk 4:33  ובבית הכנסת היה איש ובו רוח שד טמא ויזעק בקול גדול לאמר׃
Luk 4:34  אהה מה־לנו ולך ישוע הנצרי כי־באת להאבידנו ידעתיך מי אתה קדוש האלהים׃
Luk 4:35  ויגער־בו ישוע לאמר האלם וצא ממנו ויפילהו השד בתוכם ויצא ממנו לא הרע לו׃
Luk 4:36  ותפל אימה על־כלם וידברו איש אל־רעהו לאמר מה הדבר הזה כי־בשלטן ובגבורה מצוה לרוחות הטמאה והמה יצאים׃
Luk 4:37  ושמעו הולך בכל־מקמות הככר׃
Luk 4:38  ויקם מבית הכנסת ויבא ביתה שמעון וחתנת שמעון אחזתה קדחת רעה ויפגעו בו בעדה׃
Luk 4:39  ויתיצב עליה ויגער בקדחת ותרף ממנה ותקם מהרה ותשרת אתם׃
Luk 4:40  והיה כל אשר להם חלים חליים שונים ויביאום אליו כבוא השמש וישם את־ידיו על־כל־אחד מהם וירפא אותם׃
Luk 4:41  וגם־שדים יצאו מרבים והם קראים ואמרים אתה הוא (המשיח) בן־האלהים ויגער־בם ולא נתנם לדבר כי ידעו אשר הוא המשיח׃
Luk 4:42  וכאור הבקר יצא וילך־לו אל־מקום שומם והמון העם בקשהו ויבאו עדיו ויפצרו־בו לבלתי סור מהם׃
Luk 4:43  ויאמר להם הן עלי לבשר גם־לערים האחרות את־בשורת מלכות האלהים כי לזאת שלחתי׃
Luk 4:44  ויהי קורא בבתי כנסיות שבגליל׃
Luk 5:1  ויהי כאשר דחק המון העם לשמע את־דבר האלהים והוא עמד על־יד ים־גניסר׃
Luk 5:2  וירא שתי אניות עמדות על־יד הים והדיגים יצאו מהן והם מכבסים את המכמרות׃
Luk 5:3  וירד אל־אחת מן־האניות אשר היא לשמעון ויבקש ממנו להעבירו מעט מן־היבשה אל־הים וישב וילמד את־העם מתוך האניה׃
Luk 5:4  ויהי ככלתו לדבר ויאמר אל־שמעון העבר אל־עמק הים והורידו את־מכמרותיכם לצוד׃
Luk 5:5  ויען שמעון ויאמר אליו מורה כל־הלילה יגענו ולא אחזנו מאומה אך על־פיך אוריד את־המכמרת׃
Luk 5:6  ויעשו־כן וילכדו דגים הרבה מאד ותקרע מכמרתם׃
Luk 5:7  ויניפו יד אל־חבריהם אשר באניה השניה לבוא אליהם ולעזרם ויבאו וימלאו את־שתי האניות עד־לשקע׃
Luk 5:8  ויהי כראות שמעון פטרוס את־זאת ויפל לברכי ישוע ויאמר אדני צא־נא מעלי כי־איש חוטא אנכי׃
Luk 5:9  כי שמה החזיקה אותו ואת־כל אשר עמו על־ציד הדגים אשר צדו׃
Luk 5:10  וכן גם את־יעקב ואת־יוחנן בני זבדי אשר התחברו עם־שמעון ויאמר ישוע אל־שמעון אל־תירא מעתה צוד תצוד אנשים׃
Luk 5:11  ויוליכו את־האניות אל־היבשה ויעזבו את־הכל וילכו אחריו׃
Luk 5:12  ויהי בהיותו באחת הערים והנה־איש כלו צרוע וירא את־ישוע ויפל על־פניו ויתחנן אליו לאמר אדני אם־תחפץ תוכל לטהרני׃
Luk 5:13  וישלח את־ידו ויגע־בו ויאמר חפץ אנכי טהר ופתאם סרה ממנו הצרעת׃
Luk 5:14  ויצו עליו לבלתי ספר לאיש כי אם־לך והראה אל־הכהן והקרב קרבן על־טהרתך כאשר צוה משה לעדות להם׃
Luk 5:15  ושמעו הולך הלוך וגדל ויקבצו עם רב לשמוע ולהרפא על־ידו מתחלואיהם׃
Luk 5:16  והוא סר אל־המדברות ומתפלל׃
Luk 5:17  ויהי היום והוא מלמד ופרושים ומורי התורה אשר באו מכל־כפרי הגליל ומיהודה וירושלים ישבים שם ותהי־בו גבורת יהוה לרפוא׃
Luk 5:18  והנה אנשים נושאים איש במטה והוא נכה אברים ויבקשו להביאו אל־תוך הבית ולשום לפניו׃
Luk 5:19  ולא־מצאו דרך להכניסו מרב העם ויעלו הגגה ויורידהו על־ערשו בין הרעפים לתוך הבית לפני ישוע׃
Luk 5:20  וירא את־אמונתם ויאמר אליו בן־אדם נסלחו־לך חטאתיך׃
Luk 5:21  ויחלו הסופרים והפרושים לחשב מחשבות לאמר מי הוא זה המדבר גדופים מי יוכל לסלח לחטאים בלתי האלהים לבדו׃
Luk 5:22  וידע ישוע את־מחשבותם ויען ויאמר אליהם מה אתם חשבים בלבבכם׃
Luk 5:23  מה הנקל האמר נסלחו־לך חטאתיך אם־אמר קום והתהלך׃
Luk 5:24  אך למען תדעון כי בן־האדם יש־לו השלטן בארץ לסלח לחטאים ויאמר אל־נכה האברים אמר אני אליך קום ושא את־ערשך ולך אל־ביתך׃
Luk 5:25  וימהר ויקם לעיניהם וישא את משכבו וילך אל־ביתו ויהלל את־האלהים׃
Luk 5:26  ושמה החזיקה את־כלם ויברכו את־האלהים וימלאו יראה ויאמרו כי נפלאות ראינו היום׃
Luk 5:27  ויהי אחרי כן ויצא וירא מוכס אחד ושמו לוי והוא יושב בבית המכס ויאמר אליו לכה אחרי׃
Luk 5:28  ויעזב את־הכל ויקם וילך אחריו׃
Luk 5:29  ויעש־לו לוי משתה גדול בביתו ועם־רב מן־המוכסים ואנשים אחרים היו מסבים עמהם׃
Luk 5:30  וילונו הסופרים אשר בהם והפרושים על־תלמידיו ויאמרו מדוע אתם אכלים ושתים עם־המוכסים והחטאים׃
Luk 5:31  ויען ישוע ויאמר אליהם הבריאים אינם צריכים לרפא כי אם־החלים׃
Luk 5:32  לא באתי לקרוא הצדיקים לתשובה כי אם־החטאים׃
Luk 5:33  ויאמרו אליו הן תלמידי יוחנן מרבים לצום ואמרים תחנות וגם תלמידי הפרושים עשים כן ותלמידיך אכלים ושתים׃
Luk 5:34  ויאמר אליהם התוכלו אנס בני החפה לצום והחתן עודנו עמהם׃
Luk 5:35  ואולם ימים באים ולקח מאתם החתן אז יצומו בימים ההמה׃
Luk 5:36  וידבר אליהם גם את־המשל הזה אין איש מעלה מטלית של־בגד חדש על־בגד בלוי כי אם־כן גם החדש יקרע וגם לא־תשוה מטלית החדש לבלוי׃
Luk 5:37  ואין איש נתן יין חדש בנאדות בלים כי אם־כן היין החדש יבקע את־הנאדות והוא ישפך והנאדות יאבדו׃
Luk 5:38  אבל יתן היין החדש בנאדות חדשים ושניהם יחדו ישמרו׃
Luk 5:39  ואשר שתה יין ישן איננו חפץ עוד ביין חדש כי יאמר הישן נעים ממנו׃
Luk 6:1  ויהי ביום השבת השנית לספירת העמר עבר בין השדות ויקטפו תלמידיו מלילת ויפרכו אתן בידיהם ויאכלו׃
Luk 6:2  ואנשים מן־הפרושים אמרו אליהם למה אתם עשים את אשר לא יעשה בשבת׃
Luk 6:3  ויען ישוע ויאמר אליהם הלא קראתם את אשר עשה דוד בהיותו רעב הוא ואשר היו אתו׃
Luk 6:4  אשר בא אל־בית האלהים ויקח את־לחם הפנים ויאכל וגם־נתן לאנשיו את אשר לא נכון לאכלו כי אם־לכהנים לבדם׃
Luk 6:5  ויאמר אליהם כי בן־האדם גם־אדון השבת הוא׃
Luk 6:6  ויהי בשבת אחרת ויבא אל־בית הכנסת וילמד ושם איש אשר יבשה ידו הימנית׃
Luk 6:7  ויארבו־לו הסופרים והפרושים לראות אם־ירפא בשבת למען ימצאו עליו עלילת דברים׃
Luk 6:8  והוא ידע את־מחשבותם ויאמר אל־האיש אשר יבשה ידו קום ועמוד בתוך ויקם ויעמד׃
Luk 6:9  ויאמר אליהם ישוע אשאלה אתכם דבר מה־הנכון בשבת הלהיטיב אם להרע להציל נפש אם־לאבד׃
Luk 6:10  ויבט סביב אל־כלם ויאמר לאיש פשט את־ידך ויעש כן ותרפא ידו ותשב כאחרת׃
Luk 6:11  והמה נמלאו חמה ויוסדו יחד מה־לעשות לישוע׃
Luk 6:12  ויהי בימים ההם ויצא ההרה להתפלל ויעמד כל־הלילה בתפלה לאלהים׃
Luk 6:13  ובהית הבקר אסף אליו את־תלמידיו ויבחר מהם שנים עשר אשר קרא להם שליחים׃
Luk 6:14  את־שמעון אשר גם־קראו פטרוס ואת־אנדרי אחיו את־יעקב ואת יוחנן את פילפוס ואת בר־תלמי׃
Luk 6:15  את מתי ואת־תומא ואת־יעקב בן־חלפי ואת־שמעון אשר יקרא לו הקנא׃
Luk 6:16  את־יהודה בן־יעקב ואת־יהודה איש־קריות והוא אשר היה למוסר׃
Luk 6:17  וירד אתם ויעמד במקום מישור הוא והמון תלמידיו וקהל עם רב מכל־יהודה וירושלים ומחוף ים־צר וצידון אשר באו לשמע אתו ולהרפא מחלייהם׃
Luk 6:18  וגם־המענים ברוחות טמאות וירפאו׃
Luk 6:19  וכל־ההמון מבקשים לגעת בו כי גבורה יצאה מאתו ורפאה את־כלם׃
Luk 6:20  והוא נשא את־עיניו אל־תלמידיו ויאמר אשריכם אתם העניים כי־לכם מלכות האלהים׃
Luk 6:21  אשריכם אתם הרעבים היום כי תשבעו אשריכם הבכים היום כי תשחקו׃
Luk 6:22  אשריכם אם־ישנאו אתכם האנשים ואם־ינדו אתכם וחרפו וינאצו את־שמכם כשם רע למען בן־האדם׃
Luk 6:23  שמחו ביום ההוא ורקדו כי הנה שכרכם רב בשמים כי־כדבר הזה עשו אבתיהם לנביאים׃
Luk 6:24  אך־אוי לכם העשירים כי־כבר לקחתם את נחמתכם׃
Luk 6:25  אוי לכם השבעים כי תרעבו אוי לכם השחקים היום כי תתאבלו ותבכו׃
Luk 6:26  אוי לכם אם כל־האנשים משבחים אתכם כי כדבר הזה עשו אבותיהם לנביאי השקר׃
Luk 6:27  אבל אתם השמעים אליכם אני אמר אהבו את־איביכם היטיבו לשנאיכם׃
Luk 6:28  ברכו את־מקלליכם והתפללו בעד מכלימיכם׃
Luk 6:29  המכה אתך על־הלחי הטה־לו גם את־האחרת והלקח את־מעילך אל־תמנע ממנו גם את־כתנתך׃
Luk 6:30  וכל־השאל ממך תן־לו והלקח את אשר לך אל־תתבע מאתו׃
Luk 6:31  וכאשר תרצו שיעשו לכם בני האדם כן תעשו־להם גם־אתם׃
Luk 6:32  ואם־תאהבו את־אהביכם מה חסדכם כי גם־החטאים אהבים את־אהביהם׃
Luk 6:33  ואם תיטיבו למטיביכם מה חסדכם גם־החטאים יעשו־כן׃
Luk 6:34  ואם־תלוו את־האנשים אשר תקוו לקבל מהם מה חסדכם גם החטאים מלוים את־החטאים למען יושב להם המלוה׃
Luk 6:35  אבל אהבו את־איביכם והיטיבו והלוו ואל תצפו לתשלום ויהי שכרכם רב והייתם בני עליון כי טוב הוא גם־לכפויי טובה ולרעים׃
Luk 6:36  לכן היו רחמנים כאשר גם־אביכם רחום הוא׃
Luk 6:37  ואל־תשפטו ולא תשפטו אל־תחיבו ולא תחיבו נקו ותנקו׃
Luk 6:38  תנו ותנתן לכם ומדה יפה דחוקה וגדושה ומשפעה ישיבו אל־חיקכם כי במדה אשר אתם מודדים ימד לכם׃
Luk 6:39  וישא משלו ויאמר אליהם היוכל עור להדריך את־העור הלא יפלו שניהם אל־השחת׃
Luk 6:40  אין תלמיד נעלה על־רבו ודיו לכל־תלמיד שלם להיות כרבו׃
Luk 6:41  ולמה זה אתה ראה את־הקסם אשר בעין אחיך ואת־הקורה בעינך לא תביט׃
Luk 6:42  ואיך תאמר אל־אחיך אחי הניחה לי ואסיר את־הקסם אשר בעינך ואינך ראה את־הקורה אשר בעינך החנף הסר בראשונה את־הקורה מעינך ואחרי־כן ראה תראה להסיר את־הקסם אשר בעין אחיך׃
Luk 6:43  כי־עץ טוב איננו עשה פרי נשחת ועץ נשחת איננו עשה פרי טוב׃
Luk 6:44  כי כל־עץ נכר בפריו כי אין אספים תאנים מן־הקצים אף אין־בצרים ענב מן־הסנה׃
Luk 6:45  איש טוב מאוצר לבו הטוב מפיק את־הטוב ואיש רע מאוצר לבו הרע מפיק את־הרע כי־משפעת לב איש ימלל פיהו׃
Luk 6:46  ולמה זה אתם קראים לי אדני אדני ואינכם עשים את אשר־אני אמר׃
Luk 6:47  כל־הבא אלי ושומע את־דברי ועשה אתם אגיד לכם למי הוא דומה׃
Luk 6:48  דומה הוא לאיש בנה־בית אשר העמיק לחפר וייסדו על־הצור וכבוא השטף פרץ הנחל בבית ההוא ולא יכל להניעו כי־טוב מבנהו׃
Luk 6:49  ואשר שמע ולא עשה דומה לאיש אשר בנה בית על־הקרקע ואין לו יסוד ויפרץ־בו הנחל ויפל פתאם ויגדל שבר הבית ההוא׃
Luk 7:1  ויהי אחרי כלותו לדבר את־כל־דבריו באזני העם ויבא אל־כפר־נחום׃
Luk 7:2  ועבד לאחד משרי המאות חלה למות והוא יקר בעיניו מאד׃
Luk 7:3  וישמע את־שמע ישוע וישלח אליו אנשים מזקני היהודים וישאל מאתו לבוא ולהושיע את־עבדו׃
Luk 7:4  ויבאו אל־ישוע ויתחננו־לו מאד ויאמרו ראוי הוא אשר תעשה בקשתו׃
Luk 7:5  כי אהב עמנו הוא והוא בנה־לנו את־בית הכנסת׃
Luk 7:6  וילך אתם ישוע ויהי כאשר קרב אל־הבית וישלח אליו שר־המאה את־רעיו לאמר לו בי אדני אל־נא תטרח כי־נקלתי מאשר תבוא בצל קורתי׃
Luk 7:7  ובעבור זאת גם־את־עצמי לא חשבתי ראוי לבוא אליך אך דבר־נא דבר וירפא נערי׃
Luk 7:8  כי גם־אנכי איש נתון תחת הממשלה ויש־תחת ידי אנשי צבא ואמרתי לזה לך והלך ולזה בוא ובא ולעבדי עשה־זאת ועשה׃
Luk 7:9  וישמע ישוע את־דבריו ויתמה עליו ויפן ויאמר אל־ההמון ההלך אחריו אמר אני לכם גם־בישראל לא־מצאתי אמונה גדולה כזאת׃
Luk 7:10  וישובו השלוחים אל־הבית וימצאו את־העבד החלה והנה נרפא׃
Luk 7:11  ויהי ממחרת וילך אל־עיר ושמה נעים ורבים מתלמידיו הלכים אתו והמון עם רב׃
Luk 7:12  הוא קרב אל־שער העיר והנה מוציאים מת בן יחיד לאמו והיא אלמנה ועמה רבים מעם העיר׃
Luk 7:13  וכראות אתה האדון נכמרו רחמיו עליה ויאמר לה אל־תבכי׃
Luk 7:14  ויגש ויגע במטה ויעמדו הנשאים ויאמר נער אמר אני אליך קומה׃
Luk 7:15  ויתעודד המת ויחל לדבר ויתנהו לאמו׃
Luk 7:16  ורעדה אחזה כלם וישבחו את־האלהים ויאמרו נביא גדול קם בקרבנו והאלהים פקד את־עמו׃
Luk 7:17  ויצא הדבר הזה עליו בכל־יהודה ובכל־הככר׃
Luk 7:18  ותלמידי יוחנן הגידו לו את־כל־אלה׃
Luk 7:19  ויקרא אליו יוחנן שנים מתלמידיו וישלחם אל־ישוע לאמר לו האתה הוא הבא אם־נחכה לאחר׃
Luk 7:20  ויבאו אליו האנשים ויאמרו יוחנן המטביל שלחנו אליך לאמר האתה הוא הבא אם־נחכה לאחר׃
Luk 7:21  והוא רפא בעת ההיא רבים מחליים ומנגעים ומרוחות רעות ולעורים רבים נתן ראות עינים׃
Luk 7:22  ויען ישוע ויאמר אליהם לכו והגידו ליוחנן את אשר ראיתם ואשר שמעתם עורים ראים ופסחים מהלכים ומצרעים מטהרים וחרשים שומעים ומתים קמים ועניים מתבשרים׃
Luk 7:23  ואשרי האיש אשר לא־יכשל בי׃
Luk 7:24  ויהי כאשר הלכו שלוחי יוחנן ויחל לדבר אל־המון העם על־אדות יוחנן ויאמר מה־זה יצאתם המדברה לראות הקנה אשר ינוע ברוח׃
Luk 7:25  או מה־זה יצאתם לראות האיש לבוש בגדי עדנים הנה המלבשים בגדי תפארת והמענגים בחצרות המלכים המה׃
Luk 7:26  ועתה מה־זה יצאתם לראות אם־לראות איש נביא הן אני אמר לכם אף־גדול הוא מנביא׃
Luk 7:27  זה הוא אשר כתוב עליו הנני שלח מלאכי לפניך ופנה דרכך לפניך׃
Luk 7:28  כי אמר אני לכם אין איש בילודי אשה גדול מיוחנן (המטביל) והקטן במלכות האלהים יגדל ממנו׃
Luk 7:29  וכל־העם השמעים והמכסים הצדיקו את־האלהים ויטבלו בטבילת יוחנן׃
Luk 7:30  והפרושים והחכמים הפרו את־עצת האלהים על־נפשם ולא נטבלו על־ידו׃
Luk 7:31  ויאמר האדון עתה אל־מי אדמה את־אנשי הדור הזה ואל־מי הם דמים׃
Luk 7:32  דמים הם לילדים הישבים בשוק וקראים זה אל־זה ואמרים חללנו לכם בחלילים ולא רקדתם קוננו לכם קינה ולא בכיתם׃
Luk 7:33  כי בא יוחנן המטביל לחם לא־אכל ויין לא־שתה ואמרתם שד בו׃
Luk 7:34  ובא בן־האדם והוא אכל ושתה ואמרתם הנה זולל וסבא ורע למוכסים ולחטאים׃
Luk 7:35  והחכמה נצדקה בכל־בניה׃
Luk 7:36  ואחד מן־הפרושים בקש ממנו לאכל אתו לחם ויבא אל־בית הפרוש ויסב׃
Luk 7:37  והנה אשה אחת בעיר אשר היתה חטאת כשמעה כי־הוא מסב בית הפרוש ותבא פך־מרקחת׃
Luk 7:38  ותעמד לרגליו מאחריו ותב ותורד דמעות על־רגליו ותנגב אתן בשער ראשה ותשק את־רגליו ותסך אתן במרקחת׃
Luk 7:39  וירא הפרוש אשר קרא אתו ויאמר בלבו אלו היה זה נביא כי־עתה ידע ידע מי־היא זאת ואי־זו היא הנגעת בו כי־אשה חטאה היא׃
Luk 7:40  ויען ישוע ויאמר אליו שמעון דבר־לי אליך ויאמר רבי דבר׃
Luk 7:41  לנשה אחד היו שני בעלי־חובות האחד חיב לו דינרים חמש מאות והאחר דינרים חמשים׃
Luk 7:42  ומפני שלא היה להם לפרע מחל לשניהם ועתה אמר־נא מי משניהם יחבב אתו יותר׃
Luk 7:43  ויען שמעון ויאמר כמדמה אני זה שמחל לו יותר ויאמר אליו יפה דנת׃
Luk 7:44  ויפן אל־האשה ויאמר אל־שמעון הראית את־האשה הזאת הנה באתי אל־ביתך ומים על־רגלי לא נתת והיא הורידה דמעות על־רגלי ותנגב בשערה׃
Luk 7:45  אתה לא נשקתני נשיקה אחת והיא מאז באתי לא חדלה לנשק את־רגלי׃
Luk 7:46  אתה בשמן לא סכת את־ראשי והיא במרקחת סכה את־רגלי׃
Luk 7:47  לכן אמר אני אליך נסלחו לה חטאתיה הרבות כי הרבה אהבה ואשר נסלח־לו מעט הוא אהב מעט׃
Luk 7:48  ויאמר אליה נסלחו־לך חטאתיך׃
Luk 7:49  ויחלו המסבים עמו לאמר בלבם מי הוא זה אשר גם־יסלח לחטאים׃
Luk 7:50  ויאמר אל־האשה אמונתך הושיעה לך לכי לשלום׃
Luk 8:1  ויהי אחרי־כן ויעבר מעיר אל־עיר ומכפר אל־כפר קורא ומבשר את־מלכות האלהים ושנים העשר אתו׃
Luk 8:2  ונשים אשר נרפאו מרוחות רעות ומחליים מרים הנקראה מגדלית אשר גרשו ממנה שבעה שדים׃
Luk 8:3  ויוחנה אשת כוזא סוכן הורדוס ושושנה ואחרות רבות אשר שרתהו מנכסיהן׃
Luk 8:4  ויהי בהתאסף המון עם־רב אשר יצאו אליו מכל־עיר ועיר וידבר במשל׃
Luk 8:5  הזורע יצא לזרע את־זרעו ובזרעו נפל מן־הזרע על־יד הדרך וירמס ויאכלהו עוף השמים׃
Luk 8:6  ויש אשר נפל על־הסלע ויצמח וייבש כי לא היתה־לו לחה׃
Luk 8:7  ויש אשר נפל בתוך הקצים ויצמחו הקצים עמו וימעכהו׃
Luk 8:8  ויש אשר נפל על־האדמה הטובה ויצמח ויעש פרי מאה שערים ויכל לדבר ויקרא מי אשר אזנים לו לשמע ישמע׃
Luk 8:9  וישאלהו תלמידיו לאמר מה המשל הזה׃
Luk 8:10  ויאמר לכם נתן לדעת את־סודות מלכות האלהים ולאחרים במשלים למען בראתם לא יראו ובשמעם לא יבינו׃
Luk 8:11  וזה הוא המשל הזרע הוא דבר־אלהים׃
Luk 8:12  ואשר על־יד הדרך הם השמעים ואחר־כן בא השטן ונשא את־הדבר מלבם פן־יאמינו ונושעו׃
Luk 8:13  ואשר על־הסלע הם השמעים את־הדבר ומקבלים בשמחה ושרש אין להם רק לשעה מאמינים ובעת הנסיון יסגו אחור׃
Luk 8:14  ואשר נפל בין הקצים הם השמעים והולכים להם וימכו ודאגות העולם ועשרו ותאותיו יבלעו אתם ופרי לא־ישוו למו׃
Luk 8:15  ואשר באדמה הטובה הם השמרים את־הדבר אשר שמעו בלב טוב וטהור ועשים פרי בתוחלת׃
Luk 8:16  ואין־איש מדליק נר ומכסה אותו בכלי ולא ישימהו תחת המטה כי על־המנורה יעלהו למען יראו כל־באי הבית את־האור׃
Luk 8:17  כי אין־דבר סתום אשר לא יגלה ואין גנוז אשר לא יודע ויצא לאור׃
Luk 8:18  לכן ראו איך תשמעון כי כל־אשר יש־לו נתון ינתן לו וכל־אשר אין יש־לו גם את־אשר הוא חשב להיות לו יקח ממנו׃
Luk 8:19  ויבאו אליו אמו ואחיו ולא יכלו לגשת אליו מפני העם׃
Luk 8:20  ויגד־לו לאמר אמך ואחיך עמדים בחוץ והם חפצים לראותך׃
Luk 8:21  ויען ויאמר אליהם אלה הם אמי ואחי השמעים את דבר האלהים ועשים׃
Luk 8:22  ויהי היום וירד אל־אניה הוא ותלמידיו ויאמר אליהם נעברה אל־עבר הים וישוטו הימה׃
Luk 8:23  ויהי בלכתם באניה וישכב ויישן ורוח סערה ירדה על־הים וישטפו עליהם המים ויהיו בסכנה׃
Luk 8:24  ויגשו ויעירו אותו ויאמרו מורה מורה אבדנו ויעור ויגער ברוח ובמשברי־ים וישתקו ותהי דממה׃
Luk 8:25  ויאמר אליהם איה אמונתכם וייראו ויתמהו ויאמרו איש אל־רעהו מי אפוא הוא המצוה גם־את־הרוחות ואת־המים ושמעו לו׃
Luk 8:26  ויעברו ויבאו אל־ארץ הגדריים אשר ממול הגליל׃
Luk 8:27  ויעל אל־היבשה ויפגשהו איש יצא מן העיר אשר שדים בו מימים רבים ובגד לא לבש ובבית לא ישב כי אם־בקברים׃
Luk 8:28  וירא את־ישוע ויפל לפניו ויקרא בקול גדול מה־לי ולך ישוע בן־אל עליון מבקש אני ממך אשר לא תענני׃
Luk 8:29  כי הוא צוה את־הרוח הטמא לצאת מן־האיש כי ימים רבים תפש בו ויאסר בזיקים וישמר בכבלים והיה כי ינתק את־המוסרות ונדח ביד השד אל־המדברות׃
Luk 8:30  וישאל אתו ישוע לאמר מה־שמך ויאמר לגיון שמי כי־שדים רבים נכנסו בו׃
Luk 8:31  ויתחננו לו לבלתי צות אתם לרדת אל־התהום׃
Luk 8:32  ושם עדר חזירים רבים רעה בהר ויתחננו לו להניח להם לבוא בתוכם וינח להם׃
Luk 8:33  ויצאו השדים מן־האדם ההוא ויבאו בחזירים וישתער העדר מן־המורד אל־הים ויטבע׃
Luk 8:34  והרעים ראו את אשר נעשה וינוסו ויגידו הדבר בעיר ובכפרים׃
Luk 8:35  ויצאו לראת את אשר נעשה ויבאו אל־ישוע וימצאו־שם את־האדם אשר יצאו ממנו השדים והוא ישב לרגלי ישוע מלבש בגדים וטוב־שכל וייראו׃
Luk 8:36  ויגידו להם הראים איך נרפא אחוז השדים׃
Luk 8:37  ויבקשו ממנו כל־המון חבל הגדריים ללכת מאתם כי־אימה גדולה נפלה עליהם וירד באניה וישב׃
Luk 8:38  ויבקש ממנו האיש אשר יצאו ממנו השדים לשבת אתו וישלח אתו ישוע ויאמר׃
Luk 8:39  שוב לביתך וספר הגדלות אשר עשה־לך האלהים וילך לו וישמע בכל־העיר את־הגדלות אשר עשה־לו ישוע׃
Luk 8:40  ויהי בשוב ישוע ויקבל אתו העם כי כלם היו מחכים לו׃
Luk 8:41  והנה איש ושמו יאיר והוא ראש הכנסת ויבא ויפל לרגלי ישוע ויתחנן־לו לבוא אתו אל־ביתו׃
Luk 8:42  כי בת יחידה לו כבת שתים־עשרה שנה והיא נטתה למות ויהי בלכתו שמה וידחקהו המון העם׃
Luk 8:43  ואשה זבת דם שתים עשרה שנה אשר הוציאה כל־מחיתה לרפאים ואין איש יכל לרפאתה׃
Luk 8:44  היא קרבה מאחריו ותגע בכנף בגדו ויעמד זוב דמיה פתאם׃
Luk 8:45  ויאמר ישוע מי־זה נגע־בי ויכחשו כלם ויאמר פטרוס והעמדים אצלו מורה המון העם דחקים ולחצים אתך ואתה תאמר מי נגע בי׃
Luk 8:46  ויאמר ישוע נגע בי אדם כי ידעתי אשר יצאה ממני גבורה׃
Luk 8:47  ותרא האשה כי לא־נסתרה ממנו ותגש בחרדה ותפל לפניו ותגד באזני כל־העם על־מה נגעה בו ואת אשר נרפאה פתאם׃
Luk 8:48  ויאמר אליה (חזקי) בתי אמונתך הושיעה לך לכי לשלום׃
Luk 8:49  עודנו מדבר ואיש בא מבית ראש הכנסת ויאמר מתה בתך אל־תטריח את־המורה׃
Luk 8:50  וישמע ישוע ויען ויאמר לו אל־תירא רק־האמן והיא תושע׃
Luk 8:51  ויבא הביתה ולא־הניח לאיש לבוא אתו בלתי לפטרוס וליעקב וליוחנן ולאבי הילדה ולאמה׃
Luk 8:52  וכלם בכים וספדים לה ויאמר אל־תבכו כי לא מתה אך־ישנה היא׃
Luk 8:53  וישחקו עליו באשר ידעו כי־מתה׃
Luk 8:54  והוא אחז בידה ויקרא ויאמר הילדה קומי׃
Luk 8:55  ותשב רוחה ותקם פתאם ויצו לתת־לה לאכול׃
Luk 8:56  ויתמהו אביה ואמה ויצו עליהם לבלתי הגיד לאיש את אשר נעשה׃
Luk 9:1  ויקרא אל־שנים העשר ויתן להם גבורה ושלטן על כל־השדים ולרפא חליים׃
Luk 9:2  וישלחם לקרא את־מלכות האלהים ולרפא את־החלים׃
Luk 9:3  ויאמר להם אל־תקחו מאומה לדרך לא מטות ולא תרמיל ולא־לחם ולא־כסף ואל־יהיה לאיש מכם שתי כתנות׃
Luk 9:4  והבית אשר תבאו בו שם שבו־לכם ומשם צאו׃
Luk 9:5  וכל אשר לא־יקבלו אתכם צאו מן־העיר ההיא ונערו את־העפר מעל רגליכם לעדות בהם׃
Luk 9:6  ויצאו ויעברו בכפרים מבשרים את־הבשורה ומרפאים בכל־מקום׃
Luk 9:7  והורדוס שר הרבע שמע את־כל־אשר נעשה (על־ידו) ותפעם רוחו כי־יש אשר אמרו יוחנן נעור מן־המתים׃
Luk 9:8  ויש אשר אמרו אליהו נראה ואחרים אמרו קם נביא אחד מן־הנביאים הקדמונים׃
Luk 9:9  ויאמר הורדוס הן אנכי נשאתי את־ראש יוחנן מעליו ומי־זה אשר אני שמע עליו כדברים האלה ויבקש לראותו׃
Luk 9:10  וישובו השליחים ויספרו־לו את־כל־אשר עשו ויקחם אליו ויסר עמהם לבדם אל־מקום שומם אשר לעיר הנקראה בית־צידה׃
Luk 9:11  והמון העם ידעו וילכו אחריו ויקבלם וידבר אליהם על־מלכות האלהים וירפא את־הצריכים לרפואה׃
Luk 9:12  והיום רפה לערב ושנים העשר נגשו ויאמרו אליו שלח־נא את־העם וילכו אל־הכפרים והחצרים אשר סביבותינו ללון ולמצא מזון כי־פה במקום שומם אנחנו׃
Luk 9:13  ויאמר אליהם תנו־אתם להם לאכל ויאמרו אין לנו כי אם־חמשת ככרות־לחם ודגים שנים בלתי אם־נלך ונקנה־אכל לכל־העם הזה׃
Luk 9:14  כי היו כחמשת אלפי־איש ויאמר אל־תלמידיו הושיבו אתם שורות שורות חמשים איש השורה האחת׃
Luk 9:15  ויעשו־כן ויושיבו את־כלם׃
Luk 9:16  ויקח את־חמשת ככרות הלחם ואת־שני הדגים וישא עיניו השמימה ויברך עליהם ויפרס ויתן לתלמידיו לשום לפני העם׃
Luk 9:17  ויאכלו כלם וישבעו וישאו מן־הפתותים הנותרים להם מלא שנים עשר סלים׃
Luk 9:18  ויהי הוא מתפלל לבדו ויאספו אליו תלמידיו וישאל אתם לאמר המון העם מה־אמרים לי מי־אני׃
Luk 9:19  ויענו ויאמרו יוחנן המטביל ויש אמרים אליהו ואחרים אמרים קם נביא אחד מן־הנביאים הקדמונים׃
Luk 9:20  ויאמר אליהם ואתם מה־תאמרו לי מי־אני ויען פטרוס ויאמר משיח האלהים אתה׃
Luk 9:21  והוא העיד בם ויצום לבלתי הגיד לאיש את־הדבר הזה׃
Luk 9:22  ויאמר צריך בן־האדם לענת הרבה והזקנים וראשי הכהנים והסופרים ימאסהו ויהרג וביום השלישי קום יקום׃
Luk 9:23  ואל־כלם אמר איש כי־יחפץ ללכת אחרי יכחש בנפשו ונשא את־צלובו יום יום והלך אחרי׃
Luk 9:24  כי החפץ להציל את־נפשו תאבד נפשו ממנו והמאבד את־נפשו למעני הוא יצילנה׃
Luk 9:25  כי מה־יועיל האדם שיקנה את כל־העולם ואבד והשחית את־נפשו׃
Luk 9:26  כי האיש אשר הייתי אני ודברי לו לחרפה הוא יהיה לחרפה לבן־האדם כאשר יבא בכבודו ובכבוד האב והמלאכים הקדושים׃
Luk 9:27  ובאמת אני אמר לכם יש מן־העמדים פה אשר לא־יטעמו מות עד כי־יראו את־מלכות האלהים׃
Luk 9:28  ויהי כשמנה ימים אחרי הדברים האלה ויקח אליו את־פטרוס ואת־יוחנן ואת־יעקב ויעל אל־ההר להתפלל שם׃
Luk 9:29  ויהי בהתפללו וישתנו פניו ולבושו הלבין והבריק׃
Luk 9:30  והנה שני אנשים מדברים אתו משה ואליהו׃
Luk 9:31  המה נראו בכבודם והגידו את־אחריתו אשר ימלאנה בירושלים׃
Luk 9:32  ופטרוס ואשר אתו נרדמים ויקיצו ויראו את־כבודו ואת־שני האנשים העמדים עליו׃
Luk 9:33  ויהי כהפרדם מעמו ויאמר פטרוס אל־ישוע מורה טוב לנו להיות פה נעשה־נא שלש סכות לך אחת ולמשה אחת ולאליהו אחת ולא ידע מה־דבר׃
Luk 9:34  עוד הוא מדבר כזאת והנה ענן סכך עליהם וכבואם בתוך הענן ויחרדו׃
Luk 9:35  והנה קול מן־הענן אמר זה־בני ידידי אליו תשמעון׃
Luk 9:36  ובהשמע הקול נמצא ישוע לבדו והמה החשו ולא־הגידו דבר לאיש בימים ההם מכל אשר ראו׃
Luk 9:37  ויהי ממחרת ברדתם מן־ההר ויצא עם־רב לקראתו׃
Luk 9:38  והנה איש אחד מן־העם זעק לאמר אנא רבי פנה־נא אל־בני כי יחיד הוא לי׃
Luk 9:39  והנה כי אחז בו רוח הוא מצעק פתאם והרוח מרוצץ אתו בהוריד רירו ומקשה לסור ממנו וידכא אתו׃
Luk 9:40  ואבקש מתלמידיך לגרשו ולא יכלו׃
Luk 9:41  ויען ישוע ויאמר הוי דור חסר אמונה ופתלתל עד־מתי אהיה עמכם ואשא אתכם הבא את־בנך הנה׃
Luk 9:42  ויהי אך הקריב לבוא הפילו השד וירוצצהו וישוע גער ברוח הטמא וירפא את־הנער וישיבהו לאביו׃
Luk 9:43  וישתוממו כלם על־גדלת האלהים ויהי בתמהם כלם על־כל אשר עשה ויאמר ישוע אל־תלמידיו׃
Luk 9:44  שימו אתם באזניכם את־הדברים האלה כי עתיד בן־האדם להמסר בידי בני־אדם׃
Luk 9:45  והמה לא הבינו את־המאמר הזה ויהי נעלם מדעתם וייראו לשאל אתו על־המאמר הזה׃
Luk 9:46  ויעל על־לבבם לחשוב מי הגדול בהם׃
Luk 9:47  וידע ישוע את־מחשבת לבם ויקח ילד ויעמידהו אצלו׃
Luk 9:48  ויאמר אליהם המקבל את־הילד הזה לשמי אותי הוא מקבל והמקבל אותי הוא מקבל את אשר שלחני כי הקטן בכלכם הוא יהיה הגדול׃
Luk 9:49  ויען יוחנן ויאמר מורה ראינו איש מגרש שדים בשמך ונכלא אותו כי איננו הולך עמנו׃
Luk 9:50  ויאמר ישוע אליו אל־תכלאו כי כל אשר איננו לצרינו לנו הוא׃
Luk 9:51  ויהי כאשר קרבו ימי העלותו וישם את־פניו ללכת ירושלים׃
Luk 9:52  וישלח מלאכים לפניו וילכו ויבאו אל־אחד מכפרי השמרונים להכין לו׃
Luk 9:53  ולא קבלהו כי פניו הלכים ירושלים׃
Luk 9:54  ויראו יעקב ויוחנן תלמידיו ויאמרו אדנינו התרצה ונאמר שתרד אש מן־השמים ותאכלם (כאשר עשה אליהו)׃
Luk 9:55  ויפן ויגער־בם (ויאמר הלא ידעתם בני רוחו של מי אתם׃
Luk 9:56  כי בן־האדם לא בא לאבד נפשות אדם כי אם־להושיע) וילכו להם אל־כפר אחר׃
Luk 9:57  ויהי בלכתם בדרך ויאמר אליו איש אדני אלכה אחריך אל־כל־אשר תלך׃
Luk 9:58  ויאמר אליו ישוע לשועלים יש מאורות ולעוף השמים קנים ובן־האדם אין־לו מקום להניח ראשו׃
Luk 9:59  ואל־איש אחר אמר לך אחרי והוא אמר אדני תן־לי ואלכה בראשונה לקבר את־אבי׃
Luk 9:60  ויאמר אליו ישוע הנח למתים לקבר את־מתיהם ואתה לך הודע את־מלכות האלהים׃
Luk 9:61  ויאמר עוד איש אחר אלכה אחריך אדני רק הניחה־לי בראשונה להפטר מבני ביתי׃
Luk 9:62  ויאמר ישוע השם ידו על־המחרשה ומביט אחריו לא יכשר למלכות האלהים׃
Luk 10:1  ואחרי הדברים האלה הבדיל האדון עוד שבעים אחרים וישלחם לפניו שנים שנים אל־כל־עיר ומקום אשר בקש לבוא שמה׃
Luk 10:2  ויאמר להם הן הקציר רב והפעלים מעטים לכן התחננו אל־אדון הקציר וישלח פעלים לקצירו׃
Luk 10:3  לכו־נא הנה אנכי שלח אתכם כשלח כבשים בין זאבים׃
Luk 10:4  אל־תשאו כיס ולא תרמיל ולא נעלים ואל־תשאלו לשלום־איש בדרך׃
Luk 10:5  ולכל־בית אשר תבאו שם אמרו בראשונה שלום לבית הזה׃
Luk 10:6  והיה כי יהיה־שם בן־שלום ונח עליו שלומכם ואם־לא אליכם ישוב׃
Luk 10:7  ובבית ההוא תשבו ותאכלו ותשתו מאשר ינתן לכם כי ראוי הפועל לשכרו אל־תסעו מבית לבית׃
Luk 10:8  וכל־עיר אשר תבאו בה וקבלו אתכם אכלו את־אשר ישימו לפניכם׃
Luk 10:9  ורפאו את־החולים אשר בקרבה ואמרו להם קרבה אליכם מלכות האלהים׃
Luk 10:10  וכל־עיר אשר תבאו בה ולא יקבלו אתכם ויצאתם אל־רחובותיה ואמרתם׃
Luk 10:11  אף את־עפר עירכם אשר ברגלינו ננערהו לכם רק ידע תדעו כי קרבה מלכות האלהים׃
Luk 10:12  אמר אני לכם לסדום יקל ביום ההוא מן־העיר ההיא׃
Luk 10:13  אוי לך כורזין אוי לך בית־צידה כי הגבורות אשר נעשו בקרבכן אלו נעשו בצור ובצידון הלא כבר ישבו בשק ואפר ושבו׃
Luk 10:14  אכן לצור וצידון יקל בדין מכם׃
Luk 10:15  ואת כפר־נחום אשר עד־השמים התרוממת אל־שאול תורדי׃
Luk 10:16  השומע אליכם אלי הוא שומע והבוזה אתכם אותי הוא בוזה והבוזה אותי הוא בוזה את־אשר שלחני׃
Luk 10:17  וישובו השבעים בשמחה ויאמרו אדנינו גם־השדים נכנעים תחתינו בשמך׃
Luk 10:18  ויאמר אליהם ראיתי את־השטן נפל כברק מן־השמים׃
Luk 10:19  הנה השלטתי אתכם לדרך על־נחשים ועקרבים ועל כל־גבורת האיב וכל־דבר לא יזיק לכם׃
Luk 10:20  אך בזאת אל־תשמחו אשר־נכנעים תחתיכם הרוחות כי אם־שמחו על אשר־נכתבו שמותיכם בשמים׃
Luk 10:21  בשעה ההיא עלץ ישוע ברוח הקדש ויאמר אודך אבי אדון השמים והארץ כי הסתרת את־אלה מן־החכמים והנבונים וגליתם לעללים הן אבי כי־כן היה רצון מלפניך׃
Luk 10:22  הכל נמסר־לי מאת אבי ואין יודע מי הבן בלתי האב ומי האב בלתי הבן ואשר יחפץ הבן לגלות לו׃
Luk 10:23  ויפן אל־תלמידיו לבדם ויאמר אשרי העינים הראות את אשר אתם ראים׃
Luk 10:24  כי אמר אני לכם נביאים ומלכים רבים חשקו לראות את אשר אתם ראים ולא ראו ולשמע את אשר אתם שמעים ולא שמעו׃
Luk 10:25  והנה חכם אחד קם לנסותו ויאמר מורה מה־אעשה ואירש חיי עולם׃
Luk 10:26  ויאמר אליו מה־כתוב בתורה איך אתה קורא׃
Luk 10:27  ויען ויאמר ואהבת את יהוה אלהיך בכל־לבבך ובכל־נפשך ובכל־מאדך ובכל־מדעך ואת־רעך כמוך׃
Luk 10:28  ויאמר אליו כן השיבות עשה־זאת וחיה׃
Luk 10:29  והוא חפץ להצטדק ויאמר אל־ישוע ומי הוא רעי׃
Luk 10:30  ויען ישוע ויאמר איש אחד ירד מירושלים ליריחו ונפל בידי שדדים והם הפשיטהו וגם־פצעהו ויעזבו אותו והוא עומד בין־מות לחיים וילכו להם׃
Luk 10:31  ויקר מקרהו כהן אחד ירד בדרך ההוא וירא אתו ויעבר מעליו׃
Luk 10:32  וכן גם־איש לוי נקרה במקום ויגש וירא אתו ויעבר מעליו׃
Luk 10:33  והנה שמרוני הלך בדרך ויבא עליו וירא אתו ויהמו מעיו׃
Luk 10:34  ויגש אליו ויחבש את־פצעיו ויסוכם בשמן ויין וירכיבהו על־בהמתו ויוליכהו אל־המלון ויכלכלהו׃
Luk 10:35  ולמחרת בנסעו הוציא שני דינרים ויתנם לבעל המלון ויאמר כלכל אותו ואת אשר תוסיף עוד להוציא עליו אני בשובי אשלמנו לך׃
Luk 10:36  ועתה מי מן־השלשה היה בעיניך רע לנפל בידי השדדים׃
Luk 10:37  ויאמר העשה עמו את־החסד ויאמר אליו ישוע לך ועשה־כן גם־אתה׃
Luk 10:38  ויהי בנסעם ויבא אל־כפר אחד ואשה אחת ושמה מרתא אספה אותו אל־ביתה׃
Luk 10:39  ולה אחות ושמה מרים אשר ישבה לרגלי ישוע לשמע אל־דברו׃
Luk 10:40  ומרתא יגעה ברב שרותה ותגש ותאמר הלא תשים על־לבך אדני אשר אחותי עזבתני לשרת לבדי אמר־נא אליה ותתמך־בי׃
Luk 10:41  ויען ישוע ויאמר לה מרתא מרתא את דאגת ומבהלת לדברים הרבה׃
Luk 10:42  ואין צרך אלא באחד ומרים בחרה בחלק הטוב אשר לא־יקח ממנה׃
Luk 11:1  ויהי הוא מתפלל במקום אחד וככלתו ויאמר אליו אחד מתלמידיו אדני למדנו להתפלל כאשר למד גם־יוחנן את־תלמידיו׃
Luk 11:2  ויאמר אליהם כי תתפללו אמרו אבינו (שבשמים) יתקדש שמך תבוא מלכותך (יעשה רצונך כמו בשמים כן בארץ)׃
Luk 11:3  את־לחם חקנו תן־לנו יום יום׃
Luk 11:4  ומחל־נא על־חטאתנו כי מחלים גם־אנחנו לכל החיב לנו ואל־תביאנו לידי נסיון (כי אם־הצילנו מן־הרע)׃
Luk 11:5  ויאמר אליהם מי בכם אשר־לו אהב והלך ובא אליו בחצות הלילה ואמר אליו ידידי הלוני שלשת ככרות־לחם׃
Luk 11:6  כי־אהבי בא אלי מן־הדרך ולי אין־כל לשום לפניו׃
Luk 11:7  והוא מבית יענה ויאמר אל־תוגיעני כי־כבר נסגרה הדלת וילדי שוכבים עמדי במטה לא־אוכל לקום ולתת לך׃
Luk 11:8  אמר אני לכם גם כי לא־יקום לתת־לו על־היותו אהבו יקום בעבור עזות פניו ויתן־לו ככל־צרכו׃
Luk 11:9  וגם־אני אמר לכם שאלו וינתן לכם דרשו ותמצאו דפקו ויפתח לכם׃
Luk 11:10  כי כל־השאל יקבל והדרש ימצא והדפק יפתח־לו׃
Luk 11:11  ומי בכם האב אשר ישאל ממנו בנו לחם ונתן־לו אבן ואם־דג היתן־לו נחש תחת הדג׃
Luk 11:12  או כי־ישאלנו ביצה היתן־לו עקרב׃
Luk 11:13  הן־אתם הרעים ידעים לתת מתנות טבות לבניכם אף־כי האב מן־השמים יתן את־רוח הקדש לשאלים מאתו׃
Luk 11:14  ויהי היום ויגרש שד והוא אלם ויהי כאשר יצא השד וידבר האלם ויתמהו העם׃
Luk 11:15  ויש מהם אשר אמרו בבעל־זבול שר השדים הוא מגרש את־השדים׃
Luk 11:16  ויש אשר נסוהו וישאלו ממנו אות מן־השמים׃
Luk 11:17  והוא ידע את־מחשבותם ויאמר אליהם כל־ממלכה הנחלקה על־עצמה תחרב ובית על־בית יפל׃
Luk 11:18  וגם־השטן אם־נחלק על־עצמו איככה תכון ממלכתו כי אמרתם שבבעל־זבול מגרש אני את־השדים׃
Luk 11:19  ואם־אני מגרש את־השדים בבעל־זבול בניכם במי הם מגרשים אתם על־כן המה יהיו שפטיכם׃
Luk 11:20  ואם־באצבע אלהים מגרש אני את־השדים הנה הגיעה אליכם מלכות האלהים׃
Luk 11:21  כשהגבור שמר את־חצרו ונשקו עליו שלום יהיה רכושו׃
Luk 11:22  ואם־יבוא עליו חזק ממנו ותקפו ישא ממנו את־נשקו אשר בטח־בו ואת־מלקחו יחלק׃
Luk 11:23  כל אשר איננו אתי הוא לנגדי ואשר איננו מכנס אתי הוא מפזר׃
Luk 11:24  הרוח הטמאה אחרי צאתה מן־האדם תשוטט במקמות ציה לבקש־לה מנוח ולא תמצא אז תאמר אשובה־נא אל־ביתי אשר יצאתי משם׃
Luk 11:25  ובבואה תמצא אתו מטאטא ומהדר׃
Luk 11:26  ואחר תלך ולקחה שבע רוחות אחרות רעות ממנה ובאו ושכנו שם והיתה אחרית האדם ההוא רעה מראשיתו׃
Luk 11:27  ויהי כדברו את־הדברים האלה ואשה אחת מן־העם נשאה את־קולה ותאמר אליו אשרי הבטן אשר נשאתך ואשרי השדים אשר ינקת׃
Luk 11:28  והוא אמר ואף כי־אשרי השמעים והשמרים את דבר האלהים׃
Luk 11:29  ובהקבץ עם־רב ויפתח פיו ויאמר הדור הזה דור רע הוא אות הוא מבקש ואות לא ינתן־לו בלתי אם־אות יונה (הנביא)׃
Luk 11:30  כי כאשר היה יונה לאנשי נינוה לאות כן יהיה גם־בן־האדם לדור הזה׃
Luk 11:31  מלכת תימן תעמד למשפט עם־אנשי הדור הזה והרשיעה אותם כי באה מקצות הארץ לשמע את־חכמת שלמה והנה יש־פה גדול משלמה׃
Luk 11:32  אנשי נינוה יעמדו למשפט עם־הדור הזה והרשיעהו כי הם שבו בקריאת יונה והנה יש־פה גדול מיונה׃
Luk 11:33  אין מדליק־נר לשום בסתר או־תחת האיפה כי ישמהו על המנורה למען יראו באי הבית את־אורו׃
Luk 11:34  נר הגוף הוא העין לכן עינך כי־תהיה תמימה גם כל־גופך יאור ובהיותה רעה וחשך גם־גופך׃
Luk 11:35  על־כן השמר־לך פן־יחשך האור אשר בקרבך׃
Luk 11:36  והנה אם־גופך כלו אור ואין בו כל־דבר־חשך אז יאור כלו כאלו יאיר לך הנר בברק נגהו׃
Luk 11:37  ויהי בדברו ויבקש ממנו פרוש אחד לאכל אתו לחם ויבא הביתה ויסב׃
Luk 11:38  וירא הפרוש ויתמה אשר לא־נטל ידיו ראשונה לפני הסעודה׃
Luk 11:39  ויאמר אליו האדון הן עתה הפרושים מטהרים אתם את־הכוס והקערה מחוץ וקרבכם מלא גזל ורשע׃
Luk 11:40  הכסילים הלא עשה חוצו של דבר גם־עשה את־תוכו׃
Luk 11:41  אבל־תנו לצדקה את אשר־בם והנה הכל טהור לכם׃
Luk 11:42  אוי לכם הפרושים המעשרים את־המנתא ואת־הפיגם ואת כל־הירק ומניחים את־המשפט ואת אהבת אלהים ועליכם לעשות את־אלה ולא להניח גם את־אלה׃
Luk 11:43  אוי לכם הפרושים כי תאהבו לשבת ראשנים בבתי כנסיות ושישאלו בשלומכם בשוקים׃
Luk 11:44  אוי לכם (הסופרים והפרושים החנפים) כי אתם כקברים אשר אינם נכרים ובני האדם מתהלכים עליהם ולא ידעו׃
Luk 11:45  ויען אחד מחכמי התורה ויאמר אליו רבי בדבריך אלה תחרף גם־אתנו׃
Luk 11:46  ויאמר אוי לכם חכמי התורה גם אתם כי עמסים אתם על־בני האדם משאות כבדים מסבל ואתם בעצמכם אינכם נגעים במשאות גם־באחת מאצבעותיכם׃
Luk 11:47  אוי לכם כי־בונים אתם נפשות על־קברות הנביאים ואבותיכם הרגו אותם׃
Luk 11:48  ובכן עדים אתם ורוצים במעשי אבותיכם כי המה הרגו אותם ואתם בונים את־קבריהם׃
Luk 11:49  בעבור זאת גם־אמרה חכמת האלהים אשלח אליהם נביאים ושליחים ומהם יהרגו וירדפו׃
Luk 11:50  למען ידרש מן־הדור הזה דם כל־הנביאים אשר נשפך למן־הוסד הארץ׃
Luk 11:51  מדם־הבל עד־דם זכריהו אשר נהרג בין המזבח ולבית אכן אמר אני לכם דרוש ידרש מן־הדור הזה׃
Luk 11:52  אוי לכם חכמי התורה כי־הסירתם את־מפתח הדעת אתם לא־באתם ואת־הבאים מנעתם׃
Luk 11:53  ויהי כדברו להם את־הדברים האלה ויחלו הסופרים והפרושים לצרר אותו מאד ולהקשות לו דברים הרבה׃
Luk 11:54  ויארבו לו ללכד דבר מפיהו למען ימצאו עליו עלילת דברים׃
Luk 12:1  ויהי עד־כה ועד־כה בהתאסף רבבות עם עד כי־לחצו איש את־רעהו ויחל לדבר אל־תלמידיו לאמר בראשונה השמרו לנפשתיכם משאור הפרושים שהוא החנפה׃
Luk 12:2  ואין דבר מכסה אשר לא יגלה ולא סתום אשר לא יודע׃
Luk 12:3  לכן כל־אשר דברתם בחשך באור ישמע ואת־אשר לחשתם בחדרים קרא יקרא מעל־הגגות׃
Luk 12:4  ואני אמר לכם ידידי אל־תיראו מן־הממיתים את־הגוף ואחרי־כן אין־לאל ידם להרע עוד׃
Luk 12:5  אבל אורה אתכם את אשר תיראו יראו את־אשר בידו להמית ואחר להשליך אל־גיהנם אכן אני אמר לכם אותו תיראון׃
Luk 12:6  הלא תמכרנה חמש צפרים בשני אסרים ואין־אחת מהן נשכחת לפני האלהים׃
Luk 12:7  ואתם גם־שערות ראשכם נמנות כלן לכן אל־תיראו יקרתם מצפרים רבות׃
Luk 12:8  ואני אמר לכם כל אשר יודה בי לפני האדם גם בן־האדם יודה בו לפני מלאכי אלהים׃
Luk 12:9  והמכחש בי לפני האדם הוא יכחש לפני מלאכי אלהים׃
Luk 12:10  וכל אשר ידבר חרפה על־בן־האדם יסלח לו והמגדף את־רוח הקדש לא יסלח לו׃
Luk 12:11  וכאשר יביאו אתכם אל־בתי כנסיות ולפני הרשיות והשליטים אל־תדאגו איך תצטדקו ובמה תצטדקו ומה־תדברו׃
Luk 12:12  כי־רוח הקדש הוא יורה אתכם בשעה ההיא את־הנכון לדבר׃
Luk 12:13  ויאמר אליו אחד מן־העם רבי אמר־נא אל־אחי ויחלק אתי את־הירשה׃
Luk 12:14  ויאמר אליו בן־אדם מי שמני עליכם לשפט ולמחלק׃
Luk 12:15  ויאמר אליהם ראו והשמרו לכם מבצע בצע כי חיי האדם אינם תלוים בהרבות קניניו׃
Luk 12:16  וישא משלו ויאמר אליהם לאמר שדה איש עשיר אחד עשה תבואה הרבה׃
Luk 12:17  ויחשב בלבו לאמר מה־אעשה כי אין־לי מקום לאסוף את־תבואתי׃
Luk 12:18  ויאמר את־זאת אעשה הרס אסמי ובנה גדולים מהם ואכנסה שמה את־כל־יבולי וטובי׃
Luk 12:19  ואמר לנפשי נפשי יש־לך טובה הרבה לשנים רבות הנפשי אכלי שתי ושישי׃
Luk 12:20  והאלהים אמר לו אתה הכסיל בעצם הלילה הזה ידרשו ממך את־נפשך ואשר הכינות לך למי יהיה׃
Luk 12:21  זה חלק האצר לו אצרות ולא יעשיר באלהים׃
Luk 12:22  ויאמר אל־תלמידיו לכן אני אמר לכם אל־תדאגו לנפשכם מה־תאכלו ולא לגופכם מה־תלבשו׃
Luk 12:23  הנפש יקרה היא מן־המזון והגוף יקר מן־המלבוש׃
Luk 12:24  התבוננו אל־הערבים אשר לא יזרעו ולא יקצרו וגם־אין להם מגורה ואוצר והאלהים מכלכל אותם ומה־יקרים אתם מן־העוף׃
Luk 12:25  ומי־זה מכם אשר בדאגתו יוכל להוסיף אמה אחת על־קומתו׃
Luk 12:26  ועתה הן־מעט מזער לעשות לא תוכלו וליותר מה־תדאגו׃
Luk 12:27  התבוננו אל־השושנים הצמחות ואינן טות ואינן ארגות ואני אמר לכם גם־שלמה בכל־הדרו לא־היה לבוש כאחת מהנה׃
Luk 12:28  ואם־ככה ילביש אלהים את־חציר השדה אשר היום ישנו ומחר ישלך לתוך התנור אף כי־אתכם קטני אמונה׃
Luk 12:29  גם־אתם אל־תדרשו מה־תאכלו ומה־תשתו ואל־תהלכו בגדלות׃
Luk 12:30  כי את־כל־אלה מבקשים גויי הארץ ואביכם הוא יודע כי־צריכים אתם לאלה׃
Luk 12:31  אך דרשו את־מלכות האלהים ונוסף לכם כל־אלה׃
Luk 12:32  אל־תירא העדר הקטן כי רצה אביכם לתת לכם את המלכות׃
Luk 12:33  מכרו את־אשר לכם ותנו צדקה עשו לכם כיסים אשר לא יבלו ואוצר בשמים אשר לא יגרע לעולם אשר גנב לא־יקרב אליו וסס לא יאכלהו׃
Luk 12:34  כי־במקום אוצרכם שם יהיה גם־לבבכם׃
Luk 12:35  מתניכם יהיו חגורים והנרות דלקים׃
Luk 12:36  ואתם היו דמים לאנשים המחכים לאדניהם מתי ישוב מן־החתנה וכאשר יבוא ודפק יפתחו־לו כרגע׃
Luk 12:37  אשרי העבדים ההם אשר האדון בבואו ימצאם שקדים אמן אמר אני לכם כי יתאזר ויושיבם והלך ושרת אותם׃
Luk 12:38  ואם־יבוא באשמרה השנית או באשמרה השלישית וימצא כן אשרי העבדים ההם׃
Luk 12:39  וזאת דעו כי אלו ידע בעל הבית באי־זו שעה יבוא הגנב כי־עתה שקד ולא־נתן לחתר את־ביתו׃
Luk 12:40  לכן גם־אתם היו נכונים כי בשעה אשר לא פללתם יבוא בן־האדם׃
Luk 12:41  ויאמר פטרוס אדנינו הלנו אתה אמר את־המשל הזה אם־גם לכל־אדם׃
Luk 12:42  ויאמר האדון מי־הוא אפוא הסכן הנאמן והנבון אשר יפקידהו האדון על־עבדיו לתת את־ארחתם בעתו׃
Luk 12:43  אשרי העבד ההוא אשר יבא אדניו וימצאהו עשה כן׃
Luk 12:44  אמת אגיד לכם כי על־כל אשר־יש־לו יפקידהו׃
Luk 12:45  והעבד ההוא אם־יאמר בלבו מאחר אדני לבוא והחל להכות את־העבדים ואת־השפחות ולאכל ולשתות ולשכר׃
Luk 12:46  בוא יבוא אדני העבד ההוא ביום לא־יצפה ובשעה לא ידע וישסף אותו ושם את־חלקו עם־הסוררים׃
Luk 12:47  והעבד ההוא אשר ידע את־רצון אדניו ולא הכין ולא־עשה כרצונו יכה מכות רבות׃
Luk 12:48  ואשר לא־ידע ועשה דברים אשר הוא חיב עליהם מכות לא־יכה כי אם־מעט כי כל־איש אשר נתן־לו הרבה דרוש ידרש ממנו הרבה ואשר הפקידו בידו הרבה ישאלו מאתו יותר׃
Luk 12:49  אני באתי לשלח אש בארץ ומה־חפצתי כי כבר בערה׃
Luk 12:50  ויש לי להטבל טבילה אחת ומה־יצר לי עד כי־תכלה׃
Luk 12:51  האמרים אתם שבאתי לתת שלום בארץ אני אמר לכם לא כי אם־מחלקת׃
Luk 12:52  כי מעתה חמשה בבית אחד יחלקו שלשה על־שנים ושנים על־שלשה׃
Luk 12:53  האב יחלק על־הבן והבן על־האב האם על־הבת והבת על־האם החמות על־הכלה והכלה על־החמות׃
Luk 12:54  ויאמר גם אל־המון העם כראתכם את־העב עלה במערב ואמרתם גשם בא וכן יהיה׃
Luk 12:55  ואם־נשבה רוח הנגב תאמרו הנה חם בא וגם יבוא׃
Luk 12:56  החנפים ידעים אתם לבחן את־פני הארץ והשמים ואת־העת הזאת איך לא תבחנו אתה׃
Luk 12:57  מדוע מעצמכם אינכם דנים דין אמת׃
Luk 12:58  כי בלכתך אל־השר עם־איש ריבך השתדל להנצל ממנו בעודך בדרך פן־יסחב אותך אל־השפט והשפט ימסרך אל־השוטר והשוטר ישליכך אל־בית הכלא׃
Luk 12:59  ואני אמר לך לא תצא משם עד אם־שלמת גם את־הפרוטה האחרונה׃
Luk 13:1  ויבאו אנשים בעת ההיא ויגידו לו את־דבר הגלילים אשר ערב פילטוס דמם עם־זבחיהם׃
Luk 13:2  ויען ישוע ויאמר אליהם האמרים אתם שהגלילים האלה היו חטאים מכל־אנשי הגליל כי מצאם כדבר הזה׃
Luk 13:3  לא כי־אמר אני לכם אם־לא תשובו גם־אתם כלכם תאבדו׃
Luk 13:4  או שמנה העשר ההם אשר נפל עליהם המגדל בשלח וימיתם האמרים אתם שהיו אשמים מכל־האנשים הישבים בירושלים׃
Luk 13:5  לא כי־אמר אני לכם אם־לא תשובו גם־אתם כלכם תאבדו׃
Luk 13:6  וישא משלו ויאמר איש אחד היתה־לו תאנה נטועה בכרמו ויבא לבקש־בה פרי ולא מצא׃
Luk 13:7  ויאמר אל־הכרם הנה־זה שלש שנים אנכי בא לבקש פרי בתאנה הזאת ולא מצאתי כרת אותה למה־זה תשחית את האדמה׃
Luk 13:8  ויען ויאמר אליו אדני הניחה אתה עוד השנה הזאת עד אשר־עזקתיה ושמתי דמן לה׃
Luk 13:9  אולי תעשה פרי ואם־לא תעשה וכרת אתה בשנה האחרת׃
Luk 13:10  ויהי הוא מלמד ביום השבת בבית כנסת אחד׃
Luk 13:11  והנה אשה אשר בה רוח־חלי כשמנה עשרה שנה והיא כפופה ולא יכלה לקום קומה זקופה׃
Luk 13:12  וירא ישוע ויקרא אליה ויאמר לה אשה החלצי מחליך׃
Luk 13:13  וישם ידיו עליה וכרגע קמה ותתעודד ותשבח את־האלהים׃
Luk 13:14  ויכעס ראש הכנסת על־אשר רפא ישוע בשבת ויען ויאמר אל־העם ששת ימים הם אשר תעשה בהם מלאכה באלה באו והרפאו ולא ביום השבת׃
Luk 13:15  ויען האדון ויאמר אליו החנף הלא יתיר איש מכם בשבת את־שורו או את־חמרו מן־האבוס ויוליכהו להשקתו׃
Luk 13:16  וזאת אשר היא בת־אברהם ואשר השטן אסרה זה שמנה עשרה שנה הלא תתר ממוסרותיה ביום השבת׃
Luk 13:17  ויהי כאמרו את־הדברים האלה נכלמו כל־מתקוממיו וישמח כל־העם על־כל־הנפלאות הנעשות על־ידו׃
Luk 13:18  ויאמר למה דומה מלכות האלהים ואל־מה אמשילנה׃
Luk 13:19  דומה היא לגרגר של־חרדל אשר לקחו איש וישימהו בגנו ויצמח ויהי לעץ גדול ועוף השמים יקנן בענפיו׃
Luk 13:20  ויאמר עוד אל־מה אדמה את מלכות האלהים׃
Luk 13:21  דומה היא לשאר אשר לקחתו אשה ותטמנהו בשלש סאים קמח עד אשר־יחמץ כלו׃
Luk 13:22  ויעבר בערים ובכפרים עבור ולמד וילך לדרכו לבוא ירושלים׃
Luk 13:23  וישאלהו איש לאמר אדנינו המעט הם הנושעים׃
Luk 13:24  ויאמר אליהם התאמצו לבוא בפתח הצר כי־אמר אני לכם רבים יבקשו לבוא ולא יוכלו׃
Luk 13:25  מיום אשר יקום בעל הבית וסגר את־הדלת ותחלו לעמד בחוץ ולדפק על־הדלת לאמר אדנינו פתח־לנו וענה ואמר אליכם אינני יודע אתכם מאין אתם׃
Luk 13:26  אז תחלו לאמר הלא אכלנו ושתינו לפניך וברחבותינו למדת׃
Luk 13:27  ויאמר אני אמר לכם אינני יודע אתכם מאין אתם סורו ממני כל־פעלי האון׃
Luk 13:28  ושם תהיה היללה וחרק השנים כאשר תראו את־אברהם ויצחק ויעקב ואת־כל־הנביאים במלכות האלהים ואתם מגרשים החוצה׃
Luk 13:29  ויבאו ממזרח וממערב ומצפון ומדרום ויסבו במלכות האלהים׃
Luk 13:30  והנה יש אחרונים אשר יהיו ראשונים וראשונים אשר יהיו אחרונים׃
Luk 13:31  ביום ההוא נגשו מן־הפרושים ויאמרו אליו צא ולך מזה כי הורדוס מבקש להרגך׃
Luk 13:32  ויאמר אליהם לכו ואמרו אל־השועל הזה הנני מגרש שדים ופעל רפואות היום ומחר וביום השלישי אבא עד־קצי׃
Luk 13:33  אבל הלוך אלך היום ומחר וממחרתו כי לא־יתכן אשר יאבד נביא מחוץ לירושלים׃
Luk 13:34  ירושלים ירושלים ההרגת את־הנביאים והסקלת את־הנשלחים אליה כמה פעמים חפצתי לקבץ את־בניך כאשר תקבץ התרנגלת את־אפרוחיה תחת כנפיה ואתם לא אביתם׃
Luk 13:35  הנה ביתכם יעזב לכם (שמם) ואני אמר לכם כי־ראה לא תראוני עד־בוא העת אשר תאמרו ברוך הבא בשם יהוה׃
Luk 14:1  ויהי בבאו בשבת אל־בית אחד מראשי הפרושים לאכל לחם והמה ארבים לו׃
Luk 14:2  והנה איש אחד לפניו אשר גופו צבה ממים׃
Luk 14:3  ויען ישוע ויאמר אל־החכמים ואל־הפרושים לאמר המתר לרפא בשבת אם־לא ויחרישו׃
Luk 14:4  ויאחז־בו וירפאהו וישלחהו׃
Luk 14:5  ויען ויאמר אליהם מי בכם האיש אשר חמרו או שורו יפול אל־הבאר ולא־ימהר להעלותו ביום השבת׃
Luk 14:6  ולא ידעו להשיב דבר׃
Luk 14:7  וישא משלו אל־הקרואים בראותו את־אשר בחרו להם לשבת בראש ויאמר אליהם׃
Luk 14:8  כי־יקרא אתך איש אל־החתנה אל־תסב בראש פן־יקרא שמה איש נכבד ממך׃
Luk 14:9  ובא הקרא לך ולו ואמר אליך פנה מקום לזה ואז תקום בכלמה לשבת במקום האחרון׃
Luk 14:10  וכי תקרא לך והסב במקום האחרון למען יבא הקרא לך ואמר אליך אהובי עלה למעלה מזה והיה־לך כבוד לפני המסבים עמך׃
Luk 14:11  כי כל־המרומם עצמו ישפל והמשפיל את עצמו ירומם׃
Luk 14:12  וגם אל־האיש אשר קרא לו אמר כי תעשה סעודת צהרים או סעודת ערב אל־תקרא לאהביך ולאחיך ולקרוביך ולשכניך העשירים פן־יקראוך גם־המה והיה לך לשלום׃
Luk 14:13  אבל כי־תעשה משתה קרא העניים והנדכאים והפסחים והעורים׃
Luk 14:14  ואשריך באשר אין־להם לשלם־לך כי ישלם לך בתחית הצדיקים׃
Luk 14:15  וישמע אחד מן־המסבים את־הדבר הזה ויאמר אליו אשרי האכל לחם במלכות האלהים׃
Luk 14:16  והוא אמר אליו איש אחד עשה סעודה גדולה ויקרא לרבים׃
Luk 14:17  וישלח את־עבדו לעת הסעודה אל־הקרואים לאמר באו כי־הכל מוכן׃
Luk 14:18  ויחלו כלם יחדו להתנצל ויאמר אליו הראשון שדה קניתי והלא אצא לראתו אבקש ממך נקני׃
Luk 14:19  ואחר אמר חמשת צמדי־בקר קניתי ואני הלך לבחן אותם אבקש ממך נקני׃
Luk 14:20  ואחר אמר אשה לקחתי ובגלל הדבר הזה לא אוכל לבוא׃
Luk 14:21  ויבא העבד ויגד את־הדברים האלה לאדניו ויקצף בעל הבית ויאמר אל־עבדו מהר צא אל־רחבות העיר ואל־חוצותיה והבא הנה את־העניים ואת־הנדכאים ואת־העורים ואת־הפסחים׃
Luk 14:22  ויאמר העבד אדני כאשר צוית כן נעשה ויש־עוד מקום׃
Luk 14:23  ויאמר האדון אל־העבד צא אל־הדרכים ואל־הגדרות ופצר בהם לבוא למען ימלא ביתי׃
Luk 14:24  כי אני אמר לכם אין אחד מן־האנשים הקרואים ההם אשר יטעם סעודתי׃
Luk 14:25  והמון עם־רב הלכים אתו ויפן ויאמר אליהם׃
Luk 14:26  איש כי־יבוא אלי ולא ישנא את־אביו ואת־אמו ואת־אשתו ואת־בניו ואת־אחיו ואת־אחיתיו ואף גם־את־נפשו לא יוכל להיות תלמידי׃
Luk 14:27  ואשר לא ישא את־צלובו ובא אחרי לא יוכל להיות תלמידי׃
Luk 14:28  כי מי מכם החפץ לבנות מגדל לא ישב ראשונה ויחשב את־ההוצאות אם־השג תשיג ידו להשלימו׃
Luk 14:29  פן־ייסד ולא־יוכל לכלתו והיה כל־ראיו יקומו ולעגו־לו לאמר׃
Luk 14:30  האיש הזה החל לבנות ולא יכל לכלות׃
Luk 14:31  או מי־הוא המלך הקם להתגרות מלחמה במלך אחר ולא ישב בראשונה ויתיעץ אם־יוכל לערך בעשרת אלפים לקראת הבא עליו בעשרים אלף׃
Luk 14:32  ואם־לא יוכל ושלח אליו מלאכים בעודנו מרחוק לבקש שלום׃
Luk 14:33  וכן כל־איש מכם אשר לא־יעזב כל־קניניו לא יוכל להיות תלמידי׃
Luk 14:34  טוב המלח ואם המלח היה תפל במה יתקן׃
Luk 14:35  גם לאדמה גם לדמן לא יצלח החוצה ישליכהו מי אשר אזנים לו לשמע ישמע׃
Luk 15:1  ויהי בקרב אליו כל־המוכסים והחטאים לשמע אותו׃
Luk 15:2  וילונו הפרושים והסופרים לאמר האיש הזה מקבל את־החטאים ואכל אתם׃
Luk 15:3  וישא את־המשל הזה ויאמר אליהם׃
Luk 15:4  מי בכם האיש אשר־לו מאה כבשים ואבד לו אחד מהם ולא יטוש את־התשעים ותשעה במדבר והלך אחרי האבד עד כי־ימצאהו׃
Luk 15:5  והיה כמצאו אתו ישימנו על־כתפיו בשמחה׃
Luk 15:6  ובא אל־ביתו וקרא לאהביו ולשכניו יחד לאמר שמחו אתי כי מצאתי את־שיי האבד׃
Luk 15:7  אמר אני לכם כן שמחה תהיה בשמים על־חוטא אחד אשר שב יותר מעל־תשעים ותשעה צדיקים אשר לא־יצטרכו לתשובה׃
Luk 15:8  או מי האשה אשר־לה עשרה דרכמונים ואבד לה דרכמון אחד ולא־תדליק נר ותטאטא את־הבית ותחפש היטב עד כי־תמצאהו׃
Luk 15:9  והיה כמצאה אותו תקרא לרעותיה ולשכנותיה לאמר שמחנה אתי כי מצאתי את הדרכמון אשר אבד לי׃
Luk 15:10  כן אני אמר לכם תהיה שמחה לפני מלאכי אלהים על־חוטא אחד אשר־שב מחטאתו׃
Luk 15:11  ויאמר איש אחד היו לו שני בנים׃
Luk 15:12  ויאמר הצעיר אל־אביו אבי תנה־לי את־חלק הנכסים אשר יפל לי ויחלק להם את־הנחלה׃
Luk 15:13  ויהי מקץ ימים ויאסף הבן הצעיר את־הכל וילך אל־ארץ רחוקה ויהי זולל וסבא ויפזר שם את־רכשו׃
Luk 15:14  ואחרי כלותו את־הכל היה רעב חזק בארץ ההיא ויחל להיות חסר־לחם׃
Luk 15:15  וילך וידבק באחד מבני המדינה בארץ ההיא וישלח אותו אל־שדותיו לרעות חזירים׃
Luk 15:16  ויתאו למלא בטנו מהחרובים אשר יאכלו החזירים ואין נתן לו׃
Luk 15:17  וישב אל־לבו ויאמר מה־רבו שכירי אבי אשר יש להם לאכל דים והותר ואני אבד ברעב׃
Luk 15:18  אקומה־נא ואלכה אל־אבי ואמר אליו אבי חטאתי גם לשמים גם לפניך׃
Luk 15:19  ונקלתי מהקרא עוד בנך שימני כאחד שכיריך׃
Luk 15:20  ויקם ויבא אל־אביו עודנו מרחוק ואביו ראהו ויהמו מעיו וירץ ויפל על־צואריו וישקהו׃
Luk 15:21  ויאמר אליו הבן אבי חטאתי גם לשמים גם לפניך ואני נקלתי מהקרא עוד בנך׃
Luk 15:22  ויאמר האב אל־עבדיו הביאו את־השמלה היפה והלבישהו ותנו טבעת על־ידו ונעלים ברגליו׃
Luk 15:23  והביאו עגל המרבק וטבחו אתו ונאכלה ונשמח׃
Luk 15:24  כי זה־בני היה מת ויחי ואבד וימצא ויחלו לשמח׃
Luk 15:25  ובנו הגדול בשדה ויהי בשובו כאשר קרב אל־הבית וישמע קול זמרה ומחלות׃
Luk 15:26  ויקרא אל־אחד הנערים וישאל לדעת מה־הדבר׃
Luk 15:27  ויאמר אליו כי־בא אחיך ויטבח אביך עגל המרבק על־אשר שב אליו בשלום׃
Luk 15:28  ויחר לו וימאן לבוא הביתה ויצא אביו וידבר על־לבו׃
Luk 15:29  ויען ויאמר אל־אביו הנה זה שנים רבות אנכי עבד אתך ומימי לא עברתי את־מצותך ואתה מימי לא־נתת לי גדי למען אשיש עם־רעי׃
Luk 15:30  ועתה בא בנך־זה אשר בלע את־נחלתך עם־הזנות ותזבח־לו את־עגל המרבק׃
Luk 15:31  ויאמר אליו בני אתה תמיד עמדי וכל אשר־לי לך הוא׃
Luk 15:32  אבל אחיך הנה ראוי לשוש ולשמח עליו כי היה מת ויחי ואבד וימצא׃
Luk 16:1  וגם אל־תלמידיו אמר איש עשיר היה ולו סכן על־ביתו וילשינהו אליו כי־מפזר הוא את־קניניו׃
Luk 16:2  ויקרא אליו ויאמר מה־זאת שמעתי עליך תן חשבון פקדתך כי לא תוכל להיות עוד סכן לי׃
Luk 16:3  ויאמר הסוכן בלבו מה אעשה כי־יקח אדני ממני את הפקדה לעדר לא־אוכל ולחזור על־הפתחים אני בוש׃
Luk 16:4  ידעתי מה אעשה למען יאספוני אל־בתיהם בעת אם הוסרתי מפקדתי׃
Luk 16:5  ויקרא אל־כל־אחד מהאנשים אשר־נשה בהם אדניו ויאמר אל־הראשון כמה אתה חיב לאדני׃
Luk 16:6  ויאמר מאה־בת שמן ויאמר אליו קח את־שטרך ומהר שב וכתבת חמשים׃
Luk 16:7  ואל־אחר אמר כמה אתה חיב ויאמר מאת כר חטים ויאמר קח את־שטרך וכתב שמנים׃
Luk 16:8  וישבח האדון את־סכן העולה על־אשר הערים לעשות כי בני העולם הזה ערומים הם בדורם מבני האור׃
Luk 16:9  וגם־אני אמר לכם קנו לכם אהבים בממונה של־עולה למען יאספו אתכם בעת כלתו אל־משכנות עולם׃
Luk 16:10  הנאמן במעט מזער נאמן גם־בהרבה והמעול במעט מזער מעול גם־בהרבה׃
Luk 16:11  לכן אם־בממונה של־עולה לא הייתם נאמנים את האמתי מי יפקידנו בידכם׃
Luk 16:12  ואם־בדבר אשר לאחרים לא הייתם נאמנים את אשר לכם מי יתן לכם׃
Luk 16:13  אין עבד יכל לעבד שני אדנים כי ישנא את־האחד ויאהב את־האחר או ידבק באחד ואת־האחר יבזה לא תוכלו עבד את־האלהים ואת הממון׃
Luk 16:14  וישמעו כל־הדברים האלה גם־הפרושים אשר הם אהבי כסף וילעיגו לו׃
Luk 16:15  ויאמר אליהם אתם הם המצטדקים לפני האדם ואלהים יודע את־לבבכם כי הגבה באדם תועבה הוא לפני האלהים׃
Luk 16:16  התורה והנביאים נתנו עד־יוחנן ומן־אז והלאה בשורת מלכות האלהים וכל־איש ביד חזקה יבוא בה׃
Luk 16:17  אבל נקל לשמים ולארץ לעבר מאשר יפל קוץ אחד מן־התורה׃
Luk 16:18  כל־המשלח את־אשתו ונשא אחרת נאף הוא וכל־הנשא את־הגרושה מאישה נאף הוא׃
Luk 16:19  איש עשיר היה והוא לבוש ארגמן ושש ויתענג וישמח יום יום׃
Luk 16:20  ואיש אביון ושמו לעזר משכב פתח שער ביתו והוא מלא אבעבעות׃
Luk 16:21  ויתאו לשבע מן־הפרורים הנפלים מעל שלחן העשיר וגם הכלבים באו וילקו אבעבעותיו׃
Luk 16:22  ויהי כאשר מת האביון וישאוהו המלאכים אל־חיק אברהם וגם־העשיר מת ויקבר׃
Luk 16:23  ויהי בשאול וכאבו גדול מאד וישא את־עיניו וירא את־אברהם מרחוק ואת־לעזר בחיקו׃
Luk 16:24  ויצעק ויאמר אבי אברהם חנני ושלח־נא את־לעזר ויטבל את־ראש אצבעו במים לקרר את־לשוני כי נעצבתי במוקד הזה׃
Luk 16:25  ויאמר אברהם בני זכר כי־אתה לקחת טובך בחייך ולעזר לקח את־הרעות ועתה הוא ינחם ואתה במעצבה׃
Luk 16:26  ולא עוד אלא שגיא גדול מפריד בינינו וביניכם אשר לא־יוכלו לעבור החפצים ללכת מפה אליכם וגם לא יעברו משם אלינו׃
Luk 16:27  ויאמר אם־כן אבי שאל אני מאתך לשלח אתו אל־בית אבי׃
Luk 16:28  כי חמשה אחים לי ויעד בהם פן־יבאו גם־הם אל־מקום המעצבה הזה׃
Luk 16:29  ויאמר אברהם יש להם משה והנביאים אליהם ישמעון׃
Luk 16:30  ויאמר לא־כן אברהם אבי כי אם־יבא אליהם אחד מן־המתים אז ישובו׃
Luk 16:31  ויאמר אליו אם־לא ישמעו אל־משה ואל־הנביאים גם כי־יקום אחד מן־המתים לא יאמינו׃
Luk 17:1  ויאמר אל־תלמידיו אי אפשר שלא־יבאו המכשלים אבל אוי לאיש אשר על־ידו יבאו׃
Luk 17:2  נוח לו שיתלה פלח־רכב בצוארו וישלך אל־הים מאשר יכשיל את־אחד מהקטנים האלה׃
Luk 17:3  השמרו לנפשותיכם כי־יחטא לך אחיך הוכח לו ואם־ינחם מחל לו׃
Luk 17:4  וכי־יחטא לך שבע פעמים ביום ושב אליך שבע פעמים ביום ואמר נחמתי ומחלת לו׃
Luk 17:5  ויאמרו השליחים אל־האדון הוסף לנו אמונה׃
Luk 17:6  ויאמר האדון לו־היתה לכם אמונה כגרגר החרדל אז תאמרו אל־השקמה הזאת העקרי והשתלי בתוך הים ותשמע לכם׃
Luk 17:7  מי בכם אשר לו עבד חרש או רעה אשר יבא מן־השדה ואמר אליו מהר גשה־הנה והסב׃
Luk 17:8  הלא יאמר אליו הכן לי ארוחת הערב וחגר מתניך ושרתני עד אם־כליתי לאכל ולשתות ואכלת ושתית גם־אתה׃
Luk 17:9  הגם יודה לעבד על־אשר עשה מצותו אמרתי לא׃
Luk 17:10  כן גם־אתם אחרי עשותכם את כל־אשר צויתם אמרו אנחנו עבדים אין־מועיל בם כי רק את־המטל עלינו עשינו׃
Luk 17:11  ויהי בלכתו ירושלים והוא עבר בין שמרון והגליל׃
Luk 17:12  ויבא אל־כפר אחד והנה לקראתו עשרה אנשים מצרעים ויעמדו מרחוק׃
Luk 17:13  וישאו את־קולם ויקראו ישוע מורה חננו׃
Luk 17:14  וירא אותם ויאמר אליהם לכו והראו אל־הכהנים ויהי בלכתם ויטהרו׃
Luk 17:15  ואחד מהם בראתו כי נרפא וישב וישבח את־האלהים קול גדול׃
Luk 17:16  ויפל על־פניו לרגליו ויודה לו והוא שמרוני׃
Luk 17:17  ויען ישוע ויאמר הלא העשרה טהרו ואיה התשעה׃
Luk 17:18  הכי לא־נמצא מי שישוב לתת כבוד לאלהים זולתי הנכרי הזה׃
Luk 17:19  ויאמר אליו קום ולך אמונתך הושיעה לך׃
Luk 17:20  וישאלהו הפרושים לאמר מתי תבוא מלכות האלהים ויען ויאמר אליהם מלכות האלהים לא תבוא במראה עינים׃
Luk 17:21  ולא יאמרו הנה־פה או הנה־שם כי מלכות האלהים הנה בקרבכם׃
Luk 17:22  ויאמר אל־התלמידים ימים באים והתאויתם לראות יום אחד כימי בן־האדם ולא תראו׃
Luk 17:23  ואם־יאמרו אליכם הנה־שם הנה־פה אל־תלכו ואל־תרוצו אחריהם׃
Luk 17:24  כי כברק אשר יברק מקצה השמים ויאיר עד־קצה השמים כן־יהיה בן־האדם ביומו׃
Luk 17:25  אך בראשונה עליו לסבל הרבה ולהיות נמאס בדור הזה׃
Luk 17:26  וכאשר היה בימי נח כן יהיה בימי בן־האדם׃
Luk 17:27  המה אכלו ושתו נשאו נשים והיו לאנשים עד־היום אשר־בא נח אל־התבה ויבא המבול וישחת את־כלם׃
Luk 17:28  וכאשר היה בימי לוט אכל ושתה קנה ומכר נטע ובנה׃
Luk 17:29  ויהי ביום אשר־יצא לוט מסדום וימטר אש וגפרית מן־השמים וישחת את־כלם׃
Luk 17:30  כן יהיה ביום אשר יגלה בן־האדם׃
Luk 17:31  איש כי יהיה ביום ההוא על־הגג וכליו בבית אל־ירד לשאת אתם ואיש אשר בשדה אל־ישב לאחור׃
Luk 17:32  זכרו את־אשת לוט׃
Luk 17:33  החפץ למלט את־נפשו יאבדנה ואשר יאבד אתה יחיה׃
Luk 17:34  אני אמר לכם בלילה ההוא יהיו שנים במטה אחת ויאסף אחד ואחד יעזב׃
Luk 17:35  שתים תהיינה טחנות יחד אחת תאסף ואחת תעזב׃
Luk 17:36  שנים יהיו בשדה ונאסף אחד ואחד יעזב׃
Luk 17:37  ויענו ויאמרו אליו איפה תהיה זאת אדנינו ויאמר אליהם באשר הפגר שם יקבצו הנשרים׃
Luk 18:1  וגם־משל דבר אליהם להתפלל תמיד ולא להתרפות׃
Luk 18:2  ויאמר שופט היה בעיר אחת אשר לא ירא את־האלהים ולא־נשא פני אדם׃
Luk 18:3  ואלמנה היתה בעיר ההיא ותבא אליו לאמר דינה את־דיני ממריבי׃
Luk 18:4  וימאן יום ויום ומקץ ימים אמר בנפשו גם־כי לא אירא את־האלהים ולא־אשא פנים לאדם׃
Luk 18:5  אעשה את־משפט האלמנה הזאת על־הלאותה אתי פן־תבוא תמיד ודכאתני במלים׃
Luk 18:6  ויאמר האדון שמעו את־אשר אמר דין העולה׃
Luk 18:7  והאלהים ההוא לא יעשה משפט בחיריו הקראים אליו יומם ולילה ואליהם יתאפק׃
Luk 18:8  אני אמר לכם כי־עשו יעשה את־משפטם במהרה אך בן־האדם בבאו הימצא אמונה בארץ׃
Luk 18:9  ויוסף וישא משלו אל־אנשים בטחים בנפשם כי צדיקים המה ואחרים נבזים בעיניהם ויאמר׃
Luk 18:10  שני אנשים עלו אל־המקדש להתפלל אחד פרוש ואחד מוכס׃
Luk 18:11  ויעמד הפרוש לבדו ויתפלל לאמר אודך אלהים על כי אינני כיתר האדם הגזלים והעשקים והנאפים וגם־לא כמכס הזה׃
Luk 18:12  אני צם פעמים בשבוע אני מעשר את כל־אשר אני קנה׃
Luk 18:13  והמוכס עמד מרחוק ולא אבה לשאת את־עיניו השמימה ותופף על־לבו ויאמר אלהים סלח־לי אני החוטא׃
Luk 18:14  אני אמר לכם כי־ירד זה לביתו נצדק מזה כי כל־המרים נפשו ישפל ואשר ישפילה ירומם׃
Luk 18:15  ויביאו אליו גם את־הילדים למען יגע בהם ויראו התלמידים ויגערו בם׃
Luk 18:16  ויקרא אתם ישוע אליו ויאמר הניחו לילדים לבוא אלי ואל־תמנעום כי לאלה מלכות האלהים׃
Luk 18:17  אמן אמר אני לכם כל אשר לא יקבל את־מלכות האלהים כילד הוא לא־יבא בה׃
Luk 18:18  וישאלהו קצין אחד לאמר רבי הטוב מה־אעשה ואירש חיי עולם׃
Luk 18:19  ויאמר אליו ישוע מדוע קראת לי טוב אין טוב כי אם־אחד והוא האלהים׃
Luk 18:20  את־המצות אתה יודע לא תנאף לא תרצח לא תגנב לא־תענה עד שקר כבד את־אביך ואת־אמך׃
Luk 18:21  ויאמר את־כל־אלה שמרתי מנעורי׃
Luk 18:22  וישמע ישוע ויאמר עוד אחת חסרת מכר את־כל אשר־לך וחלק לעניים ויהי לך אוצר בשמים ובוא ולך אחרי׃
Luk 18:23  ויהי כשמעו את־זאת ויעצב מאד כי־עשר גדול היה לו׃
Luk 18:24  וירא ישוע כי נעצב ויאמר כמה יקשה לבעלי נכסים לבוא אל־מלכות האלהים׃
Luk 18:25  כי נקל לגמל עבר בתוך־נקב המחט מבוא עשיר אל־מלכות האלהים׃
Luk 18:26  ויאמרו השמעים ומי יוכל להושע׃
Luk 18:27  ויאמר אשר יפלא מבני אדם לא יפלא מאלהים׃
Luk 18:28  ויאמר פטרוס הן אנחנו עזבנו את־הכל ונלך אחריך׃
Luk 18:29  ויאמר אליהם אמן אמר אני לכם אין איש אשר עזב את־ביתו או את־אבותיו או את־אחיו או את־אשתו או את־בניו למען מלכות האלהים׃
Luk 18:30  ולא־יקח תחתיהם כפלי כפלים בעולם הזה ולעולם הבא חיי עולם׃
Luk 18:31  ויקח אליו את־שנים העשר ויאמר להם הננו עלים ירושלימה וכל־הכתוב בידי הנביאים על בן־האדם ימלא׃
Luk 18:32  כי ימסר לגוים והתלו בו והתעללו וירקו בפניו׃
Luk 18:33  והכוהו בשוטים והמיתוהו וביום השלישי קום יקום׃
Luk 18:34  והם לא הבינו דבר מכל־אלה ויהי הדבר הזה נעלם מהם ולא ידעו את־אשר דבר אליהם׃
Luk 18:35  ויהי בקרבו אל־יריחו והנה־איש עור ישב על־יד הדרך לשאל צדקה׃
Luk 18:36  וישמע את־קול העם העבר וידרש לדעת מה־הוא׃
Luk 18:37  ויגידו לו כי־ישוע הנצרי עובר׃
Luk 18:38  ויזעק לאמר ישוע בן־דוד חנני׃
Luk 18:39  וההלכים לפניו גערו־בו להחשתו והוא הרבה עוד לזעק ישוע בן־דוד חנני׃
Luk 18:40  ויעמד ישוע ויצו להביאו אליו ויהי כאשר קרב וישאלהו לאמר׃
Luk 18:41  מה־תרצה שאעשה־לך ויאמר אדני אשר תפקחנה עיני׃
Luk 18:42  ויאמר אליו תפקחנה עיניך אמונתך הושיעה לך׃
Luk 18:43  ופתאם נפקחו עיניו וילך אחריו הלך ושבח את־האלהים וכל־העם ראו ויודו לאלהים׃
Luk 19:1  ויבוא ויעבר ביריחו׃
Luk 19:2  והנה־איש זכי שמו והוא מראשי המוכסים ועשיר׃
Luk 19:3  ויבקש לראות את־ישוע מי הוא ולא יכל מפני העם כי־שפל קומה היה׃
Luk 19:4  ויקדם וירץ ויעל על־שקמה אחת למען ראות אתו כי־שם דרכו אשר יעבר־בה׃
Luk 19:5  ויהי כאשר בא ישוע אל־המקום ההוא וישא את־עיניו ויראהו ויאמר אליו זכי רד מהר כי־היום אשב בביתך׃
Luk 19:6  וימהר וירד ויאספהו בשמחה׃
Luk 19:7  וילונו כל־הראים לאמר בא ללון בבית איש חוטא׃
Luk 19:8  ויעמד זכי ויאמר אל־האדון הנני אדני את־מחצית נכסי אני נתן לעניים ואם־עשקתי איש אשיב לו ארבעתים׃
Luk 19:9  ויאמר אליו ישוע היום היתה תשועה לבית הזה באשר בן־אברהם גם־הוא׃
Luk 19:10  כי בא בן־האדם לבקש ולהושיע את־האבד׃
Luk 19:11  ויהי כשמעם את־זאת ויסף וידבר משל כי קרב לירושלים והמה חשבים אשר במהרה תגלה מלכות האלהים׃
Luk 19:12  ויאמר איש אחד מן־האצילים הלך אל־ארץ רחוקה לקחת־לו ממלכה ולשוב׃
Luk 19:13  ויקרא אל־עשרה מעבדיו ויתן להם עשרה מנים ויאמר להם סחרו בהם עד באי׃
Luk 19:14  ובני עירו שנאים אותו וישלחו מלאכים אחריו לאמר מאסנו אותו האיש ממלך עלינו׃
Luk 19:15  ויהי אחרי קחתו את־הממלכה וישב ויצו לקרא את־העבדים ההם אשר נתן להם את־הכסף למען ידע מה־הרויח כל־אחד במסחרו׃
Luk 19:16  ויבא הראשון ויאמר אדני מנה שלך הביא עשרת מנים׃
Luk 19:17  ויאמר אליו הטיבות לעשות העבד הטוב תחת אשר היית נאמן במעט מזער היה שליט על־עשר ערים׃
Luk 19:18  ויבא השני ויאמר אדני מנה שלך עשה חמשת מנים׃
Luk 19:19  ויאמר גם־לזה אף־אתה היה על־חמש ערים׃
Luk 19:20  ויבא האחר ויאמר הא־לך מנה שלך אשר־היה אצלי צרור בסודר׃
Luk 19:21  מיראתי אתך כי איש קשה אתה לקח את־אשר לא הנחת וקצר את־אשר לא זרעת׃
Luk 19:22  ויאמר אליו על־פיך אשפטך העבד הרע אתה ידעת כי־אני איש קשה לקח את־אשר לא הנחתי וקוצר את־אשר לא זרעתי׃
Luk 19:23  ולמה לא־נתת את־כספי לשלחני ואני בבואי הייתי תובע אותו במרבית׃
Luk 19:24  ויאמר אל־העמדים שם שאו ממנו את־המנה ותנו אל־אשר־לו עשרת המנים׃
Luk 19:25  ויאמרו אליו אדנינו יש־לו עשרת מנים׃
Luk 19:26  הן אני אמר לכם כי כל־איש שיש־לו ינתן לו ואשר אין לו יקח ממנו גם את־אשר־לו׃
Luk 19:27  אבל את־איבי ההם אשר מאסוני ממלך עליהם הביאו אתם הנה והרגו אתם לפני׃
Luk 19:28  ויכל לדבר הדברים האלה ויעבר לפניהם ויעל ירושלים׃
Luk 19:29  ויהי בקרבו אל־בית־פגי ובית־היני אל־הר הנקרא הר הזיתים וישלח שנים מתלמידיו לאמר׃
Luk 19:30  לכו אל־הכפר אשר ממולנו והיה בבואכם שמה ומצאתם עיר אסור אשר מימיו לא־רכב עליו אדם התירו אתו והביאו׃
Luk 19:31  וכי־יאמר אליכם איש למה תתירהו כה תאמרו אליו יען כי האדון צריך לו׃
Luk 19:32  וילכו השלוחים וימצאו כאשר דבר אליהם׃
Luk 19:33  ויתירו את־העיר ויאמר אליהם בעליו למה זה אתם מתירים את־העיר׃
Luk 19:34  ויאמרו האדון צריך לו׃
Luk 19:35  ויביאהו אל־ישוע וישליכו את־בגדיהם על־העיר וירכיבו עליו את־ישוע׃
Luk 19:36  ובלכתו הציעו את־בגדיהם על־הדרך׃
Luk 19:37  ויקרב אל־מורד הר הזיתים ויחלו כל־המון התלמידים לשבח את־האלהים בשמחה ובקול גדול על כל־הגבורות אשר ראו לאמר׃
Luk 19:38  ברוך המלך הבא בשם יהוה שלום בשמים וכבוד במרומים׃
Luk 19:39  ואנשים מן הפרושים אשר בתוך העם אמרו אליו רבי גער בתלמידיך׃
Luk 19:40  ויען ויאמר אני אמר לכם אם־אלה יחשו האבנים תזעקנה׃
Luk 19:41  ויהי כאשר קרב וירא את־העיר ויבך עליה ויאמר׃
Luk 19:42  לו ידעת גם־את בעוד יומך הזה את־דרך שלומך ועתה נסתר מעיניך׃
Luk 19:43  כי הנה ימים באים עליך ושפכו איביך סוללה סביביך והקיפוך וצרו עליך מכל־עבריך׃
Luk 19:44  והרסו עד־לארץ אותך ואת־בניך בקרבך ולא־ישאירו בך אבן על־אבן עקב אשר־לא ידעת עת פקדתך׃
Luk 19:45  ויבא אל־המקדש ויחל לגרש משם את המכרים ואת הקונים בו׃
Luk 19:46  ויאמר אליהם הן כתוב ביתי בית־תפלה ואתם עשיתם אותו מערת פריצים׃
Luk 19:47  ויהי מלמד במקדש יום יום וראשי הכהנים והסופרים וגם־ראשי העם בקשו לאבדו׃
Luk 19:48  ולא מצאו מה־לעשות כי כל־העם דבקו אחריו לשמע אתו׃
Luk 20:1  ויהי היום והוא מלמד את־העם במקדש ומבשר ויגשו הכהנים והסופרים עם־הזקנים׃
Luk 20:2  ויאמרו אליו אמר־נא לנו באי־זו רשות אתה עשה את־אלה ומי הוא הנתן לך את־הרשות הזאת׃
Luk 20:3  ויען ויאמר אליהם אף־אני אשאלכם דבר ואמרו לי׃
Luk 20:4  טבילת יוחנן המשמים היתה אם־מבני אדם׃
Luk 20:5  ויועצו יחדו לאמר אם־נאמר מן־השמים ואמר למה זה לא האמנתם בו׃
Luk 20:6  ואם־נאמר מבני אדם וסקלנו כל־העם כי־ברור להם שיוחנן נביא היה׃
Luk 20:7  ויענו לא ידענו מאין׃
Luk 20:8  ויאמר ישוע אליהם גם־אני לא אמר לכם באי־זו רשות אני עשה אלה׃
Luk 20:9  ויען וידבר אל־העם את־המשל הזה איש אחד נטע כרם ויתנהו ביד כרמים וילך בדרך מרחוק לימים רבים׃
Luk 20:10  ולמועד שלח עבד אל־הכרמים לתת־לו מפרי הכרם והכרמים הכהו וישלחהו ריקם׃
Luk 20:11  ויסף שלח עבד אחר ויכו גם־אתו ויבזהו וישלחהו ריקם׃
Luk 20:12  ויסף לשלח שלישי וגם־אתו פצעו ויגרשהו וידחפהו חוצה׃
Luk 20:13  ויאמר בעל־הכרם מה־אעשה אשלחה את־בני את־ידידי אולי יראו אתו וייראו מפניו׃
Luk 20:14  וכראות אתו הכרמים נועצו יחדו לאמר זה הוא היורש לכו ונהרגהו ותהי־לנו הירשה׃
Luk 20:15  ויגרשו אותו אל־מחוץ לכרם ויהרגהו ועתה מה־יעשה להם בעל־הכרם׃
Luk 20:16  יבוא ויאבד את־הכרמים ההם ויתן את־הכרם לאחרים ויהי כשמעם ויאמרו חלילה׃
Luk 20:17  ויבט־בם ויאמר ומה הוא זה הכתוב אבן מאסו הבונים היתה לראש פנה׃
Luk 20:18  כל הנפל על־האבן ההיא ישבר ואת אשר תפל עליו תשחקהו׃
Luk 20:19  ויבקשו ראשי הכהנים והסופרים לשלח־ידם בו בעת ההיא וייראו מפני העם כי ידעו אשר עליהם דבר את־המשל הזה׃
Luk 20:20  ויארבו־לו וישלחו מארבים מתחפשים כהלכי תם למען ילכדו אותו בדבר להסגירו אל־השררה וביד ההגמון׃
Luk 20:21  וישאלהו לאמר רבי ידענו כי נכונה תדבר ותלמד ולא־תשא פנים כי באמת מורה אתה את־דרך אלהים׃
Luk 20:22  המתר לנו לתת־מס לקיסר אם־לא׃
Luk 20:23  וידע את־נכליהם ויאמר להם׃
Luk 20:24  מה־תנסוני הראוני דינר הצורה והמכתב אשר עליו של־מי הם ויענו ויאמרו של־קיסר׃
Luk 20:25  ויאמר אליהם לכן תנו לקיסר את־אשר לקיסר ולאלהים את־אשר לאלהים׃
Luk 20:26  ולא יכלו ללכדו בדבר לפני העם ויתמהו על־מענהו ויחרישו׃
Luk 20:27  ויקרבו אנשים מן־הצדוקים האמרים אין תחית המתים וישאלהו לאמר׃
Luk 20:28  מורה משה כתב לנו כי ימות אח בעל אשה ובנים אין־לו ולקח אחיו את־אשתו והקים זרע לאחיו׃
Luk 20:29  והנה היו שבעה אחים והראשון לקח אשה וימת ובנים אין לו׃
Luk 20:30  ויקח אתה השני וימת גם־הוא לא־בנים׃
Luk 20:31  ויקח אתה השלישי וכדבר הזה עשו אף־השבעה ולא־הניחו בנים וימותו׃
Luk 20:32  ובאחרונה מתה גם־האשה׃
Luk 20:33  והנה בתחית המתים למי מהם תהיה לאשה כי־היתה לשבעה לאשה׃
Luk 20:34  ויען ישוע ויאמר אליהם בני העולם הזה ישאו נשים ותנשאנה׃
Luk 20:35  והזכים לעולם הבא ולתחית המתים לא־ישאו נשים ולא תנשאנה׃
Luk 20:36  כי לא־יוכלו למות עוד כי שוים הם למלאכים ובני אלהים המה בהיותם בני התקומה׃
Luk 20:37  וגם־משה רמז בסנה שיקומו המתים בקראו את־יהוה אלהי אברהם אלהי יצחק ואלהי יעקב׃
Luk 20:38  והאלהים לא אלהי המתים הוא כי אם־אלהי החיים כי כלם חיים לו׃
Luk 20:39  ויענו אנשים מן־הסופרים רבי יפה דברת׃
Luk 20:40  ולא־מצאו עוד את־לבם לשאל אותו דבר׃
Luk 20:41  ויאמר אליהם איך יאמרו למשיח שהוא בן־דוד׃
Luk 20:42  ודוד בעצמו אמר בספר תהלים נאם־יהוה לאדני שב לימיני׃
Luk 20:43  עד־אשית איביך הדם לרגליך׃
Luk 20:44  הנה דוד קרא לו אדון ואיך הוא בנו׃
Luk 20:45  ויאמר אל־תלמידיו באזני כל־העם׃
Luk 20:46  הזהרו מן־הסופרים החפצים להתהלך עטופי טלית ואהבים שישאלו בשלומם בשוקים ולשבת ראשנים בבתי כנסיות ולהסב ראשנים בסעודות׃
Luk 20:47  הבלעים את־בתי האלמנות ומאריכים בתפלתם למראה עינים המה משפט גדול יתר מאד ישפטו׃
Luk 21:1  ויבט וירא את־העשירים משימים את־נדבותם בארון האוצר׃
Luk 21:2  וירא גם־אלמנה עניה נתנת בו שתי פרוטות׃
Luk 21:3  ויאמר אמת אגיד לכם כי האלמנה העניה הזאת נתנה יותר מכלם׃
Luk 21:4  כי כל־אלה התנדבו לאלהים מהעדף שלהם והיא ממחסורה נתנה את־כל־אשר היה לה למחיה׃
Luk 21:5  ויהי באמרם למקדש שהוא מהדר באבנים יפות ובמתנות ויאמר׃
Luk 21:6  את אשר אתם ראים הנה ימים באים ולא תשאר אבן על־אבן אשר לא תתפרק׃
Luk 21:7  וישאלהו לאמר רבי מתי אפוא תהיה זאת ומה הוא האות לעת היותה׃
Luk 21:8  ויאמר ראו פן־יתעו אתכם כי רבים יבאו בשמי ואמרו אני הוא והעת קרובה ואתם אל־תלכו אחריהם׃
Luk 21:9  ובשמעכם מלחמות ומהומות אל־תחתו כי היו תהיה־זאת לראשונה אך־עוד קץ למועד׃
Luk 21:10  ויסף דבר אליהם לאמר גוי על־גוי יקום וממלכה על־ממלכה׃
Luk 21:11  והיה רעש גדול כה וכה ורעב ודבר וגם־מוראים ואתות גדלות מן־השמים׃
Luk 21:12  ולפני כל־אלה ישלחו בכם את־ידיהם וירדפו וימסרו אתכם לבתי כנסיות ואל־בתי כלאים ותובאו לפני מלכים ונגידים למען שמי׃
Luk 21:13  והיתה־זאת לכם לעדות׃
Luk 21:14  על־כן שימו בלבכם לבלתי היות דאגים במה תצטדקו׃
Luk 21:15  כי אנכי נתן לכם פה וחכמה אשר לא־יוכלו לעמד לפניה ולדבר נגדה כל־מתקוממיכם׃
Luk 21:16  וגם־תמסרו על־ידי יולדיכם ואחיכם וקרוביכם ורעיכם וימיתו מכם׃
Luk 21:17  והייתם שנואים לכל־אדם למען שמי׃
Luk 21:18  אך לא־יפל משערת ראשכם ארצה׃
Luk 21:19  בתוחלתכם קנו לכם את נפשתיכם׃
Luk 21:20  וכאשר תראו מחנות סובבים את־ירושלים ידע תדעו כי קרב חרבנה׃
Luk 21:21  אז ינוסו אנשי יהודה אל־ההרים ואשר הם בתוכה יצאו ואשר־בפרזות אל־יבואו בה׃
Luk 21:22  כי־ימי נקם המה למלאת כל־הכתוב׃
Luk 21:23  ואוי להרות ולמיניקות בימים ההם כי תהיה צרה גדולה בארץ וקצף על־העם הזה׃
Luk 21:24  ונפלו לפי־חרב והגלו אל־כל־הגוים והיתה ירושלים מרמס לגוים עד אשר־ימלאו עתות הגוים׃
Luk 21:25  והיו אתות בשמש ובירח ובכוכבים ועל־הארץ מצוקה לגוים ומבוכה מהמית הים ומשבריו׃
Luk 21:26  וימוגו בני־האדם מאימה ומחרדת הבאות על־כל־הארץ כי־חילי השמים יתמוטטו׃
Luk 21:27  ואז יראו את־בן־האדם בא בענן בגבורה ובכבוד רב׃
Luk 21:28  וכהחל הדברים האלה לבוא התעודדו ושאו ראשיכם כי־קרבה גאלתכם׃
Luk 21:29  וידבר אליהם במשל לאמר ראו את־התאנה ואת כל־העצים׃
Luk 21:30  כי־תראו אתם מוציאים את־פרחם הלא ידעתם כי קרב הקיץ׃
Luk 21:31  כן גם־אתם בהיות אלה לנגדכם דעו כי קרובה מלכות האלהים׃
Luk 21:32  אמן אמר אני לכם לא יעבר הדור הזה עד כי־יהיו כל־אלה׃
Luk 21:33  השמים והארץ יעברו ודברי לא יעברון׃
Luk 21:34  רק השמרו לכם פן־יכבד לבבכם במשתה ובשכרון ובדאגות המחיה ובא עליכם היום ההוא פתאם׃
Luk 21:35  כי כמו־פח יבוא על כל־הישבים על־פני כל־הארץ׃
Luk 21:36  לכן שקדו בכל־עת והתפללו למען תעצרו־כח להמלט מכל־אלה העתידות לבוא והתיצבתם לפני בן־האדם׃
Luk 21:37  ויהי מלמד יומם במקדש ובלילה יצא אל־ההר הוא הר הזיתים ללון׃
Luk 21:38  וכל־העם השכימו לבוא אליו במקדש לשמע אותו׃
Luk 22:1  ויקרב חג המצות הוא חג הפסח׃
Luk 22:2  וראשי הכהנים והסופרים מבקשים איך יהרגהו כי יראו מפני העם׃
Luk 22:3  והשטן נכנס ביהודה הנקרא איש־קריות והוא אחד משנים העשר׃
Luk 22:4  וילך ויועץ עם־ראשי הכהנים והשרים איך ימסרנו בידם׃
Luk 22:5  וישמחו ויאתו לתת־לו כסף׃
Luk 22:6  ויבטח אתם ויבקש תואנה למסרו אליהם בסתר ולא־בפני ההמון׃
Luk 22:7  ויבא יום המצות אשר יזבח־בו הפסח׃
Luk 22:8  וישלח את־פטרוס ואת־יוחנן לאמר לכו והכינו לנו את־הפסח ונאכלה׃
Luk 22:9  ויאמרו אליו איפה תחפץ ונכין אותו׃
Luk 22:10  ויאמר אליהם הנה אתם באים העירה ופגע אתכם איש נשא צפחת מים לכו אחריו אל־הבית אשר יבוא בו׃
Luk 22:11  ואמרתם אל־בעל הבית כה אמר־לך הרב איה המלון אשר אכלה־שם את־הפסח עם־תלמידי׃
Luk 22:12  והוא יראה אתכם עליה גדולה מצעה שם תכינו׃
Luk 22:13  וילכו וימצאו כאשר דבר אליהם ויכינו את־הפסח׃
Luk 22:14  ויהי כאשר הגיעה השעה ויסב הוא ושנים־עשר השליחים אתו׃
Luk 22:15  ויאמר אליהם נכסף נכספתי לאכל אתכם את־הפסח הזה לפני ענותי׃
Luk 22:16  כי־אמר אני לכם לא אכל אותו עוד עד כי־ימלא במלכות האלהים׃
Luk 22:17  ויקח את־הכוס ויברך ויאמר קחו אתה וחלקו׃
Luk 22:18  כי־אמר אני לכם שתה לא אשתה מעתה מפרי הגפן עד כי־תבוא מלכות האלהים׃
Luk 22:19  ויקח את־הלחם ויברך ויבצע ויתן להם ויאמר זה גופי הנתן בעדכם זאת עשו לזכרי׃
Luk 22:20  וכן גם־את־הכוס אחר הסעודה לאמר זו הכוס היא הברית החדשה בדמי הנשפך בעדכם׃
Luk 22:21  אך הנה יד־המסר אותי אתי על־השלחן׃
Luk 22:22  כי הן בן־האדם הלך כאשר נחרץ עליו אבל אוי לאיש ההוא אשר על־ידו ימסר׃
Luk 22:23  והם החלו לחקר איש את־רעהו מי־הוא זה מהם אשר יעשה־זאת׃
Luk 22:24  וגם־מריבה היתה ביניהם מי יחשב הגדול בהם׃
Luk 22:25  ויאמר אליהם מלכי הגוים רדים בהם ושליטיהם עשי חסד יקרא להם׃
Luk 22:26  ואתם לא־כן כי הגדול בכם יהיה כצעיר והמנהיג כמשרת׃
Luk 22:27  כי מי הגדול המסב או המשרת הלא המסב ואני הנני בתוככם כמו המשרת׃
Luk 22:28  ואתם הם העמדים עמי עד־עתה בנסיונתי׃
Luk 22:29  לכן אני מנחיל אתכם המלכות כאשר הנחילני אבי׃
Luk 22:30  למען תאכלו ותשתו על־שלחני במלכותי וישבתם על־כסאות לשפט את־שנים עשר שבטי ישראל׃
Luk 22:31  ויאמר האדון שמעון שמעון הנה שאל לו השטן לזרות אתכם כחטים׃
Luk 22:32  ואני התפללתי בעדך אשר לא־תכלה אמונתך ואתה כאשר תשוב בתשובה חזק את־אחיך׃
Luk 22:33  ויאמר אליו אדני הנני נכון ללכת אתך גם לבית האסורים גם למות׃
Luk 22:34  ויאמר אני אמר לך פטרוס לא־יקרא תרנגל היום עד כי־כחשת בי שלש פעמים לאמר לא ידעתיו׃
Luk 22:35  ויאמר אליהם כאשר שלחתי אתכם בלי־כיס ותרמיל ונעלים החסרתם דבר ויאמרו לא חסרנו כל׃
Luk 22:36  ויאמר אליהם אכן עתה אשר־לו כיס ישאהו וכן גם־את־התרמיל ואשר אין־לו הוא ימכר את־בגדו ויקנה חרב׃
Luk 22:37  כי־אמר אני לכם שצריך עוד שימלא בי הכתוב הזה ואת־פשעים נמנה כי גם־הכתוב עלי בא עד־קצו׃
Luk 22:38  ויאמרו אדנינו הנה־פה שתי חרבות ויאמר אליהם די׃
Luk 22:39  ויצא וילך כיום ביום אל־הר הזיתים וילכו אחריו גם־תלמידיו׃
Luk 22:40  ויבא אל־המקום ויאמר אליהם התפללו שלא תבאו לידי נסיון׃
Luk 22:41  והוא נפרד מהם הרחק כקלע אבן ויכרע על־ברכיו ויתפלל לאמר׃
Luk 22:42  אבי אם־תרצה להעביר מעלי את־הכוס הזאת אך אל־יהי כרצוני כי אם־כרצונך׃
Luk 22:43  וירא אליו מלאך מן־השמים ויחזקהו׃
Luk 22:44  וחבלי־מות באו עליו ויוסף להתפלל בחזקה ותהי זעתו כנטפי דם ירדים לארץ׃
Luk 22:45  ויקם מהתפלל ויבא אל־התלמידים וירא והנם ישנים מיגון׃
Luk 22:46  ויאמר אליהם למה תישנו קומו והתפללו שלא תבאו לידי נסיון׃
Luk 22:47  עודנו מדבר והנה המון עם ואחד משנים העשר הנקרא יהודה הלך לפניהם ויקרב אל־ישוע לנשק־לו׃
Luk 22:48  ויאמר אליו ישוע יהודה הבנשיקה אתה מוסר את־בן־האדם׃
Luk 22:49  והאנשים אשר אתו ראו את אשר יהיה ויאמרו אליו אדנינו הנכה בחרב׃
Luk 22:50  ויך אחד מהם את־עבד הכהן הגדול ויקצץ את־אזנו הימנית׃
Luk 22:51  ויען ישוע ויאמר רב עתה הרפו ויגע באזנו וירפאהו׃
Luk 22:52  ויאמר ישוע אל ראשי הכהנים ושרי המקדש והזקנים אשר באו עליו לאמר כצאת על־פריץ יצאתם עלי בחרבות ובמקלות׃
Luk 22:53  ואנכי הייתי עמכם במקדש יום יום ולא־שלחתם ידכם בי ואולם זאת שעתכם וזה שלטון החשך׃
Luk 22:54  ויתפשו אותו ויוליכהו ויביאהו בית הכהן הגדול ופטרוס הלך אחריו מרחוק׃
Luk 22:55  ויהי כי־בערו אש בתוך החצר וישבו יחדו וישב גם־פטרוס בתוכם׃
Luk 22:56  ותראהו שפחה אחת יושב נגד האור ותבט־בו ותאמר גם־זה היה עמו׃
Luk 22:57  ויכחש־בו ויאמר אשה לא ידעתיו׃
Luk 22:58  ועוד מעט ויראהו איש אחר ויאמר גם־אתה מהם ויאמר פטרוס בן־אדם לא מהם אנכי׃
Luk 22:59  ואחרי עבר כשעה אחת טען איש אחר לאמר אמנם גם־זה היה עמו כי־גלילי גם־הוא׃
Luk 22:60  ויאמר פטרוס בן־אדם לא ידעתי מה אתה אמר ועודנו מדבר והתרנגול קרא׃
Luk 22:61  ויפן האדון ויבט אל־פטרוס ויזכר פטרוס את־דבר האדון אשר דבר אליו לאמר בטרם יקרא התרנגל תכחש־בי שלש פעמים׃
Luk 22:62  ויצא פטרוס החוצה וימרר בבכי׃
Luk 22:63  והאנשים אשר אחזו את־ישוע התעללו בו ויכהו׃
Luk 22:64  ויחפו את־ראשו ויכהו על־פניו וישאלהו לאמר הנבא מי הוא המכה אותך׃
Luk 22:65  ועוד גדופים אחרים הרבו עליו׃
Luk 22:66  ובהית הבקר נקהלו זקני העם וראשי הכהנים והסופרים ויעלהו לפני סנהדרין שלהם ויאמרו אם המשיח אתה הגד־לנו׃
Luk 22:67  ויאמר אליהם אם־אגיד לכם לא תאמינו׃
Luk 22:68  ואם־אשאל לא־תשיבו דבר ולא תשלחוני׃
Luk 22:69  אבל מעתה יהיה בן־האדם ישב לימין גבורת האלהים׃
Luk 22:70  ויאמרו כלם האתה אפוא הוא בן־האלהים ויאמר אליהם אתם אמרתם כי־אני הוא׃
Luk 22:71  ויאמרו מה־לנו עוד לבקש עדים הלא באזנינו שמענוה מפיו׃
Luk 23:1  ויקם כל־קהלם ויוליכהו אל־פילטוס׃
Luk 23:2  ויחלו לדבר עליו שטנה לאמר את־זה מצאנו מסית את־העם ומנע אותו מתת מס לקיסר באמרו כי הוא מלך המשיח׃
Luk 23:3  וישאלהו פילטוס לאמר האתה מלך היהודים ויען ויאמר אתה אמרת׃
Luk 23:4  ויאמר פילטוס אל־ראשי הכהנים ואל־המון העם לא־מצאתי אשמה באיש הזה׃
Luk 23:5  והם התאמצו לדבר מדיח הוא את־העם בלמדו בכל־יהודה החל מן־הגליל ועד־הנה׃
Luk 23:6  ויהי כשמע פילטוס את־שם הגליל וישאל אם־הוא איש גלילי׃
Luk 23:7  וכאשר ידע כי־מממשלת הורדוס הוא שלחו אל־הורדוס אשר היה גם־הוא בירושלים בימים האלה׃
Luk 23:8  וישמח הורדוס עד־מאד כראותו את־ישוע כי מימים רבים התאוה לראת אתו כי־שמע את־שמעו ויקו לראת אות אשר יעשה׃
Luk 23:9  וירב לשאל אותו והוא לא־השיב אתו דבר׃
Luk 23:10  ויעמדו ראשי הכהנים והסופרים ויתחזקו לדבר עליו שטנה׃
Luk 23:11  ויבז אתו הורדוס הוא וצבאותיו ויהתל־בו וילבש אותו בגד זהורית וישלחהו אל־פילטוס׃
Luk 23:12  ביום ההוא נעשו פילטוס והורדוס אהבים זה לזה כי לפנים איבה ביניהם׃
Luk 23:13  ויקרא פילטוס את־ראשי הכהנים ואת־השרים ואת־העם׃
Luk 23:14  ויאמר אליהם הבאתם לפני את־האיש הזה כמסית את־העם והנה אנכי חקרתיו לעיניכם ולא מצאתי באיש הזה כל־אשמה מן־הדברים אשר אתם טוענים אתו׃
Luk 23:15  וגם־הורדוס לא מצא כי השיבו אלינו והנה אין־חטא מות לאיש הזה׃
Luk 23:16  על־כן איסרנו ואתירנו׃
Luk 23:17  ולו היה להתיר להם חבוש אחד בימי החג׃
Luk 23:18  ויצעקו כל־המונם ויאמרו הסר את־זה והתר לנו את בר־אבא׃
Luk 23:19  והוא היה אסור בית הכלא על־דבר מרד אשר־נהיה בעיר ועל־רצח׃
Luk 23:20  ויסף פילטוס וידבר אליהם כי חפץ להתיר את־ישוע׃
Luk 23:21  והמה קראו לאמר הצלב אותו הצלב׃
Luk 23:22  ויאמר אליהם פעם שלישית מה עשה זה רעה כל־משפט מות לא־מצאתי בו על־כן איסרנו ואתירנו׃
Luk 23:23  ויפצרו בו בקול גדול ויבקשו אשר יצלב ויחזק קולם וקול ראשי הכהנים׃
Luk 23:24  ויגזר פילטוס אשר תעשה בקשתם׃
Luk 23:25  ויתר להם את־הנתון בבית האסורים על־דבר־מרד ורצח את אשר שאלו ואת־ישוע נתן להם לעשות בו כרצונם׃
Luk 23:26  וכאשר הוליכהו משם ויחזיקו באיש אחד הבא מן־השדה ושמו שמעון איש קוריני וישימו עליו את־הצלוב לשאת אחרי ישוע׃
Luk 23:27  וילכו אחריו המון עם־רב והמון נשים והנה ספדות ומקוננות עליו׃
Luk 23:28  ויפן ישוע ויאמר אליהן בנות ירושלים אל־תבכינה עלי כי־על־נפשכן בכינה ועל־בניכן׃
Luk 23:29  כי הנה ימים באים ואמרו אשרי העקרות ואשרי המעים אשר לא ילדו ואשרי השדים אשר לא היניקו׃
Luk 23:30  אז יאמרו אל־ההרים נפלו עלינו ואל־הגבעות כסונו׃
Luk 23:31  כי אם־ככה יעשו בעץ הלח מה־יעשה ביבש׃
Luk 23:32  וגם־שנים אחרים אנשי רשע מוצאים למות אתו׃
Luk 23:33  ויהי כאשר באו אל־המקום הנקרא גלגלתא ויצלבו אתו שם ואת־אנשי הרשע אחד מימינו ואחד משמאלו׃
Luk 23:34  ויאמר ישוע אבי סלח להם כי אינם ידעים מה הם עשים ויחלקו בגדיו להם ויפילו גורל׃
Luk 23:35  והעם עמד וראה וילעיגו־לו השרים לאמר את־אחרים הושיע יושע־נא נפשו אם־הוא המשיח בחיר האלהים׃
Luk 23:36  ויהתלו בו אנשי הצבא ויגשו ויביאו לו חמץ׃
Luk 23:37  ויאמרו אם־אתה הוא מלך היהודים הושע נפשך׃
Luk 23:38  וגם־מכתב היה ממעל לו בכתב יוני ורומי ועברי זה הוא מלך היהודים׃
Luk 23:39  ואחד מאנשי הרשע התלוים גדף אתו לאמר הלא אתה המשיח הושע עצמך ואתנו׃
Luk 23:40  ויען האחר ויגער־בו לאמר הלא תירא את־האלהים כי ענשו ענשך׃
Luk 23:41  והנה אנחנו כמשפט כי לקחנו כגמול ידינו והאיש הזה לא־עשה מאומה רע׃
Luk 23:42  ויאמר אל־ישוע זכרני־נא אדני בבאך במלכותך׃
Luk 23:43  ויאמר ישוע אליו אמן אמר אני לך כי היום תהיה עמדי בגן־עדן׃
Luk 23:44  ויהי כשעה הששית והנה־חשך על־כל־הארץ עד השעה התשיעית׃
Luk 23:45  ויחשך השמש ופרכת ההיכל נקרעה לשנים קרעים׃
Luk 23:46  ויקרא ישוע בקול גדול ויאמר אבי בידך אפקיד רוחי ויהי ככלותו לדבר ויפח נפשו׃
Luk 23:47  וירא שר־המאה את אשר נהיתה ויתן כבוד לאלהים ויאמר אכן האיש הזה צדיק היה׃
Luk 23:48  וכל־המון העם אשר התאספו לראות המראה הזה בהביטם אל־כל־אשר נעשה תופפו על־לבם וישובו׃
Luk 23:49  וכל־מידעיו עמדו מרחוק וגם־הנשים אשר הלכו אתו מן־הגליל ועיניהן ראות את־אלה׃
Luk 23:50  והנה־איש ושמו יוסף והוא מן־היעצים איש טוב וצדיק מן־הרמתים עיר היהודים׃
Luk 23:51  אשר לא־נטה אחרי עצתם ופעלם והוא מחכה למלכות האלהים׃
Luk 23:52  ויגש אל־פילטוס וישאל ממנו את גוית ישוע׃
Luk 23:53  ויורד אתה ויכרכה בסדינים וישימה בקבר חצוב בסלע אשר עדן לא הושם־בו אדם׃
Luk 23:54  והיום ערב שבת והשבת הגיעה׃
Luk 23:55  ומן־הנשים אשר באו אתו מן־הגליל הלכות אחריו ותראינה את־הקבר ואת אשר הושם־בו גויתו׃
Luk 23:56  ותשבנה ויכינו סמים ומרקחות ובשבת שבתו כמצוה׃
Luk 24:1  ובאחד בשבת לפני עלות השחר באו אל־הקבר ותביאינה את־הסמים אשר הכינו ועמהן נשים אחרות׃
Luk 24:2  ותראינה והנה האבן גלולה מן־הקבר׃
Luk 24:3  ותבאנה אל־תוכו ולא מצאו את־גוית האדון ישוע׃
Luk 24:4  ויהי הנה נבכות על־הדבר הזה והנה שני אנשים עמדו עליהן ולבושיהם מזהירים׃
Luk 24:5  ויפל פחד עליהן ותשתחוינה פניהן ארצה ויאמרו אליהן מה־תבקשנה את־החי בין המתים׃
Luk 24:6  איננו פה כי קם זכרנה את אשר־דבר אליכן בעודנו בגליל לאמר׃
Luk 24:7  כי צריך בן־האדם להמסר לידי אנשים חטאים ולהצלב וביום השלישי קום יקום׃
Luk 24:8  ותזכרנה את־דבריו׃
Luk 24:9  ותשבנה מן־הקבר ותגדנה את כל־הדברים האלה לעשתי העשר ולכל־הנשארים׃
Luk 24:10  ואלה הן אשר הגידו אל־השליחים את־הדברים האלה מרים המגדלית ויוחנה ומרים אם יעקב והאחרות׃
Luk 24:11  ודבריהן היו כדברי־ריק בעיניהם ולא האמינו להן׃
Luk 24:12  ויקם פטרוס וירץ אל־הקבר וישקף ולא־ראה כי אם־התכריכים מנחים שם וישב למקומו משתומם על־אשר נהיה׃
Luk 24:13  והנה שנים מהם היו הלכים בעצם היום הזה אל־כפר אחד הרחק מירושלים כששים ריס ושמו עמאוס׃
Luk 24:14  והם נדברו איש אל־רעהו על־כל־הקרות האלה׃
Luk 24:15  ויהי הם מדברים ומתוכחים יחד והנה ישוע עצמו נגש וילך אתם׃
Luk 24:16  ועיניהם אחוזות ולא יכירהו׃
Luk 24:17  ויאמר אליהם מה הדברים האלה אשר אתם נשאים ונתנים בהם יחדו בדרך ויעמדו ופניהם זעפים׃
Luk 24:18  ויען אחד מהם ושמו קליופס ויאמר אליו האתה לבדך גר בירושלים ולא ידעת את־אשר נעשה בתוכה בימים האלה׃
Luk 24:19  ויאמר אליהם ומה היא ויגידו אליו מעשה ישוע הנצרי אשר היה איש נביא גבור בפעל ובאמר לפני האלהים ולפני כל־העם׃
Luk 24:20  וכהנינו הגדולים וזקנינו הסגירהו למשפט־מות ויצלבהו׃
Luk 24:21  ואנחנו קוינו כי זה־הוא העתיד לגאל את־ישראל ועתה זה שלשת ימים היום מאז נעשו אלה׃
Luk 24:22  אלא שגם־נשים מקרבנו החרידנו אשר־קדמו בבקר לבא אל־הקבר׃
Luk 24:23  ולא מצאו את־גויתו ותבאנה ותגדנה כי ראו גם־מראה מלאכים האמרים כי־הוא חי׃
Luk 24:24  וילכו אנשים משלנו אל־הקבר וימצאו כאשר אמרו הנשים ואותו לא ראו׃
Luk 24:25  ויאמר אליהם הוי חסרי דעת וכבדי לב מהאמין בכל אשר־דברו הנביאים׃
Luk 24:26  הלא על־המשיח היה לסבל את־כל־זאת ולהכנס בכבודו׃
Luk 24:27  ויחל ממשה ומכל־הנביאים ויבאר להם את־כל־הכתובים הנאמרים עליו׃
Luk 24:28  ויקרבו אל־הכפר אשר־הם הלכים שמה וישם פניו ויהי כהלך לו לדרכו׃
Luk 24:29  ויפצרו־בו לאמר שבה אתנו כי עת־ערב הגיע ונטה היום ויבא הביתה לשבת אתם׃
Luk 24:30  ויהי כאשר הסב עמהם ויקח את־הלחם ויברך ויבצע ויתן להם׃
Luk 24:31  ותפקחנה עיניהם ויכירהו והוא חמק עבר מעיניהם׃
Luk 24:32  ויאמרו איש אל־רעהו הלא בער היה לבבנו בקרבנו בדברו אלינו בדרך ויפתר־לנו את הכתובים׃
Luk 24:33  ויקומו בשעה ההיא וישובו ירושלים וימצאו את־עשתי העשר ואת־אשר אתם והם נקהלים יחד׃
Luk 24:34  ואמרים אכן קם האדון מן־המתים ונראה אל־שמעון׃
Luk 24:35  ויספרו גם־הם את אשר קרם בדרך ואת אשר הכירהו בבציעת הלחם׃
Luk 24:36  עודם מדברים כדברים האלה וישוע עצמו עמד בתוכם ויאמר אליהם שלום לכם׃
Luk 24:37  והמה חתו ונבעתו ויחשבו כי־רוח הם ראים׃
Luk 24:38  ויאמר אליהם מה־לכם כי תבהלו ולמה תעלינה מחשבות בלבבכם׃
Luk 24:39  ראו את־ידי ואת־רגלי כי אנכי הוא מששוני וראו כי רוח אין לו בשר ועצמות כאשר אתם ראים בי׃
Luk 24:40  ויהי כאשר דבר את־הדברים האלה הראה אתם את ידיו ואת רגליו׃
Luk 24:41  והם עוד לא האמינו משמחה ויתמהו ויאמר אליהם היש־לכם פה אכל׃
Luk 24:42  ויתנו לו חתיכת דג צלוי (ומעט צוף דבש)׃
Luk 24:43  ויקח ויאכל לעיניהם׃
Luk 24:44  ויאמר אליהם אלה הם הדברים אשר דברתי אליכם בעוד היותי עמכם כי המלא ימלא כל־הכתוב עלי בתורת משה ובנביאים ובתהלים׃
Luk 24:45  אז פתח את־לבם להבין את־הכתובים׃
Luk 24:46  ויאמר אליהם כן כתוב וכן נגזר אשר יענה המשיח ויקום מן־המתים ביום השלישי׃
Luk 24:47  ואשר תקרא בשמו תשובה וסליחת החטאים בכל־הגוים החל מירושלים׃
Luk 24:48  ואתם עדי הדברים האלה׃
Luk 24:49  והנני שולח לכם את הבטחת אבי ואתם שבו בעיר ירושלים עד כי־תלבשו עז ממרום׃
Luk 24:50  ויוציאם אל־מחוץ לעיר עד־בית היני וישא את־ידיו ויברכם׃
Luk 24:51  ויהי בברכו אתם ויפרד מעליהם וינשא השמימה׃
Luk 24:52  והם השתחוו־לו וישובו לירושלים בשמחה גדולה׃
Luk 24:53  ויהיו תמיד במקדש מהללים ומברכים את־האלהים אמן׃


\end{document}