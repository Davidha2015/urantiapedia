\begin{document}

\title{הבשורה על-פי יוחנן}


\chapter{1}

\par 1 בראשית היה הדבר והדבר היה את האלהים ואלהים היה הדבר׃
\par 2 הוא היה בראשית את האלהים׃
\par 3 הכל נהיה על־ידו ומבלעדיו לא נהיה כל־אשר נהיה׃
\par 4 בו היו חיים והחיים היו אור לבני האדם׃
\par 5 והאור האיר בחשך והחשך לא השיגו׃
\par 6 ויהי איש שלוח מאת האלהים ושמו יוחנן׃
\par 7 הוא בא לעדות להעיד על־האור למען יאמינו כלם על־ידו׃
\par 8 הוא לא־היה האור כי אם־להעיד על־האור׃
\par 9 האור האמתי המאיר לכל־אדם אשר בא אל־העולם׃
\par 10 בעולם היה ועל־ידו נהיה העולם והעולם לא ידעו׃
\par 11 הוא בא בשלו ואשר־המה לו לא קבלהו׃
\par 12 והמקבלים אתו המאמינים בשמו נתן־עז למו להיות בנים לאלהים׃
\par 13 אשר לא מדם ולא מחפץ הבשר אף לא־מחפץ גבר נולדו כי אם־מאלהים׃
\par 14 והדבר נהיה בשר וישכן בתוכנו ונחזה כבודו ככבוד בן יחיד לאביו רב־חסד ואמת׃
\par 15 ויוחנן העיד עליו ויקרא לאמר הנה זה הוא אשר אמרתי הבא אחרי היה לפני כי קדם־לי היה׃
\par 16 וממלואו לקחנו כלנו חסד על־חסד׃
\par 17 כי התורה נתנה ביד־משה והחסד והאמת באו על־ידי ישוע המשיח׃
\par 18 את האלהים לא־ראה איש מעולם הבן היחיד אשר בחיק האב הוא הודיע׃
\par 19 וזאת עדות יוחנן בשלח היהודים כהנים ולוים מירושלים לשאל אתו מי אתה׃
\par 20 והוא הודה ולא כחש ויודה לאמר לא המשיח אני׃
\par 21 ויאמרו אליו ומי אתה האליהו אתה ויאמר אינני האתה הנביא ויען לא׃
\par 22 ויאמרו אליו מי־זה אתה למען נשיב את־שלחינו דבר מה־תאמר לנפשך׃
\par 23 ויאמר אני קול קורא במדבר פנו דרך יהוה כאשר אמר ישעיהו הנביא׃
\par 24 והשלוחים באו מן־הפרושים׃
\par 25 וישאלהו ויאמרו אליו מדוע אפוא מטביל אתה אם־אינך המשיח ולא אליהו ולא הנביא׃
\par 26 ויען אתם יוחנן ויאמר אנכי מטביל במים ובתוככם עומד אשר לא ידעתם אתו׃
\par 27 הוא הבא אחרי אשר היה לפני ואני נקלתי מהתיר שרוך נעליו׃
\par 28 וזאת היתה בבית אניה מעבר לירדן אשר יוחנן מטביל שם׃
\par 29 ויהי ממחרת וירא יוחנן את־ישוע בא אליו ויאמר הנה שה האלהים הנשא חטאת העולם׃
\par 30 זה הוא אשר אמרתי אחרי יבא איש אשר היה לפני כי קדם־לי היה׃
\par 31 ואני לא ידעתיו כי אם־בעבור יגלה בישראל באתי אני לטבל במים׃
\par 32 ויעד יוחנן ויאמר חזיתי הרוח כדמות יונה ירדת משמים ותנח עליו׃
\par 33 ואני לא ידעתיו והשלח אתי לטבל במים הוא אמר אלי את אשר־תראה הרוח ירדת ונחה עליו הנה זה הוא אשר יטבל ברוח הקדש׃
\par 34 ואני ראיתי ואעידה כי זה הוא בן־האלהים׃
\par 35 ויהי ממחרת ויסף יוחנן ויעמד ועמו שנים מתלמידיו׃
\par 36 ויבט אל־ישוע והוא מתהלך ויאמר הנה שה האלהים׃
\par 37 ושני תלמידיו שמעו את־דברו וילכו אחרי ישוע׃
\par 38 ויפן ישוע אחריו וירא אתם הלכים אחריו ויאמר אליהם׃
\par 39 מה־תבקשו ויאמרו אליו רבי איפה תלין׃
\par 40 ויאמר אליהם באו וראו ויבאו ויראו את־מקום מלונו וישבו עמו ביום ההוא והעת כשעה העשירית׃
\par 41 ואנדרי אחי שמעון פטרוס היה אחד מן־השנים אשר שמעו מאת יוחנן וילכו אחריו׃
\par 42 הוא מצא ראשונה את שמעון אחיו ויאמר אליו מצאנו את־המשיח׃
\par 43 ויביאהו אל־ישוע ויהי כהביט אליו ישוע ויאמר שמעון בן־יוחנן לך יקרא כיפא והוא ביונית פטרוס׃
\par 44 ויהי ממחרת ויואל ישוע לצאת הגלילה וימצא את־פילפוס ויאמר אליו לך אחרי׃
\par 45 ופילפוס מבית־צידה עיר אנדרי ופטרוס׃
\par 46 ויפגע פילפוס את־נתנאל ויאמר אליו מצאנו את אשר כתב משה בספר התורה והנביאים את־ישוע בן־יוסף מנצרת׃
\par 47 ויאמר אליו נתנאל המנצרת יצא טוב ויאמר אליו בא וראה׃
\par 48 וירא ישוע את־נתנאל בא לקראתו ויאמר עליו הנה באמת בן־ישראל אשר אין־בו רמיה׃
\par 49 ויאמר אליו נתנאל איך ידעתני ויען ישוע ויאמר לו בטרם קרא לך פילפוס ואתה תחת התאנה אנכי ראיתיך׃
\par 50 ויען נתנאל ויאמר אליו רבי אתה בן־אלהים אתה הוא מלך ישראל׃
\par 51 ויען ישוע ויאמר אליו יען אשר הגדתי לך כי־תחת התאנה ראיתיך האמנת הנה גדלות מאלה תראה׃ (1:52) ויאמר אליו אמן אמן אני אמר לכם מעתה תראו השמים נפתחים ומלאכי אלהים עלים וירדים על בן־האדם׃

\chapter{2}

\par 1 וביום השלישי היתה חתנה בקנה אשר בגליל ושם אם ישוע׃
\par 2 וישוע ותלמידיו גם־הם היו מן־הקרואים אל־החתנה׃
\par 3 ויהי כאשר כלה היין ותאמר אם ישוע אליו אין להם יין׃
\par 4 ויאמר אליה ישוע מה־לי ולך אשה עתי עדין לא־באה׃
\par 5 ותאמר אמו אל־המשרתים כל־אשר יאמר לכם תעשו׃
\par 6 ושם ששה כדי־אבן ערוכים כמשפט היהודים לטהרתם שתים או־שלש בתים יכיל כל־אחד׃
\par 7 ויאמר אליהם ישוע מלאו הכדים מים וימלאום עד־למעלה׃
\par 8 ויאמר שאבו־נא והביאו אל־רב המסבה ויביאו׃
\par 9 ויטעם ראש המסבה את־המים אשר נהפכו ליין ולא ידע מאין הוא והמשרתים אשר־שאבו את־המים ידעו ויקרא ראש־המסבה אל־החתן׃
\par 10 ויאמר אליו כל־איש יתן בראשונה את־היין הטוב ואחרי שתותם לרויה יתן להם את־הגרוע ואתה צפנת היין הטוב עד־עתה׃
\par 11 זאת ראשית האתות אשר עשה ישוע בקנה אשר בארץ הגליל ויגל את־כבודו ויאמינו בו תלמידיו׃
\par 12 ויהי אחרי־כן וירד אל־כפר־נחום הוא ואמו ואחיו ותלמידיו ולא ארכו להם שם הימים׃
\par 13 ויקרבו ימי חג־הפסח אשר ליהודים ויעל ישוע ירושלים׃
\par 14 וימצא במקדש מכרי בקר וצאן ובני יונה ופרטי הכסף ישבים שם׃
\par 15 ויקח חבלים ויעבתם לשוט ויגרש כלם מן־המקדש ואת הצאן ואת הבקר ויפזר את־מעות השלחנים ויהפך שלחנתיהם׃
\par 16 ואל־מכרי היונים אמר הוציאו אלה מזה ואל־תעשו את־בית אבי לבית מסחר׃
\par 17 ויזכרו תלמידיו את־הכתוב כי־קנאת ביתך אכלתני׃
\par 18 ויענו היהודים ויאמרו אליו אי־זו אות תראנו שתעשה כזאת׃
\par 19 ויען ישוע ויאמר אליהם הרסו את־ההיכל הזה ובשלשה ימים אקימנו׃
\par 20 ויאמרו היהודים הנה ארבעים ושש שנה נבנה ההיכל הזה ואתה בשלשה ימים תקימנו׃
\par 21 והוא דבר על־היכל גויתו׃
\par 22 ואחרי קומו מן־המתים זכרו תלמידיו כי־זאת אמר להם ויאמינו בכתוב ובדבר אשר־דבר ישוע׃
\par 23 ויהי בהיתו בירושלים בחג־הפסח ויאמינו רבים בשמו כי ראו האתות אשר עשה׃
\par 24 והוא ישוע לא האמין להם על־אשר ידע את־כלם׃
\par 25 ולא הצטרך לעדות איש על־האדם כי הוא ידע מה־בקרב האדם׃

\chapter{3}

\par 1 ובפרושים איש נקדימון שמו קצין היהודים׃
\par 2 ויבא אל־ישוע לילה ויאמר אליו רבי ידענו כי אתה מורה מאת אלהים באת כי לא־יוכל איש לעשות האתות אשר אתה עשה בלתי אם־האלהים עמו׃
\par 3 ויען ישוע ויאמר אליו אמן אמן אני אמר לך אם־לא יולד איש מלמעלה לא־יוכל לראות את־מלכות האלהים׃
\par 4 ויאמר אליו נקדימון איך יולד אדם והוא זקן היוכל לשוב אל־בטן אמו ויולד׃
\par 5 ויען ישוע אמן אמן אני אמר לך אם־לא יולד איש מן־המים והרוח לא־יוכל לבוא אל־מלכות האלהים׃
\par 6 הנולד מן־הבשר בשר הוא והנולד מן־הרוח רוח הוא׃
\par 7 אל־תתמה על־אמרי לך כי עליכם להולד מלמעלה׃
\par 8 הרוח באשר יחפץ שם הוא נשב ואתה תשמע את־קולו ולא תדע מאין בא ואנה הוא הולך כן כל־הנולד מן־הרוח׃
\par 9 ויען נקדימון ויאמר אליו איכה תהיה כזאת׃
\par 10 ויען ישוע ויאמר אליו רב בישראל אתה וזאת לא ידעת׃
\par 11 אמן אמן אני אמר לך כי את אשר־ידענו נדבר ואת אשר־ראינו נעיד ואתם לא תקבלו עדותנו׃
\par 12 אם הגדתי לכם עניני הארץ ואינכם מאמינים איך תאמינו בהגידי לכם עניני השמים׃
\par 13 ואיש לא־עלה השמימה בלתי אם־אשר ירד מן־השמים בן־האדם אשר הוא בשמים׃
\par 14 וכאשר הגביה משה את־הנחש במדבר כן צריך בן־האדם להנשא׃
\par 15 למען אשר לא יאבד כל־המאמין בו כי אם־יחיה חיי עולם׃
\par 16 כי־אהבה רבה אהב האלהים את־העולם עד־אשר נתן את־בנו את־יחידו למען אשר לא־יאבד כל־המאמין בו כי אם־יחיה חיי עולם׃
\par 17 כי האלהים לא־שלח את־בנו בעולם לדין את־העולם כי אם־למען יושע בו העולם׃
\par 18 המאמין בו לא ידון ואשר לא־יאמין בו כבר נדון כי לא־האמין בשם בן־האלהים היחיד׃
\par 19 וזה הוא הדין כי האור בא אל־העולם ובני האדם אהבו החשך יותר מן־האור כי רעים מעשיהם׃
\par 20 כי כל־פעל עולה שנא את־האור ולא יבא לאור פן־יוכח על־מעשיו׃
\par 21 אבל עשה האמת יבא לאור למען יגלו מעשיו כי נעשו באלהים׃
\par 22 ויהי אחרי הדברים האלה ויבא ישוע ותלמידיו אל־ארץ יהודה וישב־שם עמהם ויטבל׃
\par 23 וגם יוחנן היה טבל בעינון קרוב לשלם כי־שם היו מים לרב ויבאו ויטבלו׃
\par 24 כי עוד לא־נתן יוחנן אל־בית הסהר׃
\par 25 ותהי מחלקת בין תלמידי יוחנן ובין יהודי על־דבר הטהרה׃
\par 26 ויבאו אל־יוחנן ויאמרו אליו רבי האיש אשר היה עמך בעבר הירדן ואשר העידת לו הנו טבל וכלם באים אליו׃
\par 27 ויען יוחנן ויאמר לא־יוכל איש לקחת דבר בלתי אם־נתן־לו מן־השמים׃
\par 28 ואתם עדי אשר אמרתי אינני המשיח רק־שלוח אני לפניו׃
\par 29 אשר־לו הכלה הוא החתן ורע החתן העמד ושמע אתו שמוח ישמח לקול החתן הנה שמחתי זאת עתה שלמה׃
\par 30 הוא יגדל הלוך וגדל ואני אחסר הלוך וחסור׃
\par 31 הבא ממעל נעלה על־כל ואשר מארץ מארץ הוא ומארץ ידבר הבא משמים נעלה על־כל׃
\par 32 ואת אשר ראה ושמע אתו יעיד ואין מקבל עדותו׃
\par 33 ואשר קבל עדותו הוא חתום חתם כי האלהים אמת׃
\par 34 כי אשר שלחו אלהים הוא ידבר דברי אלהים כי־לא במדה נתן אלהים את־הרוח׃
\par 35 האב אהב את־בנו ואת־כל נתן בידו׃
\par 36 כל־המאמין בבן יש־לו חיי עולם ואשר לא יאמין בבן לא יראה חיים כי אם־חרון אף אלהים ישכן עליו׃

\chapter{4}

\par 1 ויהי כאשר נודע לאדון כי שמעו הפרושים אשר ישוע העמיד וגם הטביל תלמידים הרבה מיוחנן׃
\par 2 ואולם ישוע הוא לא הטביל כי אם־תלמידיו׃
\par 3 ויצא מארץ יהודה וילך שנית הגלילה׃
\par 4 ויהי לעבר דרך ארץ שמרון׃
\par 5 ויבא לעיר מערי שמרון ושמה סוכר ממול חלקת השדה אשר־נתן יעקב ליוסף בנו׃
\par 6 ושם באר יעקב וישוע היה עיף מן־הדרך וישב־לו על־הבאר והעת כשעה הששית׃
\par 7 ותבא אשה שמרונית לשאב־מים ויאמר אליה ישוע תני־נא לי לשתות׃
\par 8 כי תלמידיו הלכו העירה לקנות אכל׃
\par 9 ותאמר אליו האשה השמרונית הן יהודי אתה ואיככה תשאל ממני לשתות ואנכי אשה שמרונית כי־לא יתערבו היהודים עם־השמרונים׃
\par 10 ויען ישוע ויאמר אליה לו ידעת את־מתת האלהים ומי זה האמר אליך תני־נא לי לשתות כי עתה שאלת ממנו ונתן לך מים חיים׃
\par 11 ותאמר אליו האשה אדני כלי אין־לך לשאב־בו והבאר עמקה ומאין לך מים חיים׃
\par 12 הגדול אתה מיעקב אבינו אשר נתן־לנו את־הבאר הזאת וישת ממנה הוא ובניו ובעירו׃
\par 13 ויען ישוע ויאמר אליה כל־השתה מן־המים האלה ישוב ויצמא׃
\par 14 ואשר ישתה מן־המים אשר אנכי נתן לו לא יצמא לעולם כי המים אשר אתן־לו יהיו בקרבו למקור מים נבעים לחיי העולם׃
\par 15 ותאמר אליו האשה אדני תנה־לי המים ההם למען אשר לא־אצמא עוד ולא אוסיף לבוא הנה לשאב׃
\par 16 ויאמר אליה ישוע לכי וקראי לאישך ושובי הלום׃
\par 17 ותען האשה ותאמר אין לי איש ויאמר אליה ישוע כן דברת אין לי איש׃
\par 18 כי בעלים חמשה היו לך ואשר עתה לך איננו בעלך לכן אמת הדבר אשר דברת׃
\par 19 ותאמר אליו האשה אדני ראה אנכי כי נביא אתה׃
\par 20 אבותינו השתחוו בהר הזה ואתם אמרים ירושלים היא המקום הנבחר להשתחות שמה׃
\par 21 ויאמר אליה ישוע אשה האמיני לי כי תבוא שעה אשר לא תשתחוו לאב בהר הזה ולא בירושלים׃
\par 22 אתם משתחוים אל־אשר לא ידעתם ואנחנו משתחוים אל־אשר ידענו כי הישועה מן־היהודים היא׃
\par 23 אולם תבוא שעה ועתה היא אשר עבדי אל האמתים ישתחוו לאב ברוח ובאמת כי במשתחוים כאלה חפץ האב׃
\par 24 האלהים רוח הוא והמשתחוים לו צריכים להשתחות ברוח ובאמת׃
\par 25 ותאמר אליו האשה ידעתי כי־יבא המשיח אשר יקרא לו כריסטוס הוא יבוא ויגיד לנו את־כל׃
\par 26 ויאמר אליה ישוע אני המדבר אליך אני הוא׃
\par 27 עוד הוא מדבר כזאת ותלמידיו באו ויתמהו על־דברו עם־אשה ואיש לא אמר־לו מה־תשאל או מה־תדבר עמה׃
\par 28 והאשה עזבה את־כדה ותלך העירה ותאמר אל־האנשים׃
\par 29 באו וראו איש אשר הגיד לי כל־אשר עשיתי אולי זה הוא המשיח׃
\par 30 ויצאו מן־העיר ויבאו אליו׃
\par 31 המה טרם יבאו ותלמידיו בקשו ממנו לאמר אכל־נא אדני׃
\par 32 ויאמר אליהם יש־לי אכל לאכל אשר אתם לא ידעתם׃
\par 33 ויאמרו התלמידים איש אל־רעהו הכי הביא לו איש לאכל׃
\par 34 ויאמר אליהם ישוע מאכלי עשות רצון שלחי ולהשלים מעשהו׃
\par 35 הלא אתם תאמרו עוד ארבעה חדשים והקציר בא הנה אני אמר לכם שאו עיניכם וראו בשדות כי־כבר הלבינו לקציר׃
\par 36 והקוצר יקח שכרו ויאסף תבואה לחיי עולם למען ישמחו יחדו גם הזרע גם הקוצר׃
\par 37 כי בזאת יאמן המשל כי זה זרע ואחר יקצר׃
\par 38 אנכי שלחתי אתכם לקצר את־אשר לא עמלתם בו ואחרים עמלו ואתם נכנסתם בעמלם׃
\par 39 ושמרנים רבים מן־העיר ההיא האמינו בו על־דבר האשה אשר העידה לאמר הוא הגיד לי את־כל־אשר עשיתי׃
\par 40 ויהי כאשר באו אליו השמרנים וישאלו ממנו לשבת אתם וישב שם יומים׃
\par 41 ועוד רבים מהמה האמינו בו בעבור דברו׃
\par 42 ויאמרו אל־האשה מעתה לא־בגלל מאמרך נאמין כי באזנינו שמענו ונדע כי־אמנם זה הוא (המשיח) מושיע העולם׃
\par 43 ויהי מקץ שני הימים ויצא משם ללכת הגלילה׃
\par 44 כי הוא ישוע עצמו העיד אשר אין כבוד לנביא בארץ מולדתו׃
\par 45 ויהי הוא בא ארץ הגליל ויאספהו אנשי הגליל כי ראו את כל־אשר עשה בירושלים בימי החג כי גם־המה עלו לחג את־החג׃
\par 46 ויבא ישוע עוד הפעם אל־קנה אשר בגליל אל־מקום אשר שם המים ליין ויהי איש מעבדי המלך ובנו חלה בכפר־נחום׃
\par 47 ויהי כשמעו כי־בא ישוע מיהודה לארץ הגליל וילך אליו וישאל מאתו לרדת ולרפא את־בנו כי נטה למות׃
\par 48 ויאמר אליו ישוע אם־לא תראו אתות ומופתים לא תאמינו׃
\par 49 ויאמר אליו האיש אשר מעבדי המלך אדני רדה־נא בטרם ימות בני׃
\par 50 ויאמר אליו ישוע לך בנך חי והאיש האמין לדבר אשר־דבר אליו ישוע וילך׃
\par 51 ויהי ברדתו ויפגעו־בו עבדיו ויבשרו אתו כי־חי בנו׃
\par 52 וידרש מאתם את־השעה אשר רוח לו ויאמרו אליו תמול בשעה השביעית רפתה ממנו הקדחת׃
\par 53 וידע אביהו כי היתה השעה אשר אמר־לו ישוע בנך חי ויאמן הוא וכל־ביתו׃
\par 54 זה האות השני אשר עשה ישוע בבאו מיהודה לארץ הגליל׃

\chapter{5}

\par 1 אחר הדברים האלה היה חג ליהודים ויעל ישוע ירושלים׃
\par 2 ובירושלים ברכה על־יד שער הצאן אשר יקראו לה בלשון עברית בית־חסדא ולה חמשה אלמים׃
\par 3 שמה שכבו חולים ועורים ופסחים ויבשי־כח לרב (והמה מיחלים לתנועת המים׃
\par 4 כי מלאך ירד במועדו אל־הברכה וירעש את־מימיה והיה הירד ראשון אל־תוכה אחרי התגעשו המים הוא נרפא מכל־מחלה אשר דבקה בו)׃
\par 5 ושם איש אחד והוא בחליו שלשים ושמנה שנה׃
\par 6 וירא אתו ישוע שכב וידע כי ארכו־לו ימי חליו ויאמר אליו התחפץ להרפא׃
\par 7 ויען החולה אדני אין־איש אתי להשליכני אל־הברכה בהרעש המים ובטרם אבא וירד אחר לפני׃
\par 8 ויאמר אליו ישוע קום שא את־משכבך והתהלך׃
\par 9 וכרגע שב האיש לאיתנו וישא את־משכבו ויתהלך והיום ההוא יום השבת׃
\par 10 ויאמרו היהודים אל־האיש הנרפא שבת היום אסור לך לשאת את־משכבך׃
\par 11 ויען אתם לאמר האיש אשר החלימני הוא אמר אלי שא את־משכבך והתהלך׃
\par 12 וישאלהו מי זה האיש אשר אמר לך שא את־משכבך והתהלך׃
\par 13 והנרפא לא ידע מי הוא כי סר ישוע וילך־לו כי היה המון רב במקום ההוא׃
\par 14 ויהי אחרי־כן וימצאהו ישוע בבית המקדש ויאמר אליו הנה נרפא־לך אל־תוסיף לחטא פן־תאנה אליך רעה גדולה מזאת׃
\par 15 וילך האיש ויגד ליהודים כי־ישוע הוא אשר רפאו׃
\par 16 ועל־כן רדפו היהודים את־ישוע (ויבקשו המיתו) כי־עשה אלה בשבת׃
\par 17 ויען אתם ישוע אבי פעל פעלתו עד־עתה וגם־אנכי פעל׃
\par 18 אז יוסיפו היהודים לבקש את־נפשו כי מלבד אשר חלל את־השבת גם אמר כי האלהים הוא אביו וידמה לאלהים׃
\par 19 ויען ישוע ויאמר אליהם אמן אמן אני אמר לכם לא־יוכל הבן לעשות דבר מנפשו בלתי את אשר־יראה את־אביו עשה כי את־אשר עשה הוא גם־הבן יעשה כמהו׃
\par 20 כי האב אהב את־הבן ומורה אתו כל אשר יעשה ועוד מעשים גדולים מאלה יורהו למען תתמהו׃
\par 21 כי כאשר האב יעיר ויחיה את־המתים כן גם־הבן יחיה את־אשר יחפץ׃
\par 22 כי האב לא־ידין איש כי אם־נתן המשפט כלו ביד הבן למען יכבדו כלם את־הבן כאשר יכבדו את־האב׃
\par 23 מי אשר לא־יכבד את־הבן גם את־האב אשר שלחו איננו מכבד׃
\par 24 אמן אמן אני אמר לכם השמע דברי ומאמין לשלחי יש־לו חיי עולם ולא יבא במשפט כי־עבר ממות לחיים׃
\par 25 אמן אמן אני אמר לכם כי־תבוא שעה ועתה היא אשר ישמעו המתים את־קול בן־האלהים והשמעים חיה יחיו׃
\par 26 כי כאשר לאב יש חיים בעצמו כן נתן גם־לבן להיות־לו חיים בעצמו׃
\par 27 ואף־שלטן נתן לו לעשות משפט כי בן־אדם הוא׃
\par 28 אל־תתמהו על־זאת כי הנה באה שעה וישמעו כל־שכני קבר את־קולו׃
\par 29 ועלו עשי הטוב לקום לחיים ועשי הרע לקום לדין׃
\par 30 לא אוכל לעשות דבר מנפשי כאשר אשמע כן אשפט ומשפטי צדק כי לא אבקש רצוני כי אם־רצון האב אשר שלחני׃
\par 31 אם־אנכי מעיד עלי עדותי לא נאמנה׃
\par 32 יש אחר המעיד עלי וידעתי כי נאמנה עדותו אשר־הוא מעיד עלי׃
\par 33 אתם שלחתם אל־יוחנן והוא העיד עדות אמת׃
\par 34 ואני לא אקח לי עדות מאדם אך אמרתי זאת למען תושעון׃
\par 35 הוא היה הנר הדלק והמאיר ואתם רציתם לשוש כשעה לאורו׃
\par 36 ולי עדות גדולה מעדות יוחנן המעשים אשר נתן־לי אבי להשלימם המעשים האלה אשר־אני עשה מעידים עלי כי האב שלחני׃
\par 37 והאב אשר שלחני הוא מעיד עלי ואתם את־קולו לא־שמעתם מעולם ותמונתו לא ראיתם׃
\par 38 ודברו איננו שכן בקרבכם כי אינכם מאמינים לשלוחו׃
\par 39 דרשו בכתבים אשר תאמרו שיש לכם חיי עולם בהם והמה המעידים עלי׃
\par 40 ואתם אינכם רוצים לבוא אלי להיות לכם חיים׃
\par 41 לא־אקח כבוד מבני אדם׃
\par 42 אכן ידעתי אתכם כי אין־אהבת אלהים בקרבכם׃
\par 43 אני הנה באתי בשם אבי לא קבלתם אתי ואם־יבא אחר בשם עצמו אתו תקבלו׃
\par 44 איך תוכלו להאמין אתם הלקחים כבוד איש מאת רעהו ואת־הכבוד אשר מאת־האלהים היחיד לא תבקשו׃
\par 45 אל־תחשבו כי אנכי אטען עליכם לפני אבי משה אשר־לו תיחלו הוא הטען עליכם׃
\par 46 כי לו תאמינו למשה גם־לי תאמינו כי הוא כתב עלי׃
\par 47 ואם־לכתביו אינכם מאמינים איך תאמינו לדברי׃

\chapter{6}

\par 1 ויהי אחרי־כן ויצא ישוע אל־עבר ים־הגליל אשר לטיבריה׃
\par 2 וילכו אחריו המון עם־רב כי ראו אותתיו אשר עשה עם־החולים׃
\par 3 ויעל ישוע על־ההר וישב־שם הוא ותלמידיו׃
\par 4 וימי הפסח חג היהודים קרבו לבוא׃
\par 5 וישא ישוע את־עיניו וירא עם־רב בא אליו ויאמר אל־פילפוס מאין נקנה־להם לחם לאכל׃
\par 6 ואך לנסות אתו דבר־זאת כי הוא ידע את־אשר יעשה׃
\par 7 ויען אתו פילפוס לחם במאתים דינר לא־ימצא לקחת להם איש איש מעט׃
\par 8 ויאמר אליו אחד מתלמידיו והוא אנדרי אחי שמעון פטרוס׃
\par 9 הנה אתנו נער אשר־לו חמש ככרות־לחם שערים ושני דגים אך מה־אלה לעם־רב כזה׃
\par 10 ויאמר ישוע צוו את־העם לשבת ארצה וירק דשא לרב היה במקום ההוא וישבו לארץ כחמשת אלפים איש במספר׃
\par 11 ויקח ישוע את־ככרות הלחם ויברך ויתן לתלמידיו והתלמידים נתנו למסבים וככה גם מן־הדגים כאות נפשם׃
\par 12 ויהי כאשר שבעו ויאמר אל־תלמידיו אספו את־פתותי הלחם אשר נותרו למען אשר לא־יאבד מאומה׃
\par 13 ויאספו וימלאו שנים־עשר סלים מפתותי חמש ככרות־לחם השערים הנותרים לאכליהם׃
\par 14 ויהי כראות האנשים את־האות הזה אשר עשה ישוע ויאמרו הנה־זה הוא באמת הנביא הבא לעולם׃
\par 15 וידע ישוע כי־יבאו ויתפשו בו להמליכו וימלט עוד הפעם אל־ההר הוא לבדו׃
\par 16 ויהי בערב וירדו תלמידיו אל־הים ויבאו באניה ויעברו אל־עבר הים אל־כפר־נחום׃
\par 17 ויכס אתם החשך וישוע לא־בא אליהם׃
\par 18 ויסער הים כי־רוח גדולה היתה׃
\par 19 והם חתרו במשוטיהם כעשרים וחמש או שלשים ריס ויראו את־ישוע מהלך על־הים הלוך וקרב אל־האניה וייראו׃
\par 20 ויאמר אליהם אני הוא אל־תיראו׃
\par 21 ויואילו לקחת אתו אל־תוך האניה וכרגע הגיעה האניה לארץ אשר הם הלכים שמה׃
\par 22 ויהי ממחרת וירא המון העם העמד מעבר לים כי אין שם אניה כי אם־אחת אשר ירדו־בה תלמידיו וכי ישוע לא־ירד עם־תלמידיו באניה אך תלמידיו לבדם נסעו מזה׃
\par 23 ואניות אחרות באות מטיבריה קרבו אל המקום אשר אכלו־שם את־הלחם בברכת האדון׃
\par 24 ויהי כראות המון העם כי אין ישוע שם אף־לא תלמידיו וירדו גם־הם באניות ויבאו אל־כפר־נחום לבקש את־ישוע׃
\par 25 וימצאו אתו מעבר הים ויאמרו אליו רבי מתי באת הלם׃
\par 26 ויען אתם ישוע ויאמר אמן אמן אני אמר לכם לא על־ראותכם את־האתות תבקשוני כי על־אשר אכלתם מן־הלחם ותשבעו׃
\par 27 אל־תעמלו במאכל האבד כי אם־במאכל הקים לחיי עולם אשר בן־האדם יתננו לכם כי־אתו חתם אביו האלהים בחותמו׃
\par 28 ויאמרו אליו מה־נעשה לפעל פעלות אלהים׃
\par 29 ויען ישוע ויאמר אליהם זאת פעלת אלהים אשר־תאמינו במי שהוא שלחו׃
\par 30 ויאמרו אליו מה־האות אשר תעשה למען נראה ונאמין בך מה־תפעל׃
\par 31 אבותינו אכלו את־המן במדבר ככתוב לחם מן־השמים נתן־למו לאכל׃
\par 32 ויאמר אליהם ישוע אמן אמן אני אמר לכם לא משה נתן לכם את־הלחם מן־השמים כי־אבי נתן לכם את־הלחם מן־השמים האמתי׃
\par 33 כי־לחם אלהים הוא היורד מן־השמים ונתן חיים לעולם׃
\par 34 ויאמרו אליו אדני תנה־לנו תמיד את־הלחם הזה׃
\par 35 ויאמר להם ישוע אנכי הוא לחם החיים כל־הבא אלי לא ירעב והמאמין בי לא יצמא עוד׃
\par 36 ואני הנה אמרתי לכם כי גם־חזיתם אתי ולא תאמינו׃
\par 37 כל אשר יתננו־לי אבי יבוא אלי והבא אלי לא אהדפנו החוצה׃
\par 38 כי לא ירדתי מן־השמים לעשות רצוני כי אם־רצון שלחי׃
\par 39 וזה רצון האב אשר שלחני אשר כל־הנתן לי לא־יאבד לי כי אם־אקימנו ביום האחרון׃
\par 40 וזה רצון שלחי אשר כל־הראה את־הבן ומאמין בו יהיו־לו חיי עולם ואני אקימנו ביום האחרון׃
\par 41 וילנו עליו היהודים כי־אמר אנכי הוא הלחם הירד מן־השמים׃
\par 42 ויאמרו הלא זה הוא ישוע בן־יוסף אשר־אנחנו ידעים את־אביו ואת־אמו ואיך יאמר מן־השמים באתי׃
\par 43 ויען ישוע ויאמר אליהם אל־תהי תלונה ביניכם׃
\par 44 לא־יוכל איש לבוא אלי בלתי אם־ימשכהו אבי אשר שלחני ואני אקימנו ביום האחרון׃
\par 45 הלא כתוב בנביאים וכל־בניך למודי יהוה לכן כל אשר שמע מן־האב ולמד יבא אלי׃
\par 46 לא שראה אדם את־האב בלתי הבא מאת האלהים הוא ראה את־האלהים׃
\par 47 אמן אמן אני אמר לכם המאמין בי לו חיי עולם׃
\par 48 אנכי הוא לחם החיים׃
\par 49 אבותיכם אכלו את־המן במדבר וימתו׃
\par 50 זה הוא הלחם הירד מן־השמים למען יאכל־איש ממנו ולא ימות׃
\par 51 אנכי הלחם החי הירד מן־השמים איש כי־יאכל מן־הלחם הזה יחיה לעולם והלחם אשר אתננו הוא בשרי אשר אתן בעד חיי העולם׃
\par 52 ויתוכחו היהודים איש עם־רעהו לאמר איכה יוכל זה לתת־לנו את־בשרו לאכל׃
\par 53 ויאמר אליהם ישוע אמן אמן אני אמר לכם אם־לא תאכלו את־בשר בן־האדם ושתיתם את־דמו אין־לכם חיים בקרבכם׃
\par 54 האכל את־בשרי והשתה את־דמי יש־לו חיי עולם ואני אקימנו ביום האחרון׃
\par 55 כי בשרי באמת הוא אכל ודמי באמת הוא שקוי׃
\par 56 האכל את־בשרי ושתה את־דמי הוא ילין בי ואני בו׃
\par 57 כאשר שלחני האב החי ואנכי חי בגלל אבי כן האכל אתי גם־הוא יחיה בגללי׃
\par 58 הוא הלחם הירד מן־השמים לא כאשר אכלו אבותיכם את־המן וימתו האכל את־הלחם הזה יחיה לעולם׃
\par 59 כדברים האלה דבר בבית כנסת בלמדו בכפר־נחום׃
\par 60 ורבים מתלמידיו כשמעם אמרו קשה הדבר הזה מי יוכל לשמע אתו׃
\par 61 ויבן ישוע בלבו כי תלמידיו מלינים על־זאת ויאמר אליהם ההיתה זאת לכם למכשול׃
\par 62 ואף כי־תראו את־בן־האדם עלה אל־אשר היה־שם לפנים׃
\par 63 הרוח הוא הנתן חיים והבשר אין־בו מועיל הדברים אשר אני דברתי אליכם רוח המה וחיים׃
\par 64 אך־יש בכם אנשים אשר לא יאמינו כי ישוע ידע מראש מי הם אשר אינם מאמינים ומי המוסר אתו׃
\par 65 ויאמר על־כן אמרתי לכם כי לא־יוכל איש לבוא אלי בלתי אם־נתן־לו מאת אבי׃
\par 66 מן־העת ההיא רבים מתלמידיו נסגו אחור ולא יספו להתהלך אתו׃
\par 67 ויאמר ישוע אל־שנים העשר היש את־נפשכם גם־אתם לסור מאחרי׃
\par 68 ויען אתו שמעון פטרוס אדני אל־מי נלך דברי חיי עולם עמך׃
\par 69 ואנחנו האמנו ונדע כי־קדוש אלהים אתה׃
\par 70 ויאמר אליהם ישוע הלא בחרתי אני בכם שנים העשר ואחד מכם שטן הוא׃
\par 71 וזאת דבר על־יהודה בן־שמעון איש קריות אשר ימסרנו והוא אחד משנים העשר׃

\chapter{7}

\par 1 אחר הדברים האלה הלך ישוע בארץ הגליל הלוך ועבור כי לא חפץ להתהלך ביהודה על־אשר בקשו היהודים להמיתו׃
\par 2 ויקרב חג היהודים חג הסכות׃
\par 3 ויאמרו אליו אחיו קום ולך מזה ארצה יהודה למען יראו גם־תלמידיך את־המעשים אשר־אתה עשה׃
\par 4 כי לא־יעשה איש דבר בסתר והוא חפץ להודע אם־עשה אתה כאלה הראה אל־העולם׃
\par 5 כי־אחיו גם־הם לא האמינו בו׃
\par 6 ויאמר אליהם ישוע עתי לא־באה עד־עתה ועתכם תמיד נכונה׃
\par 7 לא־יוכל העולם לשנוא אתכם ואתי ישנא באשר אני מעיד עליו כי רעים מעלליו׃
\par 8 עלו אתם לחג את־החג אני לא אעלה אל־החג הזה כי עתי לא מלאה עד־עתה׃
\par 9 כזאת דבר וישב בגליל׃
\par 10 ויהי כאשר עלו אחיו לרגל ויעל גם־הוא לא בגלוי כי אם־כמסתתר׃
\par 11 והיהודים בקשהו בחג ויאמרו איו׃
\par 12 ותהי תלונה רבה על־אדותיו בתוך העם אלה אמרו טוב הוא ואלה אמרו לא כי־מתעה הוא את־העם׃
\par 13 אך אין־איש מדבר עליו ברבים מפני יראת היהודים׃
\par 14 ויהי בחצי ימי החג וישוע עלה אל־המקדש וילמד׃
\par 15 ויתמהו היהודים ויאמרו במה ידע זה ספר והוא לא למד׃
\par 16 ויען אתם ישוע ויאמר לקחי לא־שלי הוא כי אם של־שלחי׃
\par 17 החפץ לעשות רצונו ידע לקחי אם־מאת אלהים הוא או מנפשי אדבר׃
\par 18 המדבר מנפשו כבוד עצמו יבקש והמבקש כבוד שלחו נאמן הוא ואין עולתה בו׃
\par 19 הלא משה נתן לכם את־התורה ואין־איש מכם עשה התורה מדוע תבקשו להרגני׃
\par 20 ויען העם ויאמר שד בך מי מבקש להרגך׃
\par 21 ויען ישוע ויאמר להם מעשה אחד עשיתי וכלכם עליו תתמהו׃
\par 22 משה נתן לכם המילה אך לא ממשה היא כי אם־מן־האבות וביום השבת תמולו כל־זכר׃
\par 23 ועתה אם־תמול ערלת אדם בשבת למען אשר לא־תופר תורת משה מה־תקצפו עלי כי רפאתי האיש כלו בשבת׃
\par 24 אל־תשפטו למראה עין כי אם־משפט־צדק שפטו׃
\par 25 ויאמרו אנשים מישבי ירושלים הלא זה הוא אשר בקשו להרגו׃
\par 26 והנה הוא דבר ברבים ולא יגערו בו האף אמנם ידעו ראשינו כי־באמת זה הוא המשיח׃
\par 27 אך הלא ידענו זה מאין הוא והמשיח כי יבוא לא־ידע איש אי־מזה הוא׃
\par 28 אז קרא ישוע במקדש וילמד ויאמר הן ידעתם אתי אף־ידעתם מאין אני ומנפשי לא־באתי אכן יש נאמן אשר שלחני ואתו לא ידעתם׃
\par 29 ואני ידעתיו כי מאתו אני והוא שלחני׃
\par 30 ויבקשו לתפשו ואיש לא־שלח יד בו כי לא־בא עתו׃
\par 31 ורבים מן־העם האמינו בו ויאמרו אם־יבא המשיח הגם יעשה אתות הרבה מאשר עשה זה׃
\par 32 והפרושים שמעו את־העם מתלחשים עליו כזאת וישלחו הפרושים וראשי הכהנים משרתים לתפשו׃
\par 33 ויאמר אליהם ישוע אך־מעט עודני עמכם והלכתי אל־אשר שלחני׃
\par 34 תשחרנני ולא תמצאנני ובאשר אני שם אתם לא תוכלו לבוא׃
\par 35 ויאמרו היהודים איש אל־רעהו אנה ילך זה ואנחנו לא נמצאהו הילך אל־הנפוצים בין היונים וילמד אנשי יון׃
\par 36 מה הדבר הזה אשר אמר תשחרנני ולא תמצאנני ובאשר אני שם אתם לא תוכלו לבוא׃
\par 37 ויהי ביום האחרון הגדול בחג ויעמד ישוע ויקרא לאמר איש כי יצמא יבא־נא אלי וישתה׃
\par 38 המאמין בי כדבר הכתוב מבטנו ינהרו נהרי מים חיים׃
\par 39 וזאת אמר על־הרוח אשר יקחהו המאמינים בו כי לא־נתן רוח הקדש בטרם נתפאר ישוע׃
\par 40 ורבים מהמון העם כשמעם את־הדבר הזה אמרו אכן זה הוא הנביא׃
\par 41 ויש אשר אמרו זה הוא המשיח ואחרים אמרו המן־הגליל יבא המשיח׃
\par 42 הלא הכתוב אמר כי מזרע דוד ומכפר בית־לחם מקום דוד יצא המשיח׃
\par 43 ותהי מחלקת בין העם על־אדותיו׃
\par 44 ומקצתם רצו לתפשו ואיש לא־שלח יד בו׃
\par 45 וישובו המשרתים אל־ראשי הכהנים והפרושים והם אמרו אליהם מדוע לא־הבאתם אתו׃
\par 46 ויענו המשרתים מעולם לא־דבר איש כאיש הזה׃
\par 47 ויאמרו אליהם הפרושים הכי נדחתם גם־אתם׃
\par 48 הגם־האמין בו איש מן־השרים או מן־הפרושים׃
\par 49 רק ההמון הזה אשר אינם ידעים את־התורה ארורים המה׃
\par 50 ויאמר אליהם נקדימון אשר־בא אליו בלילה והוא היה אחד מהם׃
\par 51 הכי תשפט תורתנו איש בטרם תחקרהו לדעת את־אשר עשה׃
\par 52 ויענו ויאמרו אליו הגם־אתה מן־הגליל דרש־נא וראה כי לא־קם נביא מן־הגליל׃
\par 53 וילכו איש איש לביתו׃

\chapter{8}

\par 1 וישוע הלך אל־הר הזיתים׃
\par 2 ויהי בבקר ויבא עוד אל־המקדש וכל־העם באו אליו וישב וילמדם׃
\par 3 ויביאו הסופרים והפרושים לפניו אשה אשר נתפשה והיא נאפת ויעמידוה בתוך׃
\par 4 ויאמרו אליו רבי האשה הזאת נתפשה על מעשה נאופה׃
\par 5 ומשה צונו בתורה לסקל נשים כאלה ואתה מה־תאמר׃
\par 6 והם לנסות אתו דברו־זאת למצא עליו שטנה ויתכופף ישוע למטה ויתו באצבעו על־הקרקע׃
\par 7 ויהי כאשר הוסיפו לשאל אתו וישא את־עיניו ויאמר אליהם מי בכם חף מפשע הוא ידה־בה אבן בראשונה׃
\par 8 ויתכופף שנית למטה ויתו על־הקרקע׃
\par 9 הם שמעו ולבם נקפם ויצאו אחד אחד החל מן־הזקנים ועד האחרונים ויותר ישוע לבדו והאשה עמדת בתוך׃
\par 10 וישא ישוע את־עיניו וירא כי־אין איש בלתי האשה לבדה ויאמר אליה אשה איפה שטניך ההרשיעך איש׃
\par 11 ותאמר לא אחד אדני ויאמר לכן גם־אני לא ארשיעך לכי לדרכך ואל תחטאי עוד׃
\par 12 ויסף ישוע וידבר אליהם לאמר אני אור העולם כל־ההלך אחרי לא יתהלך בחשכה כי־אור החיים יהיה־לו׃
\par 13 ויאמרו הפרושים על־נפשך אתה מעיד עדותך איננה נאמנה׃
\par 14 ויען ישוע ויאמר אליהם אף אם־אעיד על־נפשי עדותי אמת יען אשר־ידעתי מאין באתי ואנה אני הלך ואתם לא ידעתם מאין באתי ואנה אלך׃
\par 15 אתם לפי הבשר תשפטו ואני לא אשפט איש׃
\par 16 וכי אשפט אנכי משפטי אמת כי לא לבדי אני כי אם־אני והאב אשר שלחני׃
\par 17 וגם בתורתכם כתוב כי עדות שני אנשים נאמנה היא׃
\par 18 אני הוא המעיד עלי וגם־האב אשר שלחני יעידני׃
\par 19 ויאמרו אליו אביך איו ויען ישוע גם־אתי גם את־אבי לא ידעתם ולו ידעתם אתי כי עתה גם את־אבי ידעתם׃
\par 20 כדברים האלה דבר בבית האוצר בלמדו במקדש ולא־תפשו איש כי לא־בא עתו׃
\par 21 ויוסף ישוע ויאמר אליהם אני הלך מזה ותבקשוני ובחטאתכם תמותו אל־אשר אני הלך שמה אתם לא־תוכלו לבוא׃
\par 22 ויאמרו היהודים היאבד עצמו כי אמר אל־אשר אני הולך שמה אתם לא־תוכלו לבוא׃
\par 23 ויאמר אליהם אתם הנכם מן־התחתונים ואני מן־העליונים אתם מן־העולם הזה ואני אינני מן־העולם הזה׃
\par 24 לכן אמרתי לכם כי תמותו בחטאיכם כי אם־לא תאמינו כי־אני הוא בחטאיכם תמותו׃
\par 25 ויאמרו אליו מי־זה אתה ויאמר אליהם ישוע אשר גם מראש דברתי לכם׃
\par 26 רבות עמי לדבר ולשפט עליכם אכן שלחי נאמן הוא ואשר שמעתי ממנו אתו אדבר אל־העולם׃
\par 27 והם לא הבינו כי על־האב אמר אליהם׃
\par 28 אז אמר להם ישוע בעת תנשאו את־בן־האדם וידעתם כי־אני הוא וכי אינני עשה דבר מנפשי כי אם־כאשר למדני אבי אלה אדבר׃
\par 29 ואשר שלח אתי הוא עמדי האב לא עזבני לבדד כי את־הטוב בעיניו אני עשה תמיד׃
\par 30 ויהי בדברו זאת ויאמינו בו רבים׃
\par 31 ויאמר ישוע אל־היהודים המאמינים בו אם־תעמדו בדברי באמת תלמידים אתם לי׃
\par 32 וידעתם את האמת והאמת תוציאכם לחרות׃
\par 33 ויענו אתו זרע אברהם אנחנו ומימינו לא־היינו לאיש לעבדים ואיכה תאמר בני חורין תהיו׃
\par 34 ויען אתם ישוע אמן אמן אני אמר לכם כל־עשה חטא עבד הוא לחטא׃
\par 35 והעבד לא־ישכן בבית לעולם הבן ישכן לעולם׃
\par 36 לכן אם־הבן יעשה אתכם בני חורין חפשים באמת תהיו׃
\par 37 ידעתי כי־זרע אברהם אתם אבל אתם מבקשים להמיתני כי דברי לא־יכן בתוככם׃
\par 38 אני מדבר את אשר ראיתי אצל אבי ואתם עשים את אשר ראיתם אצל אביכם׃
\par 39 ויענו ויאמרו אליו אבינו הוא אברהם ויאמר אליהם ישוע לו הייתם בני אברהם כמעשי אברהם עשיתם׃
\par 40 ועתה אתם מבקשים להמיתני אני האיש אשר דברתי אליכם האמת אשר שמעתי מעם האלהים אברהם לא עשה כזאת׃
\par 41 את־מעשי אביכם אתם עשים ויאמרו אליו לא ילדי זנונים אנחנו יש־לנו אב אחד הוא האלהים׃
\par 42 ויאמר אליהם ישוע לו היה אלהים אביכם כי־עתה אהבתם אתי כי אנכי יצאתי ובאתי מאת האלהים הן־לא־ממני באתי אך־הוא שלחני׃
\par 43 מדוע לא תדעו לשוני יען אשר לא־תוכלון לשמע את־דברי׃
\par 44 אתם מאת אביכם השטן ולעשות את־תאות אביכם חפצתם הוא רוצח היה מראש ובאמת לא עמד כי אמת אין־בו מדי דברו שקר ידבר מלבו כי־משקר הוא ואבי השקר׃
\par 45 ואני יען דברי האמת לא תאמינו לי׃
\par 46 מי בכם על־עון יוכיחני ואם־אמת דברתי מדוע לא־תאמינו לי׃
\par 47 אשר מאת האלהים הוא ישמע את־דברי האלהים ואתם לא שמעתם באשר אינכם מאת האלהים׃
\par 48 אז יענו היהודים ויאמרו אליו הלא הטבנו אשר דברנו כי שמרוני אתה ושד בך׃
\par 49 ויען ישוע שד אין־בי רק את־אבי אני מכבד ואתם תבזוני׃
\par 50 אכן לא אדרש את־כבודי יש אחד אשר ידרש וישפט׃
\par 51 אמן אמן אני אמר לכם אם־ישמר איש את־דברי לא יראה־מות לנצח׃
\par 52 ויאמרו אליו היהודים עתה ידענו כי־שד בך הן אברהם והנביאים מתו ואתה אמרת אם־ישמר איש את־דברי לא יטעם־מות לנצח׃
\par 53 הגדול אתה מאברהם אבינו אשר מת גם־הנביאים מתו מה־תעשה עצמך׃
\par 54 ויען ישוע אם־אני מכבד את־נפשי כבודי מאין אבי הוא המכבד אתי אשר תאמרו לו הוא אלהינו׃
\par 55 ולא ידעתם אתו ואני ידעתי ואם־אמרתי אינני יודע אתו אהיה משקר כמוכם אבל ידעתיו ואת־דברו שמרתי׃
\par 56 אברהם אביכם שש לראות את־יומי וירא וישמח׃
\par 57 ויאמרו אליו היהודים לא בן־חמשים שנה אתה ואת־אברהם ראית׃
\par 58 ויאמר אליהם ישוע אמן אמן אני אמר לכם בטרם היות אברהם אני הייתי׃
\par 59 אז ירימו אבנים לרגם אתו וישוע התעלם ויצא מן־המקדש ויעבר בתוכם עבור וחלוף׃

\chapter{9}

\par 1 ויהי בעברו וירא איש והוא עור מיום הולדו׃
\par 2 וישאלו אתו תלמידיו לאמר רבי מי החטא הוא או ילדיו כי נולד עור׃
\par 3 ויען ישוע לא הוא חטא ולא יולדיו אך למען יגלו־בו מעללי־אל׃
\par 4 עלי לעשות מעשי שלחי בעוד יום יבוא הלילה אשר־בו לא־יכל איש לעשות׃
\par 5 בעודני בעולם אור העולם אני׃
\par 6 ויהי כדברו זאת וירק על־הארץ ויעש טיט מן־הרוק וימרח את־הטיט על־עיני העור׃
\par 7 ויאמר אליו לך ורחץ בברכת השלח הוא שלוח וילך וירחץ ויבא ועיניו ראות׃
\par 8 ויאמרו שכניו ואשר ראו אתו לפנים כי־עור הוא הלא הוא הישב ושאל צדקה׃
\par 9 אלה אמרו כי־זה הוא ואלה אמרו אך־דומה לו והוא אמר אני הוא׃
\par 10 ויאמרו אליו ואיך נפקחו עיניך׃
\par 11 ויען ויאמר איש אשר־נקרא שמו ישוע עשה טיט וימרח על־עיני ויאמר אלי לך ורחץ בברכת השלח ואלך וארחץ ותפקחנה עיני׃
\par 12 ויאמרו אליו ואיו ויאמר לא ידעתי׃
\par 13 ויביאו את־האיש אשר היה עור לפנים אל־הפרושים׃
\par 14 והיום אשר עשה־בו ישוע את־הטיט ויפקח את־עיניו היה יום השבת׃
\par 15 ויוסיפו לשאל אתו גם־הפרושים איך נפקחו עיניו ויאמר אליהם טיט שם על־עיני וארחץ והנני ראה׃
\par 16 ויאמרו מקצת הפרושים זה האיש לא מאת אלהים הוא כי לא־ישמר את־השבת ואחרים אמרו איכה יוכל איש חטא לעשות אתות כאלה ותהי־מחלקת ביניהם׃
\par 17 ויוסיפו ויאמרו אל־העור ואתה מה־תאמר לו כי פקח עיניך ויאמר נביא הוא׃
\par 18 ולא־האמינו היהודים כי עור היה וארו עיניו עד־אשר קראו אל־יולדי הנרפא׃
\par 19 וישאלו אתם לאמר הזה בנכם אשר אמרתם נולד עור ואיכה הוא ראה עתה׃
\par 20 ויענו אתם יולדיו ויאמרו ידענו כי זה הוא בננו וכי נולד עור׃
\par 21 אבל לא ידענו איך הוא ראה עתה ולא ידענו מי פקח את־עיניו הלא בן־דעת הוא שאלו את־פיהו והוא יגיד מה־היה לו׃
\par 22 כזאת דברו יולדיו מיראתם את־היהודים כי היהודים כבר נועצו לנדות את־כל־אשר יודה כי הוא המשיח׃
\par 23 על־כן אמרו יולדיו בן־דעת הוא שאלו את־פיהו׃
\par 24 ויקראו שנית לאיש אשר היה עור ויאמרו אליו תן כבוד לאלהים אנחנו ידענו כי־האיש הזה חטא הוא׃
\par 25 ויען ויאמר אם־חטא האיש לא ידעתי אחת ידעתי כי עור הייתי ועתה הנני ראה׃
\par 26 ויאמרו אליו עוד מה־עשה לך איך פקח עיניך׃
\par 27 ויען אתם כבר אמרתי לכם הלא שמעתם ומה־לכם לשמע שנית התחפצו גם־אתם להיות תלמידיו׃
\par 28 ויחרפו אתו ויאמרו אתה תלמידו ואנחנו תלמידיו של־משה׃
\par 29 אנחנו יודעים כי אל־משה דבר האלהים ואת־זה לא ידענו מאין הוא׃
\par 30 ויען האיש ויאמר אליהם דבר נפלא הוא אשר אתם לא ידעתם מאין הוא והוא פקח את־עיני׃
\par 31 והנה ידענו כי את־החטאים לא־ישמע אל כי אם־את־ירא אלהים ועשה רצונו אתו ישמע׃
\par 32 מעולם לא נשמע אשר־פקח איש עיני עור מרחם׃
\par 33 לולא היה זה מאת אלהים לא היה יכל לעשות מאומה׃
\par 34 ויענו ויאמרו אליו הן בחטאים נולדת כלך ואתה תלמדנו ויהדפהו החוצה׃
\par 35 וישמע ישוע כי הדפהו החוצה ויפגשהו ויאמר אליו התאמין בבן־האדם׃
\par 36 ויען ויאמר מי הוא־זה אדני ואאמין בו׃
\par 37 ויאמר אליו ישוע הן־ראית אתו והמדבר אליך הנה זה הוא׃
\par 38 ויאמר אני מאמין אדני וישתחו לו׃
\par 39 ויאמר ישוע אני באתי לעולם הזה לדין למען יראו העורים והראים יהיו לעורים׃
\par 40 ואשר היו עמו מן־הפרושים שמעו דבריו ויאמרו אליו הגם אנחנו עורים׃
\par 41 ויאמר אליהם לו הייתם עורים לא־היה בכם חטא ועתה אמרתם פקחים אנחנו ותעמד חטאתכם׃

\chapter{10}

\par 1 אמן אמן אני אמר לכם איש אשר לא־יבוא דרך השער אל־מכלא הצאן כי אם־יעלה בדרך אחר גנב הוא ופריץ׃
\par 2 ואשר יבוא דרך השער הוא רעה הצאן׃
\par 3 לו יפתח שמר הפתח והצאן את־קלו תשמענה והוא לצאנו בשם יקרא ויוציאם׃
\par 4 ואחרי הוציאו את־צאנו יעבר לפניהן והצאן הלכות אחריו כי ידעו את־קולו׃
\par 5 ואחרי זר לא תלכנה כי אם תברחנה מפניו את־קול הזרים לא ידעו׃
\par 6 המשל הזה דבר ישוע באזניהם והמה לא ידעו מה הדבר אשר דבר אליהם׃
\par 7 ויוסף ישוע וידבר אליהם אמן אמן אני אמר לכם אני הוא פתח הצאן׃
\par 8 כל אשר באו לפני גנבים המה ופריצים והצאן לא־שמעו לקולם׃
\par 9 אנכי הפתח איש כי־יבוא בי יושע ובצאתו ובבואו ימצא מרעה׃
\par 10 הגנב לא יבוא כי אם־לגנוב ולהרוג ולאבד ואני באתי להביא להם חיים ומלא ספקם׃
\par 11 אנכי הוא הרעה הטוב הרעה הטוב יתן את־נפשו בעד צאנו׃
\par 12 והשכיר אשר לא רעה הוא והצאן לא־צאנו הוא יראה כי־בא הזאב ועזב את־הצאן ונס והזאב יחטף והפיץ את־הצאן׃
\par 13 השכיר ינוס כי שכיר הוא ולא ידאג לצאן׃
\par 14 אני הרעה הטוב וידעתי את אשר־לי ונודעתי לאשר לי׃
\par 15 כאשר האב ידע אתי ואני ידעתי את־האב ואת־נפשי אתן בעד הצאן׃
\par 16 וצאן אחרות יש־לי אשר אינן מן־המכלה הזאת ועלי לנהל גם־אתן ותשמענה קולי והיה עדר אחד ורעה אחד׃
\par 17 על־כן אהב אתי אבי כי את־נפשי אתן למען אשוב ואקחה׃
\par 18 ואיש לא יקחנה מאתי כי אם־אני מעצמי אתננה יש־בידי לתת אתה ובידי לשוב לקחתה המצוה הזאת קבלתי מעם אבי׃
\par 19 ותהי מחלקת גם־בפעם הזאת בין היהודים על־הדברים האלה׃
\par 20 ויאמרו רבים מהם שד בו ומשגע הוא למה תשמעו אליו׃
\par 21 ואחרים אמרו דבריו אינם כדברי איש אשר שד בו היוכל שד לפקח עיני עורים׃
\par 22 ויהי חנכה בירושלים והעת סתיו׃
\par 23 וישוע מתהלך במקדש באולם של־שלמה׃
\par 24 ויסבו אתו היהודים ויאמרו אליו עד־אנה תתלה את־נפשנו אם־המשיח אתה אמר־נא ונשמעה באזנינו׃
\par 25 ויען אתם ישוע הן הגדתי אליכם ולא האמנתם בי המעשים אשר־אני עשה בשם אבי הם יעידו עלי׃
\par 26 ואתם לא תאמינו כי לא מצאני אתם כאשר אמרתי לכם׃
\par 27 צאני תשמענה את־קולי ואני ידעתין ואחרי תלכנה׃
\par 28 ואני אתן להן חיי עולם ולא תאבדנה לנצח ואיש לא־יחטף אתהן מידי׃
\par 29 האב אשר נתנן לי גדול הוא על־כל ואיש לא־יחטף אתהן מיד האב׃
\par 30 אני ואבי אחד אנחנו׃
\par 31 אז ירימו היהודים אבנים כפעם־בפעם לסקלו׃
\par 32 ויען אתם ישוע מעשים טובים רבים הראיתי אתכם מאת אבי מה המעשה אשר עליו תסקלני׃
\par 33 ויענו היהודים אתו לאמר על־מעשה טוב לא נסקל אתך כי אם־על־גדפך את־אלהים ועל־אשר אדם אתה ותעש עצמך אלהים׃
\par 34 ויען אתם ישוע הלא כתוב בתורתכם אני אמרתי אלהים אתם׃
\par 35 הן יקרא אלהים למי שהיה דבר האלהים אליהם והכתוב לא־יופר׃
\par 36 ואיך תאמרו לאשר קדשו האב וישלחהו לעולם מגדף אתה יען אמרתי בן־אלהים אני׃
\par 37 אם־לא אעשה את־מעשי אבי אל־תאמינו לי׃
\par 38 ואם־עשה אני גם אם לא־תאמינו לי האמינו למעשי למען תדעו ותאמינו כי־בי האב ואני בו׃
\par 39 אז ישובו ויבקשו לתפשו וימלט מידם׃
\par 40 וילך וישב אל־עבר הירדן אל־המקום אשר הטביל־שם יוחנן בתחלה וישב שם׃
\par 41 ויבאו אליו רבים ויאמרו הנה יוחנן לא־עשה אות אבל כל־אשר דבר יוחנן על־האיש הזה אמת הוא׃
\par 42 ויאמינו בו רבים במקום ההוא׃

\chapter{11}

\par 1 ויהי איש חולה והוא לעזר מבית־היני כפר מרים ומרתא אחותה׃
\par 2 היא מרים אשר את־האדון במרקחת ותנגב את־רגליו בשערותיה ולעזר אחיה הוא חלה׃
\par 3 ותשלחנה אחיותיו אליו לאמר אדני הנה אשר אהבת חלה הוא׃
\par 4 וישמע ישוע ויאמר המחלה הזאת לא למות היא כי אם־לכבוד האלהים למען יכבד־בה בן־האלהים׃
\par 5 וישוע אהב את מרתא ואת־אחותה ואת־לעזר׃
\par 6 וכשמעו כי חלה ויתמהמה וישב יומים במקום אשר־הוא שם׃
\par 7 ומאחרי־כן אמר לתלמידיו לכו ונשובה אל־ארץ יהודה׃
\par 8 ויאמרו אליו תלמידיו רבי עתה זה בקשו היהודים לסקלך ואתה תשוב שמה׃
\par 9 ויען ישוע הלא שתים־עשרה שעות ליום איש כי־ילך ביום לא יכשל כי יראה אור העולם הזה׃
\par 10 וההלך בלילה יכשל כי האור איננו בו׃
\par 11 ואחרי דברו כזאת אמר אליהם לעזר ידידנו ישן הוא ואנכי הלך למען אעירנו׃
\par 12 ויאמרו תלמידיו אדני אם־ישן הוא ירפא לו׃
\par 13 וישוע דבר על־מותו והמה חשבו כי על־מנוחת השנה דבר׃
\par 14 אז אמר ישוע אליהם מפורש לעזר מת׃
\par 15 ושמח אני בגללכם כי לא־הייתי שם למען תאמינו ועתה נסעה ונלכה אליו׃
\par 16 ויאמר תומא הנקרא דידומוס אל־התלמידים חבריו נלכה גם־אנחנו למען נמות עמו׃
\par 17 ויבא ישוע וימצאהו זה ארבעה ימים שכב בקבר׃
\par 18 ובית־היני קרוב לירושלים כדרך חמש עשרה ריס׃
\par 19 ורבים מן־היהודים באו בית־מרתא ומרים לנחם אתהן על־אחיהן׃
\par 20 ויהי כשמע מרתא כי בא ישוע ותצא לקראתו ומרים יושבת בבית׃
\par 21 ותאמר מרתא אל־ישוע אדני לו היית פה כי־אז לא־מת אחי׃
\par 22 וגם־עתה ידעתי כי כל־אשר תשאל מאת אלהים יתן לך אלהים׃
\par 23 ןיאמר אליה ישוע אחיך קום יקום׃
\par 24 ותאמר אליו מרתא ידעתי כי יקום בתקומה ביום האחרון׃
\par 25 ויאמר אליה ישוע אנכי התקומה והחיים המאמין בי יחיה גם כי־ימות׃
\par 26 וכל־החי אשר יאמין־בי לא־ימות לעולם התאמיני לדבר הזה׃
\par 27 ותאמר אליו כן אדני האמנתי כי־אתה המשיח בן־האלהים הבא לעולם׃
\par 28 זאת דברה והלכה וקראה למרים אחותה בסתר לאמר הנה המורה פה והוא קרא לך׃
\par 29 היא שמעה ותקם ותבא אליו׃
\par 30 וישוע טרם יבא אל־הכפר כי־עודנו עמד במקום אשר פגשתו־שם מרתא׃
\par 31 והיהודים אשר־באו אל־ביתה לנחמה כראותם את־מרים כי־קמה פתאם ותצא הלכו אחריה כי אמרו הלכה אל־הקבר לבכות שמה׃
\par 32 ותבא מרים אל־המקום אשר ישוע עמד שם ותרא אתו ותפל לרגליו ותאמר לו אדני לו היית פה כי־אז לא־מת אחי׃
\par 33 ויהי כראות ישוע אתה בכיה וגם־היהודים אשר־באו אתה בכים ותזעם רוחו ויהי מרעיד׃
\par 34 ויאמר איפה הנחתם אתו ויאמרו אליו אדני בא וראה׃
\par 35 ויבך ישוע׃
\par 36 ויאמרו היהודים הנה מה רבה האהבה אשר אהבו׃
\par 37 ויש אשר אמרו הפקח עיני העור הלא גם־יכל לחשך אתו ממות׃
\par 38 ויוסף עוד ישוע להזעם ברוחו ויבא אל־הקבר והוא מערה ואבן על־מבואה׃
\par 39 ויאמר ישוע שאו את־האבן מעליה ותאמר אליו מרתא אחות המת אדני הנה כבר באש כי־ארבעה ימים לו׃
\par 40 ויאמר אליה ישוע הלא אמרתי לך כי אם־תאמיני תחזי את־כבוד האלהים׃
\par 41 וישאו את־האבן אשר המת הושם שם וישוע נשא את־עיניו למרום ויאמר אודך אבי כי עניתני׃
\par 42 ואני ידעתי כי תענני תמיד ואולם בעבור העם הזה אשר סביבותי דברתי למען יאמינו בי כי אתה שלחתני׃
\par 43 ויהי ככלותו לדבר ויקרא בקול גדול לעזר קום צא׃
\par 44 ויצא המת וידיו ורגליו כרוכת בתכריכין ופניו לוטים בסודר ויאמר אליהם ישוע התירו אתו וילך לדרכו׃
\par 45 ורבים מן־היהודים אשר באו אל־מרים בראותם את־אשר עשה ישוע האמינו בו׃
\par 46 ויש אשר הלכו אל־הפרושים ויגידו להם את־אשר עשה ישוע׃
\par 47 אז יקהילו ראשי הכהנים והפרושים את־סנהדרין ויאמרו מה־נעשה כי האיש הלזה עשה אתות הרבה׃
\par 48 אם־לא נכלאהו כלם יאמינו בו ובאו הרומיים ולקחו גם את־אדמתנו וגם את־עמנו׃
\par 49 ויאמר אליהם אחד מהם והוא קיפא הכהן הגדול בשנה ההיא אתם לא־תדעו דבר׃
\par 50 אף לא־תתבוננו כי טוב לנו מות איש אחד בעד הגוי מאבד העם כלו׃
\par 51 ולא מלבו דבר הדבר הזה כי היה הכהן הגדול בשנה ההיא וינבא אשר ימות ישוע בעד העם׃
\par 52 ולא־בעד העם לבדו כי גם־לקבץ את־בני האלהים המפזרים והיו לאחדים׃
\par 53 ויועצו יחדו להמיתו מהיום ההוא והלאה׃
\par 54 על־כן לא־התהלך ישוע עוד בתוך היהודים לעיני העם כי אם־סר משם אל־הארץ הקרובה למדבר אל־עיר עפרים ויגר־שם עם־תלמידיו׃
\par 55 ויקרבו ימי הפסח ליהודים ועם־רב עלו מן־הארץ ירושלימה לפני הפסח להתקדש׃
\par 56 ויבקשו את־ישוע ויהי הם עמדים בבית המקדש וידברו איש אל־רעהו מה־תאמרו הכי יבוא אל־החג׃
\par 57 וראשי הכהנים והפרושים גזרו גזרה אשר אם־ידע איש את־מקומו יודיענו למען יתפשהו׃

\chapter{12}

\par 1 וששת ימים לפני חג־הפסח בא ישוע לבית היני מקום לעזר אשר העיר מעם המתים׃
\par 2 ויעשו־לו שם משתה בערב ומרתא משרתת ולעזר אחד מן־המסבים אתו׃
\par 3 ותקח מרים מרקחת נרד זך ויקר מאד לטרא אחת משקלה ותסך את־רגלי ישוע ותגנב את־רגליו בשערותיה והבית ימלא ריח המרקחת׃
\par 4 ויאמר אחד מתלמידיו הוא יהודה בן־שמעון איש קריות אשר ימסר אתו׃
\par 5 מדוע לא־נמכרה המרקחת בשלש מאות דינר ונתן לעניים׃
\par 6 והוא לא־דבר זאת מחמלתו על־העניים כי גנב היה וכיס הכסף בידו ונשא מאשר ישימו בו׃
\par 7 ויאמר ישוע הניחה־לה ליום קבורתי צפנה זאת׃
\par 8 כי העניים תמיד עמכם ואני אינני תמיד עמכם׃
\par 9 וישמעו עם־רב ביהודה כי־הוא שם ויבאו לא־בעבור ישוע לבדו כי גם־לראות את־לעזר אשר העירו מעם המתים׃
\par 10 וראשי הכהנים התיעצו להרג את־לעזר׃
\par 11 כי בגללו באו שמה רבים מן־היהודים ויאמינו בישוע׃
\par 12 ויהי ממחרת כשמוע המון רב אשר באו לחג החג כי־יבא ישוע ירושלים׃
\par 13 ויקחו בידם כפות תמרים ויצאו לקראתו ויריעו לאמר הושע־נא ברוך הבא בשם יהוה מלך ישראל׃
\par 14 וימצא ישוע עיר אחד וירכב עליו ככתוב׃
\par 15 אל־תראי בת־ציון הנה מלכך יבוא לך רכב על־עיר בן־אתנות׃
\par 16 ותלמידיו לא־הבינו בראשונה כל־זאת אך אחרי אשר נתפאר ישוע זכרו כי־כן כתוב עליו וכן גם־עשו לו׃
\par 17 ויעידו הרבים אשר היו אצלו בקראו אל־לעזר לצאת מן־הקבר ויער אתו מעם המתים׃
\par 18 על־כן המון העם יצא לקראתו כי שמעו אשר עשה את־האות הזה׃
\par 19 והפרושים דברו איש את־אחיו לאמר הראיתם כי הועיל לא תועילו הנה כל־העולם נמשך אחריו׃
\par 20 ובתוך העלים להשתחות בחג אנשים יונים׃
\par 21 ויקרבו אל־פילפוס איש בית־צידה אשר בארץ הגליל וישאלו ממנו לאמר אדני חפצנו לראות את־ישוע׃
\par 22 ויבא פילפוס ויגד אל־אנדרי ואנדרי ופילפוס הגידו אל־ישוע׃
\par 23 ויען אותם ישוע ויאמר באה השעה שיפאר בן־האדם׃
\par 24 אמן אמן אני אמר לכם אם לא־תפל החטה אל־תוך האדמה ומתה תשאר לבדה וכאשר מתה תעשה פרי הרבה׃
\par 25 האהב את־נפשו יאבדנה והשנא את־נפשו בעולם הזה ינצרה לחיי נצח׃
\par 26 ואיש כי חפץ לשרתני ילך אחרי ובאשר אהיה שם יהיה גם־משרתי ואשר ישרתני יכבדנו אבי׃
\par 27 עתה נבהלה נפשי ומה אמר הצילני אבי מן־השעה הזאת אך על־כן הגעתי לשעה הזאת׃
\par 28 אבי פאר את־שמך ויצא קול מן־השמים אמר פארתי ואפאר עוד׃
\par 29 והעם העמדים שמה שמעו ויאמרו רעם נשמע ואחרים אמרו מלאך דבר אתו׃
\par 30 ויען ישוע ויאמר לא היה הקול הזה למעני כי אם־למענכם׃
\par 31 עתה העולם הזה נדון עתה ישלך שר העולם הזה חוצה׃
\par 32 ואני בהנשאי מעל־הארץ אמשך כלם אלי׃
\par 33 וזאת דבר לרמוז אי־זה המות אשר ימות׃
\par 34 ויענו אתו העם ויאמרו אנחנו שמענו מן התורה כי המשיח יכון לעולם ואיך אמרת בן־האדם צריך להנשא ומי בן־האדם ההוא׃
\par 35 ויאמר אליהם ישוע אך־למצער יהיה האור עמכם התהלכו בעוד לכם האור פן־ישופכם חשך וההלך בחשך לא ידע אנה הוא הלך׃
\par 36 בעוד לכם האור האמינו באור למען תהיו בני האור את־הדברים האלה דבר ישוע וילך ויסתר מפניהם׃
\par 37 רבים האתות אשר עשה לעיניהם ובכל־זאת לא האמינו בו׃
\par 38 למלאת דבר ישעיהו הנביא אשר אמר יהוה מי האמין לשמעתנו וזרוע יהוה על־מי נגלתה׃
\par 39 על־כן לא יכלו להאמין כי עוד אמר ישעיהו׃
\par 40 השע עיניהם והשמין לבבם פן־יראו בעיניהם ולבבם יבין ושבו ורפאתי להם׃
\par 41 כזאת דבר ישעיהו בראותו את־תפארתו וינבא עליו׃
\par 42 אולם גם מן־השרים האמינו־בו רבים אך בגלל הפרושים לא הודו למען אשר־לא ינדו׃
\par 43 כי כבוד אנשים חביב עליהם מכבוד האלהים׃
\par 44 ויקרא ישוע ויאמר המאמין בי לא־בי הוא מאמין כי אם־בשלח אתי׃
\par 45 והראה אתי הוא ראה את־שלחי׃
\par 46 אני באתי אל־העולם להיות אור למען כל־המאמין בי לא ישב בחשך׃
\par 47 והשמע את־דברי ולא ישמרם אני לא אשפט אתו כי לא־באתי לשפט את־העולם כי אם־להושיע את־העולם׃
\par 48 ואיש אשר יבזני ולא יקח אמרי יש אחד אשר־ידין אתו הדבר אשר דברתי הוא ידין אתו ביום האחרון׃
\par 49 כי אני לא מלבי דברתי כי אם־אבי השלח אתי הוא צוני את־אשר אמר ואת־אשר אמר ואת־אשר אדבר׃
\par 50 ואני ידעתי כי מצותו חיי עולם לכן כל־אשר אדבר כאשר אמר אלי אבי כן אני מדבר׃

\chapter{13}

\par 1 ולפני חג הפסח כשידע ישוע כי באה שעתו לעבר מן־העולם הזה אל־אביו כאשר אהב את בחיריו אשר בעולם כן אהבם עד־הקץ׃
\par 2 ויהי בסעודת הערב והשטן נתן בלב יהודה בן־שמעון איש קריות למסרו׃
\par 3 וידע ישוע כי נתן אביו את־הכל בידו וכי מאת אלהים בא ואל־אלהים ישוב׃
\par 4 ויקם מעל השלחן ויפשט את־בגדיו ויקח מטפחת ויחגרה׃
\par 5 ואחר יצק מים בכיור ויחל לרחץ את־רגלי תלמידיו ולנגב במטפחת אשר־הוא חגור בה׃
\par 6 ויגש אל־שמעון פטרוס והוא אמר אליו אדני האתה תרחץ את־רגלי׃
\par 7 ויען ישוע ויאמר אליו את אשר אני עשה אינך ידע כעת ואחרי־כן תדע׃
\par 8 ויאמר אליו פטרוס לא־תרחץ את־רגלי לעולם ויען אתו ישוע אם־לא ארחץ אתך אין לך חלק עמי׃
\par 9 ויאמר אליו שמעון פטרוס אדני לא את־רגלי לבד כי גם את־ידי ואת־ראשי׃
\par 10 ויאמר אליו ישוע המרחץ אין־לו לרחץ עוד כי אם־את־רגליו כי כלו טהור הוא ואתם טהורים אך לא כלכם׃
\par 11 כי ידע מי ימסריהו על־כן אמר לא כלכם טהורים׃
\par 12 ויהי אחרי אשר־רחץ את רגליהם וילבש את־בגדיו וישב להסב ויאמר אליהם הידעתם מה הדבר אשר עשיתי לכם׃
\par 13 אתם קראים־לי מורה ואדון והיטבתם אשר דברתם כי־אני הוא׃
\par 14 לכן אם־אני המורה והאדון רחצתי את־רגליכם גם־אתם חיבים לרחץ איש את־רגלי אחיו׃
\par 15 כי מופת נתתי לכם למען תעשו גם־אתם כאשר עשיתי לכם׃
\par 16 אמן אמן אני אמר לכם אין העבד גדול מאדניו ואין השליח גדול משלחו׃
\par 17 אם־ידעתם זאת אשריכם בעשותכם כן׃
\par 18 לא על־כלכם דברתי יודע אני את־אשר בחרתי בהם אך למען ימלא הכתוב אוכל לחמי הגדיל עלי עקב׃
\par 19 מעתה אני אמר לכם בטרם היותה למען תבא והאמנתם כי אני הוא׃
\par 20 אמן אמן אני אמר לכם כי כל־המקבל את אשר אשלחהו אתי מקבל והמקבל אתי מקבל את־שלחי׃
\par 21 ויהי ככלות ישוע לדבר הדברים האלה ויבהל ברוחו ויעד ויאמר אמן אמן אני אמר לכם כי אחד מכם ימסרני׃
\par 22 ויביטו תלמידיו ויתמהו איש אל־רעהו כי נבוכו ולא ידעו על־מי דבר׃
\par 23 ואחד מתלמידיו אשר ישוע אהבו מסב על־חיק ישוע׃
\par 24 וירמז־לו שמעון פטרוס לדרש מי־הוא זה אשר דבר עליו׃
\par 25 ויפל על־לב ישוע ויאמר אליו אדני מי הוא׃
\par 26 ויען ישוע הנה זה הוא אשר־אטבל פרוסתי לתתה לו ויטבל את־פרוסתו ויתן אל־יהודה בן־שמעון איש קריות׃
\par 27 ואחרי בלעו בא השטן אל־קרבו ויאמר אליו ישוע את אשר־תעשה עשה מהרה׃
\par 28 ומן־המסבים לא־ידע איש על־מה דבר אליו כזאת׃
\par 29 כי יש אשר חשבו כי־אמר אליו ישוע קנה־לנו צרכי החג או לתת לאביונים יען אשר כיס הכסף ביד יהודה׃
\par 30 והוא בקחתו את־פרוסת הלחם מהר לצאת החוצה ולילה היה׃
\par 31 הוא יצא וישוע אמר עתה נתפאר בן־האדם והאלהים נתפאר בו׃
\par 32 הן האלהים נתפאר בו וגם יפארנו האלהים בעצמו ובמהרה יפארהו׃
\par 33 בני עוד־מעט מזער אהיה עמכם אתם תבקשוני וכאשר אמרתי אל־היהודים כי אל־אשר אני הולך לא תוכלו לבוא שמה כן אני אמר אליכם עתה׃
\par 34 מצוה חדשה אני נתן לכם אשר תאהבו אטש את־אחיו כאשר אהבתי אתכם כן גם־אתם איש את־אחיו תאהבון׃
\par 35 בזאת ידעו כלם כי תלמידים אתם לי תשכן אהבה ביניכם׃
\par 36 ויאמר אליו פטרוס אדני אנה תלך ויען אתו ישוע אל־אשר אני הולך שמה לא־תוכל עתה ללכת אחרי ואחרי־כן תלך אחרי׃
\par 37 ויאמר אליו פטרוס מדוע לא־אוכל עתה ללכת אחריך הן־נפשי אתן בעד־נפשך׃
\par 38 ויען אתו ישוע התתן נפשך בעד נפשי אמן אמן אני אמר בטרם יקרא התרנגל תכחש בי שלש פעמים׃

\chapter{14}

\par 1 אל־יבהל לבבכם האמינו באלהים וגם בי האמינו׃
\par 2 בבית אבי מדורות רבים ואם־לא כן הייתי אומר לכם הנני הלך להכין לכם מקום׃
\par 3 והיה כי־הלכתי והכינותי לכם מקום שוב אשוב ולקחתי אתכם אלי למען תהיו גם־אתם באשר אני שם׃
\par 4 וידעתם אנה אני הולך ואת־הדרך ידעתם׃
\par 5 ויאמר אליו תומא אדני לא ידענו אנה אתה הלך ואיככה נדע את־הדרך׃
\par 6 ויאמר אליו ישוע אנכי הדרך והאמת והחיים לא־יבא איש אל־האב בלתי על־ידי׃
\par 7 לו־ידעתם אתי גם את־אבי ידעתם ומעתה ידעתם אתו וגם ראיתם אתו׃
\par 8 ויאמר אליו פילפוס אדני הראנו נא את־האב ודי לנו׃
\par 9 ויאמר אליו ישוע זה כמה ימים אנכי אתכם ואתה פילפוס הטרם תדעני הראה אתי ראה את־האב ולמה־זה תאמר הראנו את־האב׃
\par 10 האינך מאמין כי אנכי באבי ואבי בי הדברים אשר אדבר אליכם לא־מנפשי אנכי דבר כי אבי השכן בקרבי הוא עשה את־המעשים׃
\par 11 האמינו לי כי־אנכי באבי ואבי בי ואם־לא האמינו לי בגלל המעשים׃
\par 12 אמן אמן אני אמר לכם המאמין בי יעשה גם־הוא את־המעשים אשר אנכי עשה וגדלות מאלה יעשה אל־אבי׃
\par 13 וכל־אשר תשאלו בשמי אעשנו יכבד האב בבנו׃
\par 14 כי־תשאלו דבר בשמי אני אעשנו׃
\par 15 אם־אהבתם אתי את־מצותי תשמרו׃
\par 16 ואני אשאלה מאבי והוא יתן לכם פרקליט אחר אשר־ישכן אתכם לנצח׃
\par 17 את־רוח האמת אשר לא־יכל העולם להשיגו באשר לא יראהו ולא ידעהו ואתם ידעתם אתו כי־הוא שכן אתכם ויהיה בקרבכם׃
\par 18 לא אעזבכם יתומים אבואה אליכם׃
\par 19 עוד מעט והעולם לא יוסיף לראות אתי ואתם תראוני כי חי אני וגם־אתם חיה תחיו׃
\par 20 והיה ביום ההוא ידוע תדעו כי־אני באבי ואתם בי ואני בכם׃
\par 21 מי אשר מצותי אתו וישמר אתן הוא אשר אהב אתי ואהבי אהוב לאבי ואני אהבהו ואליו אתודע׃
\par 22 ויאמר אליו יהודה והוא לא איש קריות אדני מה־לך כי תחפץ להתודע אלינו ולא לעולם׃
\par 23 ויען ישוע ויאמר אליו איש כי יאהבני ישמר את־דברי ואבי יאהב אתו ונבואה אליו ונשים מעונתנו אצלו׃
\par 24 ואשר לא יאהבני הוא לא ישמר את־דברי והדבר אשר שמעתם לא־שלי הוא כי אם־של־אבי אשר שלחני׃
\par 25 את־אלה דברתי אליכם בעוד היותי עמכם׃
\par 26 והפרקליט רוח הקדש אשר־ישלח אבי בשמי הוא ילמדכם את־כל ויזכיר את־כל אשר־הגדתי לכם׃
\par 27 שלום אניחן לכם את־שלומי אתן לכם לא כאשר יתן העולם אנכי נתן לכם אל־יבהל לבבכם ואל־יחת׃
\par 28 הלא שמעתם כי אמרתי אליכם אלך ואשובה אליכם לו אהבתם אתי כי־עתה תשמחו בהגידי לכם כי־הלך אני אל־האב כי אבי גדול ממני׃
\par 29 ועתה הנה הגדתי זאת לכם בטרם היותה למען תבא ותאמינו׃
\par 30 לא־ארבה עוד אמרים עמכם כי הנה בא שר העולם הזה ובי אין־לו כל׃
\par 31 אך למען ידע העולם כי אהב אני את־אבי וכאשר צוני אבי כן אעשה קומו ונלכה מזה׃

\chapter{15}

\par 1 אנכי הגפן האמתית ואבי הוא הכרם׃
\par 2 כל־שריג בי אשר איננו עשה־פרי יסירנו ואשר יעשה פרי יטהרנו להרבות את־פריו׃
\par 3 אתם כבר מטהרים בעבור דברי אשר דברתי אליכם׃
\par 4 עמדו־בי ואני בכם כאשר השריג בל־יעשה פרי מאליו אם־לא יעמד בגפן כן גם־אתם אם־לא תעמדו בי׃
\par 5 אנכי הוא הגפן ואתם השריגים העמד בי ואני בו הוא יעשה־פרי לרב כי בלעדי לא תוכלון עשות דבר׃
\par 6 איש אשר לא יעמד בי השלך החוצה כשריג וייבש וילקטום וישליכום אל־תוך האש והיה לבער׃
\par 7 אם־תעמדו בי ודברי יהיו בכם ככל־מה־שחפצתם אז תשאלו ויעשה לכם׃
\par 8 בזאת נכבד אבי בעשותכם פרי לרב והייתם לי לתלמידים׃
\par 9 כאשר אהבני אבי אהבתי אתכם גם־אני ואתם עמדו באהבתי׃
\par 10 אם־תשמרו את־מצותי תעמדו באהבתי כאשר שמרתי גם־אני את־מצות אבי ועמדתי באהבתו׃
\par 11 את־אלה דברתי אליכם בעבור תשכן שמחתי בכם ותהיה שמחתכם שלמה׃
\par 12 הנה־זאת מצותי אשר תההבון איש את־אחיו כאשר אהבתיכם׃
\par 13 אין אהבה רבה מאהבת הנותן נפשו בעד ידידיו׃
\par 14 ואתם אם־תעשו את אשר־אני מצוה אתכם ידידי אתם׃
\par 15 לא־אקרא לכם עוד עבדים כי העבד איננו ידע את־אשר יעשה אדניו ואמרתי ידידי אתם כי כל־אשר שמעתי מאת אבי הודעתי אתכם׃
\par 16 לא אתם בחרתם בי כי אם־אנכי בחרתי בכם והפקדתי אתכם ללכת ולעשות פרי ופריכם יקום והיה כל אשר תשאלו מאבי בשמי יתן לכם׃
\par 17 את־אלה אנכי מצוה אתכם למען תאהבון איש את־אחיו׃
\par 18 אם־העולם שנא אתכם דעו כי אתי שנא ראשונה׃
\par 19 אלו מן־העולם הייתם היה העולם אהב את אשר־לו ויען כי־אינכם מן־העולם כי אם־בחרתי אתכם מן־העולם לכן העולם ישנא אתכם׃
\par 20 זככו את־דברי אשר דברתי אליכם לאמר לא גדול העבד מאדניו אם־רדפו אתי גם־אתכם ירדפו אם־שמרו את־דברי גם את־דברכם ישמרו׃
\par 21 אבל כל־זאת יעשו לכם בעבור שמי כי לא־ידעו את־שלחי׃
\par 22 לולא באתי ודברתי אליכם לא־היה בהם חטא ועתה לא יוכלון להתנצל על־חטאתם׃
\par 23 השנא אתי ישנא גם־את־אבי׃
\par 24 לולא עשיתי בתוכם את־המעשים אשר לא עשה איש אחר לא־היה בהם חטא ועתה ראו וישנאו גם־אתי גם־את־אבי׃
\par 25 אך למלאת דבר־הכתוב בתורתם שנאת חנם שנאוני׃
\par 26 ובבוא הפרקליט אשר אשלח לכם מאת אבי רוח האמת היוצא מאת אבי הוא יעיד עלי׃
\par 27 וגם־אתם תעידו כי מראש הייתם עמדי׃

\chapter{16}

\par 1 את אלה דברתי אליכם למען לא תכשלו׃
\par 2 הנה ינדו אתכם ואף באה שעה אשר כל־הרג אתכם ידמה לעשות עבודה לאלהים׃
\par 3 ואת־אלה יעשו לכם יען גם־את־אבי וגם־אתי לא ידעו׃
\par 4 אבל הגדתי לכם את־אלה למען אשר־תזכרו בבא השעה כי אנכי דברתי אליכם ומראש לא־דברתי אליכם כאלה כי הייתי עמכם׃
\par 5 ועתה הלך אנכי אל־שלחי ולא ישאלני איש מכם אנה תלך׃
\par 6 ועצבת מלאה לבבכם על־דברי את־אלה אליכם׃
\par 7 אולם אמת אגיד לכם כי לכתי אך־טוב לכם כי אם־לא אלך לא־יבא אליכם הפרקליט ואם־הלכתי אשלחהו אליכם׃
\par 8 והיה כי־יבא והוכיח את־העולם על־דבר החטא והצדק והמשפט׃
\par 9 על־החטא כי לא־האמינו בי׃
\par 10 ועל־הצדק כי אלך אל־אבי ולא תוסיפו לראות אתי׃
\par 11 ועל־המשפט כי נדון שר העולם הזה׃
\par 12 עוד רבות לי להגיד לכם אך לא־תוכלון שאת עתה׃
\par 13 ורוח האמת בבאו הוא ידריך אתכם אל־האמת כלה כי לא ידבר מעצמו כי אם־אשר ישמע ידבר והאתיות יגיד לכם׃
\par 14 הוא יפארני כי משלי יקח ויגיד לכם׃
\par 15 כל אשר לאבי לי הוא על־כן אמרתי כי משלי יקח ויגיד לכם׃
\par 16 הן־מעט ולא תראוני ועוד־מעט ותחזוני (כי־אני הלך אל־אבי)׃
\par 17 ומקצת תלמידיו נדברו איש אל־אחיו לאמר מה אמרו אלינו הן־מעט ולא תראוני ועוד־מעט ותחזוני ואמרו אני הלך אל־אבי׃
\par 18 ויאמרו מה אמרו מעט לא ידענו מה־דבר׃
\par 19 וידע ישוע כי עם־לבבם לשאל אתו ויאמר אליהם העל הדבר הזה תדרשו זה את־זה כי אמרתי הן־מעט ולא תראוני ועוד־מעט ותחזוני׃
\par 20 אמן אמן אני אמר לכם כי אתם תבכו ותילילו והעולם ישמח הן־אתם תעצבו אכן עצבכם יהפך לששון׃
\par 21 האשה כי תקריב ללדת עצב לה כי מלאו ימיה ואחרי לדתה את־הילד לא־תזכר עוד את־עצבונה והיא שמחה כי־אדם נולד לעולם׃
\par 22 וגם־אתם כעת תתעצבו ואני אשוב אראה אתכם ושש לבכם ואין־מסיר שמחתכם מכם׃
\par 23 וביום ההוא לא תשאלוני דבר אמן אמן אני אמר לכם כי כל־אשר תשאלו מאת אבי בשמי יתן לכם׃
\par 24 עד־עתה לא־שאלתם דבר בשמי שאלו ותקחו למען תמלא שמחתכם׃
\par 25 את־אלה דברתי אליכם במשלים והנה שעה באה ולא אדבר עוד אליכם במשלים כי אם־ברור אדבר לכם על־דבר אבי׃
\par 26 ביום ההוא תשאלו בשמי ואינני אמר לכם אשר אני אעתיר לאבי בעדכם׃
\par 27 כי־אבי גם־הוא אהב אתכם עקב אשר אהבתוני והאמנתם כי־מאת אלהים יצאתי׃
\par 28 מאת האב יצאתי ואבא לעולם אשובה אסור מן־העולם ואלך אל־אבי׃
\par 29 ויאמרו אליו תלמידיו הנה כעת ברור תמלל ולא תמשל משל׃
\par 30 עתה ידענו כי־כל ידעת ולא תצטרך אשר ישאלך איש בזאת נאמין כי מאת אלהים יצאת׃
\par 31 ויען ישוע ויאמר אליהם עתה תאמינו׃
\par 32 הנה שעה באה ועתה זה הגיעה ונפצותם איש לביתו ואתי תעזבו לבדי ואינני לבדי כי אבי עמדי׃
\par 33 את־אלה דברתי אליכם למען יהיה־לכם שלום בי צרה לכם בעולם אך־יאמץ לבבכם אני נצחתי את־העולם׃

\chapter{17}

\par 1 את־אלה דבר ישוע וישא עיניו השמימה ויאמר אבי הנה־באה השעה פאר את־בנך למען יפארך גם־בנך׃
\par 2 כאשר נתת לו השלטן על־כל־בשר למען יתן חיי עולם לכל אשר־נתת לו׃
\par 3 ואלה הם חיי העולם לדעת אתך כי אתה האלהים לבדך ואת־ישוע המשיח אשר שלחת׃
\par 4 אני פארתיך בארץ כליתי מלאכתך אשר צויתני לעשות׃
\par 5 ועתה פארני אתה אבי עמך בכבוד אשר היה־לי עמך טרם היות העולם׃
\par 6 את שמך הודעתי לבני האדם אשר נתת לי מתוך העולם לך היו ולי נתת אתם ואת־דברך נצרו׃
\par 7 ועתה ידעו כי־כל אשר נתת לי מעמך הוא׃
\par 8 כי הדברים אשר נתת לי נתתי להם והם קבלום ויכירו באמת כי מעמך יצאתי ויאמינו כי אתה שלחתני׃
\par 9 אני בעדם אעתיר לך לא בעד העולם אעתיר כי אם־בעד אלה אשר נתת לי כי־לך המה׃
\par 10 וכל־אשר לי לך הוא ושלך שלי ונתפארתי בהם׃
\par 11 ואני אינני עוד בעולם והם בעולם המה ואני בא אליך אבי הקדוש נצר אתם בשמך את־אשר נתת לי למען יהיו אחד כמנו׃
\par 12 בהיותי עמהם בעולם אני נצרתי אתם בשמך את־אשר נתתם לי שמרתי ולא־אבד מהם איש זולתי בן־האבדון למלאת דבר הכתוב׃
\par 13 ועתה הנני בא אליך ואת־אלה אני מדבר בעולם למען תמלא להם שמחתי בקרבם׃
\par 14 אני נתתי להם את־דברך והעולם שנא אתם יען כי לא מן־העולם הם כאשר גם־אנכי לא מן־העולם אני׃
\par 15 ולא אעתיר לך אשר תקחם מן־העולם רק שתצרם מן־הרע׃
\par 16 לא מן־העולם הם כאשר גם־אנכי אינני מן־העולם׃
\par 17 קדש אתם באמתך דברך אמת׃
\par 18 כאשר אתה שלחת אתי אל־העולם כן גם־אני שלחתי אתם אל־העולם׃
\par 19 ואני מקדיש את־נפשי בעדם למען יהיו גם־הם מקדשים באמת׃
\par 20 אולם לא לבד בעד־אלה אנכי מעתיר לך כי אם־גם־בעד המאמינים בי על־פי דברם׃
\par 21 למען יהיו כלם אחד כאשר אתה אבי בי אתה ואני בך והיו גם־המה בנו כאחד למען יאמין העולם כי אתה שלחתני׃
\par 22 ואני נתתי להם את־הכבוד אשר נתת לי למען יהיו אחד כאשר אנחנו אחד׃
\par 23 אני בהם ואתה בי למען יהיו משלמים לאחד ולמען ידע העולם כי אתה שלחתני ואהבת אתם כאשר אהבתני׃
\par 24 אבי אשר נתתם לי רצוני שיהיו עמדי באשר אהיה אני למען יחזו בכבודי אשר נתת לי כי אהבתני לפני מוסדות עולם׃
\par 25 אבי הצדיק הן העולם לא ידעך ואני ידעתיך ואלה הכירו אשר אתה שלחתני׃
\par 26 ואני הודעתים את־שמך ואוסיף להודיעם למען תהיה־בם האהבה אשר אהבתני וגם אני אהיה בהם׃

\chapter{18}

\par 1 ויהי ככלות ישוע לדבר את־הדברים האלה ויצא החוצה עם־תלמידיו אל־עבר לנחל קדרון ושם היה גן ויבא בו הוא ותלמידיו׃
\par 2 וגם־יהודה מוסרו ידע את־המקום כי־פעמים רבות נועד שמה ישוע עם־תלמידיו׃
\par 3 ויקח יהודה את־הגדוד ומשרתים מאת ראשי הכהנים והפרושים ויבא שמה בנרות ובלפידים ובכלי־נשק׃
\par 4 וישוע ידע את כל־אשר יבא עליו ויצא ויאמר אליהם את־מי תבקשו׃
\par 5 ויענו ויאמרו את־ישוע הנצרי ויאמר אליהם ישוע אני הוא וגם־יהודה מוסרו עמד אצלם׃
\par 6 ויהי באמר ישוע אליהם אני הוא ויסגו אחור ויפלו ארצה׃
\par 7 ויסף ויאמר אליהם את־מי תבקשו ויאמרו את־ישוע הנצרי׃
\par 8 ויען ישוע ויאמר הלא אמרתי לכם אני הוא לכן אם־אתי תבקשו הניחו לאלה וילכו׃
\par 9 למלאת הדבר אשר דבר אשר נתתם לי מאלה לא־אבד לי אף־אחד׃
\par 10 ולשמעון פטרוס חרב וישלפה ויך את־עבד הכהן הגדול ויקצץ את־אזנו הימנית ושם העבד מלכוס׃
\par 11 ויאמר ישוע אל־פטרוס השב חרבך אל־נדנה הלא־אשתה את־הכוס אשר נתן־לי אבי׃
\par 12 אז תפשו הגדוד ושר האלף ומשרתי היהודים את־ישוע ויאסרהו׃
\par 13 ויוליכהו בראשונה אל־חנן כי הוא היה חותן קיפא אשר שמש בכהנה גדולה בשנה ההיא׃
\par 14 הוא קיפא אשר יעץ את־היהודים לאמר טוב אשר איש־אחד יאבד בעד כל־העם׃
\par 15 ושמעון פטרוס ותלמיד אחר הלכו אחרי ישוע והתלמיד ההוא היה נודע לכהן הגדול ויבא עם־ישוע לחצר הכהן הגדול׃
\par 16 ופטרוס עמד מחוץ לשער ויצא התלמיד האחר הנודע לכהן הגדול וידבר אל־השערת ויבא את־פטרוס הביתה׃
\par 17 ותאמר האמה השערת אל־פטרוס הלא גם־אתה מתלמידי האיש הזה ויאמר לא׃
\par 18 והעבדים והמשרתים הדליקו אש גחלים מפני הקר ויעמדו ויתחממו וגם־פטרוס עמד עמם ומתחמם׃
\par 19 וישאל הכהן הגדול את־ישוע על־תלמידיו ועל־לקחו׃
\par 20 ויען ישוע ויאמר אליו אנכי דברתי באזני כל־העולם ותמיד למדתי בבית כנסת ובבית המקדש אשר כל־היהודים נקהלים שמה ולא־דברתי דבר בסתר׃
\par 21 ומה־תשאל אתי שאל־נא את־השמעים מה־שדברתי אליהם הנם יודעים את־אשר אמרתי׃
\par 22 ויהי כדברו הדברים האלה ויך אחד המשרתים העמד שמה את־ישוע על־הלחי ויאמר הכזאת תענה את־הכהן הגדול׃
\par 23 ויען אותו ישוע אם־רעה דברתי הגד רעתי ואם־טוב מדוע תכה לחיי׃
\par 24 וישלחהו חנן אסור באזיקים אל־קיפא הכהן הגדול׃
\par 25 ושמעון פטרוס עמד ומתחמם ויאמרו אליו הלא גם־אתה מתלמידיו ויכחש ויאמר לא׃
\par 26 ויאמר איש מעבדי הכהן הגדול והוא מודע לאשר קצץ פטרוס את־אזנו הלא ראיתיך עמו בגן׃
\par 27 ויסף פטרוס ויכחש ופתאם קרא התרנגול׃
\par 28 ויהי בבקר השכם ויוליכו את־ישוע מבית קיפא אל־בית המשפט והמה לא נכנסו שמה למען אשר לא־יטמאו כי אם־יאכלו את־הפסח׃
\par 29 ויצא פילטוס אליהם ויאמר מה־תאשימו את־האיש הזה׃
\par 30 ויענו ויאמרו אליו לולא היה זה עשה רע כי עתה לא הסגרנהו אליך׃
\par 31 ויאמר אליהם פילטוס קחו אתו אתם ושפטהו כתורתכם ויאמרו אליו היהודים אין־לנו רשות להמית איש׃
\par 32 למלאת דבר ישוע אשר דבר לרמז אי־זו מיתה סופו למות׃
\par 33 וישב פילטוס אל־בית המשפט ויקרא אל־ישוע ויאמר אליו האתה הוא מלך היהודים׃
\par 34 ויען אתו ישוע לאמר המלבך תדבר זאת או אחרים הגידו־לך עלי׃
\par 35 ויאמר פילטוס הכי אנכי יהודי הלא עמך וראשי הכהנים הסגירוך אלי מה עשית׃
\par 36 ויען ישוע ויאמר מלכותי איננה מן־העולם הזה לו־היתה מלכותי מן־העולם הזה כי אז נלחמו לי משרתי לבלתי המסר ביד היהודים אבל עתה מלכותי איננה מפה׃
\par 37 ויאמר אליו פילטוס אם־כן אפוא מלך אתה ויען ישוע לאמר אתה אמרת כי־מלך אנכי לזאת נולדתי ולזאת באתי בעולם להעיד לאמת כל־אשר הוא מן־האמת ישמע בקולי׃
\par 38 ויאמר אליו פילטוס מה היא האמת ואחרי דברו זאת יצא שנית אל־היהודים ויאמר אליהם אני לא־מצאתי בו כל־עון׃
\par 39 הן מנהג הוא לכם שאשלח לכם איש אחד חפשי בפסח רצונכם שאשלח לכם את־מלך היהודים׃
\par 40 ויוסיפו ויצעקו לאמר לא את־האיש הזה אלא את־בר־אבא ובר־אבא היה שדד׃

\chapter{19}

\par 1 אז לקח פילטוס את־ישוע וייסרהו בשוטים׃
\par 2 וישרגו אנשי הצבא עטרת קצים וישימו על־ראשו ויעטהו לבוש ארגמן׃
\par 3 ויאמרו שלום לך מלך היהודים ויכהו על־הלחי׃
\par 4 ויצא פילטוס עוד החוצה ויאמר אליהם הנני מוציא אתו אליכם למען תדעו כי לא־מצאתי בו כל־עון׃
\par 5 וישוע יצא החוץ ועליו עטרת הקצים ולבוש הארגמן ויאמר אליהם פילטוס הנה האדם׃
\par 6 ויהי כאשר ראהו ראשי הכהנים והמשרתים ויצעקו לאמר הצלב הצלב ויאמר אליהם פילטוס קחהו אתם והצליבהו כי אנכי לא־מצאתי בו אשמה׃
\par 7 ויענו היהודים ויאמרו תורה יש־לנו ועל־פי תורתנו חיב־מיתה הוא כי־עשה עצמו בן־אלהים׃
\par 8 ויהי כשמע פילטוס את־הדבר הזה ויאסף לרא עוד׃
\par 9 וישב ויבא אל־בית המשפט ויאמר אל־ישוע מאין אתה ולא־השיבו ישוע דבר׃
\par 10 ויאמר אליו פילטוס אלי לא תדבר הלא ידעת כי יש־לאל ידי לצלבך ויש־לאל ידי לשלח׃
\par 11 ויען ישוע לאמר לא היתה־לך רשות עלי לולא נתן־לך מלמעלה לכן עון המסגיר אתי אליך גדול מעונך׃
\par 12 אז יבקש פילטוס לשלחו והיהודים קראו ויאמרו אם־תשלח את־זה אינך אהב לקיסר כי כל־העשה עצמו מלך מרד בקיסר הוא׃
\par 13 ויהי כשמע פילטוס את־הדבר הזה הוציא את־ישוע וישב על־כסא המשפט במקום הנקרא רצפה ובלשונם גבתא׃
\par 14 והעת ערב פסח וכשעה הששית ויאמר אל־היהודים הנה מלככם והם זעקו טול טול צלב אתו׃
\par 15 ויאמר אליהם פילטוס הצלב אצלב את־מלככם ויענו ראשי הכהנים אין־לנו מלך כי אם־קיסר׃
\par 16 אז מסרו אליהם להצלב ויקחו את־ישוע ויוליכהו׃
\par 17 וישא את־צלובו ויצא אל־המקום הנקרא מקום הגלגלת ובלשונם גלגלתא׃
\par 18 ויצלבו אתו שמה ושני אנשים אחרים עמו מזה אחד ומזה אחד וישוע בתוך׃
\par 19 ופילטוס כתב על־לוח וישם על־הצלוב וזה־דבר מכתבו ישוע הנצרי מלך היהודים׃
\par 20 ויהודים רבים קראו את־המכתב הזה כי המקום אשר נצלב־שם ישוע קרוב אל־העיר והמכתב כתוב עברית ויונית ורומית׃
\par 21 ויאמרו ראשי כהני היהודים אל־פילטוס אל־נא תכתב מלך היהודים כי אם־אשר אמר אני מלך היהודים׃
\par 22 ויען פילטוס ויאמר את־אשר כתבתי כתבתי׃
\par 23 ויהי כאשר צלבו אנשי הצבא את־ישוע ויקחו את־בגדיו ויחלקום לארבעה חלקים חלק לאיש וגם את־כתנתו והכתנת לא־היתה תפורה כי אם־מעשה ארג מפיה ועד־קצה׃
\par 24 ויאמרו איש אל־אחיו אל־נא נקרעה לקרעים כי־נפיל עליה גורל למי תהיה למלאת דבר הכתוב יחלקו בגדי להם ועל־לבושי יפילו גורל ויעשו־כן אנשי הצבא׃
\par 25 ועל־יד צלוב ישוע עמדו אמו ואחות אמו מרים אשת קלופס ומרים המגדלית׃
\par 26 וירא ישוע את־אמו ואת־תלמידו אשר אהב עמדים אצלו ויאמר אל־אמו אשה הנה בנך׃
\par 27 ואחר אמר אל־תלמידו הנה אמך ומן־השעה ההיא אסף אתה התלמיד אל־ביתו׃
\par 28 ויהי מאחרי־כן כאשר ידע ישוע כי כבר נעשה הכל למען ימלא הכתוב כלו אמר צמאתי׃
\par 29 ושם־כלי מלא חמץ ויטבלו ספוג בחמץ וישימו על־אזוב ויקריבו אל־פיו׃
\par 30 ויקח ישוע את־החמץ ויאמר כלה ויט את־ראשו ותצא רוחו׃
\par 31 והיהודים אמרו לא ילינו הפגרים על־הצלוב ביום השבת כי־ערב שבת היה וגדול יום השבת ההוא וישאלו מן־פילטוס לשבר את־שוקיהם ולהוריד אתם׃
\par 32 ויבאו אנשי הצבא וישברו את־שוקי האחד ואת־שוקי השני הנצלבים עמו׃
\par 33 ויבאו אל־ישוע ויראו והנה מת ולא שברו את־שוקיו׃
\par 34 ואחד מאנשי הצבא דקרו בחנית בצדו ויצא דם ומים׃
\par 35 והראה זאת העיד ועדותו קימת והוא יודע כי אמת יגיד למען גם־אתם תאמינו׃
\par 36 כי זאת היתה למלאת הכתוב ועצם לא־תשברו בו׃
\par 37 ועוד כתוב אחר אמר והביטו אליו את אשר דקרו׃
\par 38 ואחר בא יוסף הרמתי והוא תלמיד ישוע בסתר מפני היהודים וישאל מאת פילטוס אשר יתנהו לשאת את־גופת ישוע וינח לו פילטוס ויבא וישא את־גופת ישוע׃
\par 39 ויבא גם־נקדימון אשר בא־לפנים בלילה אל־ישוע ויבא תערבת מר־ואהלות כמאה ליטרין׃
\par 40 ויקחו את־גופת ישוע ויחתלוה בתכריכין עם־הבשמים כמנהג היהודים לקבר את־מתיהם׃
\par 41 ובמקום אשר נצלב היה גן ובגן קבר חדש אשר לא־הנח בו מת עד־הנה׃
\par 42 שם שמו את־ישוע כי־ערב שבת היה ליהודים והקבר קרוב׃

\chapter{20}

\par 1 ויהי באחד בשבת לפנות הבקר בעוד חשך ותבא מרים המגדלית אל־הקבר ותרא והנה־האבן מוסרה מעל הקבר׃
\par 2 ותרץ ותבא אל־שמעון פטרוס ואל־התלמיד האחר אשר ישוע אהבו ותאמר אליהם הנה נשאו את־האדון מקברו ולא ידענו איפה הניחהו׃
\par 3 ויצא פטרוס והתלמיד האחר וילכו אל־הקבר׃
\par 4 וירוצו שניהם יחדו וימהר התלמיד האחר לרוץ ויעבר את־פטרוס ויבא ראשונה אל־הקבר׃
\par 5 וישקף אל־תוכו וירא את־התכריכין מנחים ולא נכנס׃
\par 6 ויבא שמעון פטרוס אחריו והוא נכנס אל־הקבר וירא את־התכריכין מנחים׃
\par 7 והסודר אשר היתה על־ראשו איננה מנחת אצל התכריכין כי אם־מקפלת לבדה במקום אחד׃
\par 8 והתלמיד האחר אשר בא ראשונה אל־הקבר גם־הוא נכנס וירא ויאמן׃
\par 9 כי עדן לא־הבינו את־הכתוב אשר קום יקום מעם המתים׃
\par 10 וישובו התלמידים וילכו אל־ביתם׃
\par 11 ומרים עמדה מחוץ לקבר והיא בוכיה ויהי בבכותה ותשקף אל־תוך הקבר׃
\par 12 ותרא שני מלאכים לבושי לבנים ישבים במקום אשר שמו שם את־גופת ישוע אחד מראשותיו ואחד מרגלותיו׃
\par 13 ויאמרו אליה אשה למה תבכי ותאמר אליהם כי נשאו מזה את־אדני ולא ידעתי איפה הניחהו׃
\par 14 ויהי ככלותה לדבר זאת ותפן אחריה ותרא והנה ישוע עמד ולא ידעה כי ישוע הוא׃
\par 15 ויאמר אליה ישוע אשה למה תבכי את־מי תבקשי והיא חשבתהו לשמר הגן ותאמר אליו אדני אם־אתה נשאת אתו מזה הגידה־נא לי איפה הנחתו ולקחתיו משם׃
\par 16 ויאמר אליה ישוע מרים ותפן ותאמר אליו רבוני הוא מורה׃
\par 17 ויאמר אליה ישוע אל־תגעי בי כי עוד לא עליתי אל־אבי ולכי־נא אל־אחי והגידי להם אני עלה אל־אבי ואביכם ואל־אלהי ואלהיכם׃
\par 18 ותבא מרים המגדלית ותספר אל־התלמידים את אשר־ראתה את־האדון וכזאת דבר אליה׃
\par 19 ויהי ביום ההוא והוא אחד בשבת לעת־ערב כאשר נסגרו דלתות הבית אשר־נקבצו שם התלמידים מיראת היהודים ויבא ישוע ויעמד ביניהם ויאמר אליהם שלום לכם׃
\par 20 ואחרי דברו זאת הראם את־ידיו ואת־צדו וישמחו התלמידים בראותם את־האדון׃
\par 21 ויסף ישוע ויאמר אליהם שלום לכם כאשר שלח אתי האב כן אנכי שלח אתכם׃
\par 22 ואחרי דברו זאת ויפח בהם ויאמר אליהם קחו לכם את־רוח הקדש׃
\par 23 והיה כל־אשר תסלחו לחטאתם ונסלח להם ואשר תאשימו יאשמו׃
\par 24 ותומא אחד משנים העשר הנקרא דידומוס לא־היה בתוכם כבוא ישוע׃
\par 25 ויגידו לו התלמידים הנשארים לאמר ראה ראינו את־האדון ויאמר אליהם אם־לא אראה בידיו את־רשם המסמרות ואשים את־אצבעי במקום המסמרות ואשים את־ידי בצדו לא אאמין׃
\par 26 ויהי מקצה שמונת ימים ותלמידיו שנית בבית ותומא עמהם ויבא ישוע והדלתות מסגרות ויעמד ביניהם ויאמר שלום לכם׃
\par 27 ואחר אמר אל־תומא שלח אצבעך הנה וראה את־ידי ושלח את־ידך הנה ושים בצדי ואל־תהי מחסר אמונה כי אם־מאמין׃
\par 28 ויען תומא ויאמר אליו אדני ואלהי׃
\par 29 ויאמר אליו ישוע יען ראית אתי האמנת אשרי המאמינים ואינם ראים׃
\par 30 והנה גם־אתות אחרים רבים עשה ישוע לעיני תלמידיו אשר לא־נכתבו בספר הזה׃
\par 31 ואלה נכתבו למען תאמינו כי ישוע הוא המשיח בן־אלהים ולמען יהיו לכם חיים בשמו באמונתכם׃

\chapter{21}

\par 1 ויהי אחרי־כן ויסף ישוע להראות אל־תלמידיו על־ים טיבריה וזה־דבר הראותו אליהם׃
\par 2 שמעון פטרוס ותומא הנקרא דידומוס ונתנאל מקנה אשר בארץ הגליל ובני זבדי ועוד שנים אחרים מתלמידיו ישבו יחדו׃
\par 3 ויאמר אליהם שמעון פטרוס הנני הלך לדוג ויאמרו אליו גם־אנחנו נלך עמך ויצאו וירדו באניה ולא לכדו מאומה בלילה ההוא׃
\par 4 הבקר אור וישוע עמד על־שפת הים והתלמידים לא ידעו כי ישוע הוא׃
\par 5 ויאמר אליהם ישוע בני היש־לכם דבר לאכל ויאמרו לא׃
\par 6 ויאמר להם השליכו המכמרת מימין לאניה ותמצאו וישליכו ולא־יכלו עוד למשך אתה מרב הדגים׃
\par 7 ויאמר התלמיד ההוא אשר ישוע אהבו אל־פטרוס הנה־האדון ויהי כשמע שמעון פטרוס כי הוא האדון ויחגר את־מעילו כי עירום היה ויתנפל אל־הים׃
\par 8 והתלמידים הנשארים באו בספינה כי לא הרחיקו מן־היבשה כי אם־כמאתים אמה וימשכו את־המכמרת עם־הדגים׃
\par 9 ויהי בעלותם אל־היבשה ויראו והנה גחלי־אש ערוכים ודגים עליהם ולחם לאכל׃
\par 10 ויאמר אליהם ישוע הביאו מן־הדגים אשר לכדתם עתה׃
\par 11 ויעל שמעון פטרוס וימשך את־המכמרת אל־היבשה והיא מלאה דגים גדולים מאה וחמשים ושלשה ולא נקרעה המכמרת אף־כי רבים היו׃
\par 12 ויאמר אליהם ישוע באו ברו־לחם ואין איש מן־התלמידים אשר מלאו לבו לשאל מי אתה כי ידעו אשר הוא האדון׃
\par 13 ויבא ישוע ויקח את־הלחם ויתן להם ואת־הדגים׃
\par 14 וזאת הפעם השלישית אשר־נראה ישוע אל־תלמידיו אחרי קומו מעם המתים׃
\par 15 ויהי אחרי אכלם ויאמר ישוע אל־שמעון פטרוס שמעון בן־יונה התאהב אתי יותר מאלה ויאמר אליו כן אדני אתה ידעת כי אהבתיך ויאמר אליו רעה את־טלאי׃
\par 16 ויאמר אליו עוד הפעם שמעון בן־יונה התאהב אתי ויאמר אליו כן אדני אתה ידעת כי אהבתיך ויאמר אליו נהג את־צאני׃
\par 17 ויאמר אליו פעם שלישית שמעון בן־יונה התאהב אתי ויתעצב פטרוס כי־אמר אליו בשלישית התאהב אתי ויאמר אליו אדני את־כל אתה יודע וידעת כי אהבתיך ויאמר אליו ישוע רעה את־צאני׃
\par 18 אמן אמן אני אמר לך בהיתך צעיר לימים אתה חגרת עצמך ותלך אל־אשר חפצת וכאשר תזקן ופרשת כפיך ואחר יחגרך ונשאך אל־אשר לא תחפץ׃
\par 19 וכל־זאת דבר לרמז על־מיתתו אשר יכבד־בה את־האלהים ויהי ככלותו לדבר ויאמר אליו לך אחרי׃
\par 20 ויפן פטרוס וירא את־התלמיד אשר ישוע אהבו הלך אחריהם והוא אשר נפל על־לבו בסעודה וגם־אמר אדני מי הוא־זה אשר ימסר׃
\par 21 ויהי בראות אתו פטרוס ויאמר אל־ישוע אדני וזה מה־לו׃
\par 22 ויאמר אליו ישוע אם־רצוני שישאר עד־באי מה־לך ולזאת אתה לך אחרי׃
\par 23 על־כן יצא הדבר הזה בין האחים שהתלמיד ההוא לא ימות וישוע לא אמר־לו כי לא־ימות אבל אמר אם־חפצי כי־ישאר עד־באי מה־זה לך׃
\par 24 זה הוא התלמיד המעיד על־אלה ואשר כתב כל־זאת וידענו כי עדותו אמת׃
\par 25 ויש עוד מעשים רבים אחרים אשר עשה ישוע ואם־יכתבו כלם לאחד אחד אדמה שגם־העולם כלו לא יכיל את־הספרים אשר יכתבו (אמן)׃


\end{document}