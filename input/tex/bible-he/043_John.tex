\begin{document}

\title{John}

Joh 1:1  בראשית היה הדבר והדבר היה את האלהים ואלהים היה הדבר׃
Joh 1:2  הוא היה בראשית את האלהים׃
Joh 1:3  הכל נהיה על־ידו ומבלעדיו לא נהיה כל־אשר נהיה׃
Joh 1:4  בו היו חיים והחיים היו אור לבני האדם׃
Joh 1:5  והאור האיר בחשך והחשך לא השיגו׃
Joh 1:6  ויהי איש שלוח מאת האלהים ושמו יוחנן׃
Joh 1:7  הוא בא לעדות להעיד על־האור למען יאמינו כלם על־ידו׃
Joh 1:8  הוא לא־היה האור כי אם־להעיד על־האור׃
Joh 1:9  האור האמתי המאיר לכל־אדם אשר בא אל־העולם׃
Joh 1:10  בעולם היה ועל־ידו נהיה העולם והעולם לא ידעו׃
Joh 1:11  הוא בא בשלו ואשר־המה לו לא קבלהו׃
Joh 1:12  והמקבלים אתו המאמינים בשמו נתן־עז למו להיות בנים לאלהים׃
Joh 1:13  אשר לא מדם ולא מחפץ הבשר אף לא־מחפץ גבר נולדו כי אם־מאלהים׃
Joh 1:14  והדבר נהיה בשר וישכן בתוכנו ונחזה כבודו ככבוד בן יחיד לאביו רב־חסד ואמת׃
Joh 1:15  ויוחנן העיד עליו ויקרא לאמר הנה זה הוא אשר אמרתי הבא אחרי היה לפני כי קדם־לי היה׃
Joh 1:16  וממלואו לקחנו כלנו חסד על־חסד׃
Joh 1:17  כי התורה נתנה ביד־משה והחסד והאמת באו על־ידי ישוע המשיח׃
Joh 1:18  את האלהים לא־ראה איש מעולם הבן היחיד אשר בחיק האב הוא הודיע׃
Joh 1:19  וזאת עדות יוחנן בשלח היהודים כהנים ולוים מירושלים לשאל אתו מי אתה׃
Joh 1:20  והוא הודה ולא כחש ויודה לאמר לא המשיח אני׃
Joh 1:21  ויאמרו אליו ומי אתה האליהו אתה ויאמר אינני האתה הנביא ויען לא׃
Joh 1:22  ויאמרו אליו מי־זה אתה למען נשיב את־שלחינו דבר מה־תאמר לנפשך׃
Joh 1:23  ויאמר אני קול קורא במדבר פנו דרך יהוה כאשר אמר ישעיהו הנביא׃
Joh 1:24  והשלוחים באו מן־הפרושים׃
Joh 1:25  וישאלהו ויאמרו אליו מדוע אפוא מטביל אתה אם־אינך המשיח ולא אליהו ולא הנביא׃
Joh 1:26  ויען אתם יוחנן ויאמר אנכי מטביל במים ובתוככם עומד אשר לא ידעתם אתו׃
Joh 1:27  הוא הבא אחרי אשר היה לפני ואני נקלתי מהתיר שרוך נעליו׃
Joh 1:28  וזאת היתה בבית אניה מעבר לירדן אשר יוחנן מטביל שם׃
Joh 1:29  ויהי ממחרת וירא יוחנן את־ישוע בא אליו ויאמר הנה שה האלהים הנשא חטאת העולם׃
Joh 1:30  זה הוא אשר אמרתי אחרי יבא איש אשר היה לפני כי קדם־לי היה׃
Joh 1:31  ואני לא ידעתיו כי אם־בעבור יגלה בישראל באתי אני לטבל במים׃
Joh 1:32  ויעד יוחנן ויאמר חזיתי הרוח כדמות יונה ירדת משמים ותנח עליו׃
Joh 1:33  ואני לא ידעתיו והשלח אתי לטבל במים הוא אמר אלי את אשר־תראה הרוח ירדת ונחה עליו הנה זה הוא אשר יטבל ברוח הקדש׃
Joh 1:34  ואני ראיתי ואעידה כי זה הוא בן־האלהים׃
Joh 1:35  ויהי ממחרת ויסף יוחנן ויעמד ועמו שנים מתלמידיו׃
Joh 1:36  ויבט אל־ישוע והוא מתהלך ויאמר הנה שה האלהים׃
Joh 1:37  ושני תלמידיו שמעו את־דברו וילכו אחרי ישוע׃
Joh 1:38  ויפן ישוע אחריו וירא אתם הלכים אחריו ויאמר אליהם׃
Joh 1:39  מה־תבקשו ויאמרו אליו רבי איפה תלין׃
Joh 1:40  ויאמר אליהם באו וראו ויבאו ויראו את־מקום מלונו וישבו עמו ביום ההוא והעת כשעה העשירית׃
Joh 1:41  ואנדרי אחי שמעון פטרוס היה אחד מן־השנים אשר שמעו מאת יוחנן וילכו אחריו׃
Joh 1:42  הוא מצא ראשונה את שמעון אחיו ויאמר אליו מצאנו את־המשיח׃
Joh 1:43  ויביאהו אל־ישוע ויהי כהביט אליו ישוע ויאמר שמעון בן־יוחנן לך יקרא כיפא והוא ביונית פטרוס׃
Joh 1:44  ויהי ממחרת ויואל ישוע לצאת הגלילה וימצא את־פילפוס ויאמר אליו לך אחרי׃
Joh 1:45  ופילפוס מבית־צידה עיר אנדרי ופטרוס׃
Joh 1:46  ויפגע פילפוס את־נתנאל ויאמר אליו מצאנו את אשר כתב משה בספר התורה והנביאים את־ישוע בן־יוסף מנצרת׃
Joh 1:47  ויאמר אליו נתנאל המנצרת יצא טוב ויאמר אליו בא וראה׃
Joh 1:48  וירא ישוע את־נתנאל בא לקראתו ויאמר עליו הנה באמת בן־ישראל אשר אין־בו רמיה׃
Joh 1:49  ויאמר אליו נתנאל איך ידעתני ויען ישוע ויאמר לו בטרם קרא לך פילפוס ואתה תחת התאנה אנכי ראיתיך׃
Joh 1:50  ויען נתנאל ויאמר אליו רבי אתה בן־אלהים אתה הוא מלך ישראל׃
Joh 1:51  ויען ישוע ויאמר אליו יען אשר הגדתי לך כי־תחת התאנה ראיתיך האמנת הנה גדלות מאלה תראה׃ (1:52) ויאמר אליו אמן אמן אני אמר לכם מעתה תראו השמים נפתחים ומלאכי אלהים עלים וירדים על בן־האדם׃
Joh 2:1  וביום השלישי היתה חתנה בקנה אשר בגליל ושם אם ישוע׃
Joh 2:2  וישוע ותלמידיו גם־הם היו מן־הקרואים אל־החתנה׃
Joh 2:3  ויהי כאשר כלה היין ותאמר אם ישוע אליו אין להם יין׃
Joh 2:4  ויאמר אליה ישוע מה־לי ולך אשה עתי עדין לא־באה׃
Joh 2:5  ותאמר אמו אל־המשרתים כל־אשר יאמר לכם תעשו׃
Joh 2:6  ושם ששה כדי־אבן ערוכים כמשפט היהודים לטהרתם שתים או־שלש בתים יכיל כל־אחד׃
Joh 2:7  ויאמר אליהם ישוע מלאו הכדים מים וימלאום עד־למעלה׃
Joh 2:8  ויאמר שאבו־נא והביאו אל־רב המסבה ויביאו׃
Joh 2:9  ויטעם ראש המסבה את־המים אשר נהפכו ליין ולא ידע מאין הוא והמשרתים אשר־שאבו את־המים ידעו ויקרא ראש־המסבה אל־החתן׃
Joh 2:10  ויאמר אליו כל־איש יתן בראשונה את־היין הטוב ואחרי שתותם לרויה יתן להם את־הגרוע ואתה צפנת היין הטוב עד־עתה׃
Joh 2:11  זאת ראשית האתות אשר עשה ישוע בקנה אשר בארץ הגליל ויגל את־כבודו ויאמינו בו תלמידיו׃
Joh 2:12  ויהי אחרי־כן וירד אל־כפר־נחום הוא ואמו ואחיו ותלמידיו ולא ארכו להם שם הימים׃
Joh 2:13  ויקרבו ימי חג־הפסח אשר ליהודים ויעל ישוע ירושלים׃
Joh 2:14  וימצא במקדש מכרי בקר וצאן ובני יונה ופרטי הכסף ישבים שם׃
Joh 2:15  ויקח חבלים ויעבתם לשוט ויגרש כלם מן־המקדש ואת הצאן ואת הבקר ויפזר את־מעות השלחנים ויהפך שלחנתיהם׃
Joh 2:16  ואל־מכרי היונים אמר הוציאו אלה מזה ואל־תעשו את־בית אבי לבית מסחר׃
Joh 2:17  ויזכרו תלמידיו את־הכתוב כי־קנאת ביתך אכלתני׃
Joh 2:18  ויענו היהודים ויאמרו אליו אי־זו אות תראנו שתעשה כזאת׃
Joh 2:19  ויען ישוע ויאמר אליהם הרסו את־ההיכל הזה ובשלשה ימים אקימנו׃
Joh 2:20  ויאמרו היהודים הנה ארבעים ושש שנה נבנה ההיכל הזה ואתה בשלשה ימים תקימנו׃
Joh 2:21  והוא דבר על־היכל גויתו׃
Joh 2:22  ואחרי קומו מן־המתים זכרו תלמידיו כי־זאת אמר להם ויאמינו בכתוב ובדבר אשר־דבר ישוע׃
Joh 2:23  ויהי בהיתו בירושלים בחג־הפסח ויאמינו רבים בשמו כי ראו האתות אשר עשה׃
Joh 2:24  והוא ישוע לא האמין להם על־אשר ידע את־כלם׃
Joh 2:25  ולא הצטרך לעדות איש על־האדם כי הוא ידע מה־בקרב האדם׃
Joh 3:1  ובפרושים איש נקדימון שמו קצין היהודים׃
Joh 3:2  ויבא אל־ישוע לילה ויאמר אליו רבי ידענו כי אתה מורה מאת אלהים באת כי לא־יוכל איש לעשות האתות אשר אתה עשה בלתי אם־האלהים עמו׃
Joh 3:3  ויען ישוע ויאמר אליו אמן אמן אני אמר לך אם־לא יולד איש מלמעלה לא־יוכל לראות את־מלכות האלהים׃
Joh 3:4  ויאמר אליו נקדימון איך יולד אדם והוא זקן היוכל לשוב אל־בטן אמו ויולד׃
Joh 3:5  ויען ישוע אמן אמן אני אמר לך אם־לא יולד איש מן־המים והרוח לא־יוכל לבוא אל־מלכות האלהים׃
Joh 3:6  הנולד מן־הבשר בשר הוא והנולד מן־הרוח רוח הוא׃
Joh 3:7  אל־תתמה על־אמרי לך כי עליכם להולד מלמעלה׃
Joh 3:8  הרוח באשר יחפץ שם הוא נשב ואתה תשמע את־קולו ולא תדע מאין בא ואנה הוא הולך כן כל־הנולד מן־הרוח׃
Joh 3:9  ויען נקדימון ויאמר אליו איכה תהיה כזאת׃
Joh 3:10  ויען ישוע ויאמר אליו רב בישראל אתה וזאת לא ידעת׃
Joh 3:11  אמן אמן אני אמר לך כי את אשר־ידענו נדבר ואת אשר־ראינו נעיד ואתם לא תקבלו עדותנו׃
Joh 3:12  אם הגדתי לכם עניני הארץ ואינכם מאמינים איך תאמינו בהגידי לכם עניני השמים׃
Joh 3:13  ואיש לא־עלה השמימה בלתי אם־אשר ירד מן־השמים בן־האדם אשר הוא בשמים׃
Joh 3:14  וכאשר הגביה משה את־הנחש במדבר כן צריך בן־האדם להנשא׃
Joh 3:15  למען אשר לא יאבד כל־המאמין בו כי אם־יחיה חיי עולם׃
Joh 3:16  כי־אהבה רבה אהב האלהים את־העולם עד־אשר נתן את־בנו את־יחידו למען אשר לא־יאבד כל־המאמין בו כי אם־יחיה חיי עולם׃
Joh 3:17  כי האלהים לא־שלח את־בנו בעולם לדין את־העולם כי אם־למען יושע בו העולם׃
Joh 3:18  המאמין בו לא ידון ואשר לא־יאמין בו כבר נדון כי לא־האמין בשם בן־האלהים היחיד׃
Joh 3:19  וזה הוא הדין כי האור בא אל־העולם ובני האדם אהבו החשך יותר מן־האור כי רעים מעשיהם׃
Joh 3:20  כי כל־פעל עולה שנא את־האור ולא יבא לאור פן־יוכח על־מעשיו׃
Joh 3:21  אבל עשה האמת יבא לאור למען יגלו מעשיו כי נעשו באלהים׃
Joh 3:22  ויהי אחרי הדברים האלה ויבא ישוע ותלמידיו אל־ארץ יהודה וישב־שם עמהם ויטבל׃
Joh 3:23  וגם יוחנן היה טבל בעינון קרוב לשלם כי־שם היו מים לרב ויבאו ויטבלו׃
Joh 3:24  כי עוד לא־נתן יוחנן אל־בית הסהר׃
Joh 3:25  ותהי מחלקת בין תלמידי יוחנן ובין יהודי על־דבר הטהרה׃
Joh 3:26  ויבאו אל־יוחנן ויאמרו אליו רבי האיש אשר היה עמך בעבר הירדן ואשר העידת לו הנו טבל וכלם באים אליו׃
Joh 3:27  ויען יוחנן ויאמר לא־יוכל איש לקחת דבר בלתי אם־נתן־לו מן־השמים׃
Joh 3:28  ואתם עדי אשר אמרתי אינני המשיח רק־שלוח אני לפניו׃
Joh 3:29  אשר־לו הכלה הוא החתן ורע החתן העמד ושמע אתו שמוח ישמח לקול החתן הנה שמחתי זאת עתה שלמה׃
Joh 3:30  הוא יגדל הלוך וגדל ואני אחסר הלוך וחסור׃
Joh 3:31  הבא ממעל נעלה על־כל ואשר מארץ מארץ הוא ומארץ ידבר הבא משמים נעלה על־כל׃
Joh 3:32  ואת אשר ראה ושמע אתו יעיד ואין מקבל עדותו׃
Joh 3:33  ואשר קבל עדותו הוא חתום חתם כי האלהים אמת׃
Joh 3:34  כי אשר שלחו אלהים הוא ידבר דברי אלהים כי־לא במדה נתן אלהים את־הרוח׃
Joh 3:35  האב אהב את־בנו ואת־כל נתן בידו׃
Joh 3:36  כל־המאמין בבן יש־לו חיי עולם ואשר לא יאמין בבן לא יראה חיים כי אם־חרון אף אלהים ישכן עליו׃
Joh 4:1  ויהי כאשר נודע לאדון כי שמעו הפרושים אשר ישוע העמיד וגם הטביל תלמידים הרבה מיוחנן׃
Joh 4:2  ואולם ישוע הוא לא הטביל כי אם־תלמידיו׃
Joh 4:3  ויצא מארץ יהודה וילך שנית הגלילה׃
Joh 4:4  ויהי לעבר דרך ארץ שמרון׃
Joh 4:5  ויבא לעיר מערי שמרון ושמה סוכר ממול חלקת השדה אשר־נתן יעקב ליוסף בנו׃
Joh 4:6  ושם באר יעקב וישוע היה עיף מן־הדרך וישב־לו על־הבאר והעת כשעה הששית׃
Joh 4:7  ותבא אשה שמרונית לשאב־מים ויאמר אליה ישוע תני־נא לי לשתות׃
Joh 4:8  כי תלמידיו הלכו העירה לקנות אכל׃
Joh 4:9  ותאמר אליו האשה השמרונית הן יהודי אתה ואיככה תשאל ממני לשתות ואנכי אשה שמרונית כי־לא יתערבו היהודים עם־השמרונים׃
Joh 4:10  ויען ישוע ויאמר אליה לו ידעת את־מתת האלהים ומי זה האמר אליך תני־נא לי לשתות כי עתה שאלת ממנו ונתן לך מים חיים׃
Joh 4:11  ותאמר אליו האשה אדני כלי אין־לך לשאב־בו והבאר עמקה ומאין לך מים חיים׃
Joh 4:12  הגדול אתה מיעקב אבינו אשר נתן־לנו את־הבאר הזאת וישת ממנה הוא ובניו ובעירו׃
Joh 4:13  ויען ישוע ויאמר אליה כל־השתה מן־המים האלה ישוב ויצמא׃
Joh 4:14  ואשר ישתה מן־המים אשר אנכי נתן לו לא יצמא לעולם כי המים אשר אתן־לו יהיו בקרבו למקור מים נבעים לחיי העולם׃
Joh 4:15  ותאמר אליו האשה אדני תנה־לי המים ההם למען אשר לא־אצמא עוד ולא אוסיף לבוא הנה לשאב׃
Joh 4:16  ויאמר אליה ישוע לכי וקראי לאישך ושובי הלום׃
Joh 4:17  ותען האשה ותאמר אין לי איש ויאמר אליה ישוע כן דברת אין לי איש׃
Joh 4:18  כי בעלים חמשה היו לך ואשר עתה לך איננו בעלך לכן אמת הדבר אשר דברת׃
Joh 4:19  ותאמר אליו האשה אדני ראה אנכי כי נביא אתה׃
Joh 4:20  אבותינו השתחוו בהר הזה ואתם אמרים ירושלים היא המקום הנבחר להשתחות שמה׃
Joh 4:21  ויאמר אליה ישוע אשה האמיני לי כי תבוא שעה אשר לא תשתחוו לאב בהר הזה ולא בירושלים׃
Joh 4:22  אתם משתחוים אל־אשר לא ידעתם ואנחנו משתחוים אל־אשר ידענו כי הישועה מן־היהודים היא׃
Joh 4:23  אולם תבוא שעה ועתה היא אשר עבדי אל האמתים ישתחוו לאב ברוח ובאמת כי במשתחוים כאלה חפץ האב׃
Joh 4:24  האלהים רוח הוא והמשתחוים לו צריכים להשתחות ברוח ובאמת׃
Joh 4:25  ותאמר אליו האשה ידעתי כי־יבא המשיח אשר יקרא לו כריסטוס הוא יבוא ויגיד לנו את־כל׃
Joh 4:26  ויאמר אליה ישוע אני המדבר אליך אני הוא׃
Joh 4:27  עוד הוא מדבר כזאת ותלמידיו באו ויתמהו על־דברו עם־אשה ואיש לא אמר־לו מה־תשאל או מה־תדבר עמה׃
Joh 4:28  והאשה עזבה את־כדה ותלך העירה ותאמר אל־האנשים׃
Joh 4:29  באו וראו איש אשר הגיד לי כל־אשר עשיתי אולי זה הוא המשיח׃
Joh 4:30  ויצאו מן־העיר ויבאו אליו׃
Joh 4:31  המה טרם יבאו ותלמידיו בקשו ממנו לאמר אכל־נא אדני׃
Joh 4:32  ויאמר אליהם יש־לי אכל לאכל אשר אתם לא ידעתם׃
Joh 4:33  ויאמרו התלמידים איש אל־רעהו הכי הביא לו איש לאכל׃
Joh 4:34  ויאמר אליהם ישוע מאכלי עשות רצון שלחי ולהשלים מעשהו׃
Joh 4:35  הלא אתם תאמרו עוד ארבעה חדשים והקציר בא הנה אני אמר לכם שאו עיניכם וראו בשדות כי־כבר הלבינו לקציר׃
Joh 4:36  והקוצר יקח שכרו ויאסף תבואה לחיי עולם למען ישמחו יחדו גם הזרע גם הקוצר׃
Joh 4:37  כי בזאת יאמן המשל כי זה זרע ואחר יקצר׃
Joh 4:38  אנכי שלחתי אתכם לקצר את־אשר לא עמלתם בו ואחרים עמלו ואתם נכנסתם בעמלם׃
Joh 4:39  ושמרנים רבים מן־העיר ההיא האמינו בו על־דבר האשה אשר העידה לאמר הוא הגיד לי את־כל־אשר עשיתי׃
Joh 4:40  ויהי כאשר באו אליו השמרנים וישאלו ממנו לשבת אתם וישב שם יומים׃
Joh 4:41  ועוד רבים מהמה האמינו בו בעבור דברו׃
Joh 4:42  ויאמרו אל־האשה מעתה לא־בגלל מאמרך נאמין כי באזנינו שמענו ונדע כי־אמנם זה הוא (המשיח) מושיע העולם׃
Joh 4:43  ויהי מקץ שני הימים ויצא משם ללכת הגלילה׃
Joh 4:44  כי הוא ישוע עצמו העיד אשר אין כבוד לנביא בארץ מולדתו׃
Joh 4:45  ויהי הוא בא ארץ הגליל ויאספהו אנשי הגליל כי ראו את כל־אשר עשה בירושלים בימי החג כי גם־המה עלו לחג את־החג׃
Joh 4:46  ויבא ישוע עוד הפעם אל־קנה אשר בגליל אל־מקום אשר שם המים ליין ויהי איש מעבדי המלך ובנו חלה בכפר־נחום׃
Joh 4:47  ויהי כשמעו כי־בא ישוע מיהודה לארץ הגליל וילך אליו וישאל מאתו לרדת ולרפא את־בנו כי נטה למות׃
Joh 4:48  ויאמר אליו ישוע אם־לא תראו אתות ומופתים לא תאמינו׃
Joh 4:49  ויאמר אליו האיש אשר מעבדי המלך אדני רדה־נא בטרם ימות בני׃
Joh 4:50  ויאמר אליו ישוע לך בנך חי והאיש האמין לדבר אשר־דבר אליו ישוע וילך׃
Joh 4:51  ויהי ברדתו ויפגעו־בו עבדיו ויבשרו אתו כי־חי בנו׃
Joh 4:52  וידרש מאתם את־השעה אשר רוח לו ויאמרו אליו תמול בשעה השביעית רפתה ממנו הקדחת׃
Joh 4:53  וידע אביהו כי היתה השעה אשר אמר־לו ישוע בנך חי ויאמן הוא וכל־ביתו׃
Joh 4:54  זה האות השני אשר עשה ישוע בבאו מיהודה לארץ הגליל׃
Joh 5:1  אחר הדברים האלה היה חג ליהודים ויעל ישוע ירושלים׃
Joh 5:2  ובירושלים ברכה על־יד שער הצאן אשר יקראו לה בלשון עברית בית־חסדא ולה חמשה אלמים׃
Joh 5:3  שמה שכבו חולים ועורים ופסחים ויבשי־כח לרב (והמה מיחלים לתנועת המים׃
Joh 5:4  כי מלאך ירד במועדו אל־הברכה וירעש את־מימיה והיה הירד ראשון אל־תוכה אחרי התגעשו המים הוא נרפא מכל־מחלה אשר דבקה בו)׃
Joh 5:5  ושם איש אחד והוא בחליו שלשים ושמנה שנה׃
Joh 5:6  וירא אתו ישוע שכב וידע כי ארכו־לו ימי חליו ויאמר אליו התחפץ להרפא׃
Joh 5:7  ויען החולה אדני אין־איש אתי להשליכני אל־הברכה בהרעש המים ובטרם אבא וירד אחר לפני׃
Joh 5:8  ויאמר אליו ישוע קום שא את־משכבך והתהלך׃
Joh 5:9  וכרגע שב האיש לאיתנו וישא את־משכבו ויתהלך והיום ההוא יום השבת׃
Joh 5:10  ויאמרו היהודים אל־האיש הנרפא שבת היום אסור לך לשאת את־משכבך׃
Joh 5:11  ויען אתם לאמר האיש אשר החלימני הוא אמר אלי שא את־משכבך והתהלך׃
Joh 5:12  וישאלהו מי זה האיש אשר אמר לך שא את־משכבך והתהלך׃
Joh 5:13  והנרפא לא ידע מי הוא כי סר ישוע וילך־לו כי היה המון רב במקום ההוא׃
Joh 5:14  ויהי אחרי־כן וימצאהו ישוע בבית המקדש ויאמר אליו הנה נרפא־לך אל־תוסיף לחטא פן־תאנה אליך רעה גדולה מזאת׃
Joh 5:15  וילך האיש ויגד ליהודים כי־ישוע הוא אשר רפאו׃
Joh 5:16  ועל־כן רדפו היהודים את־ישוע (ויבקשו המיתו) כי־עשה אלה בשבת׃
Joh 5:17  ויען אתם ישוע אבי פעל פעלתו עד־עתה וגם־אנכי פעל׃
Joh 5:18  אז יוסיפו היהודים לבקש את־נפשו כי מלבד אשר חלל את־השבת גם אמר כי האלהים הוא אביו וידמה לאלהים׃
Joh 5:19  ויען ישוע ויאמר אליהם אמן אמן אני אמר לכם לא־יוכל הבן לעשות דבר מנפשו בלתי את אשר־יראה את־אביו עשה כי את־אשר עשה הוא גם־הבן יעשה כמהו׃
Joh 5:20  כי האב אהב את־הבן ומורה אתו כל אשר יעשה ועוד מעשים גדולים מאלה יורהו למען תתמהו׃
Joh 5:21  כי כאשר האב יעיר ויחיה את־המתים כן גם־הבן יחיה את־אשר יחפץ׃
Joh 5:22  כי האב לא־ידין איש כי אם־נתן המשפט כלו ביד הבן למען יכבדו כלם את־הבן כאשר יכבדו את־האב׃
Joh 5:23  מי אשר לא־יכבד את־הבן גם את־האב אשר שלחו איננו מכבד׃
Joh 5:24  אמן אמן אני אמר לכם השמע דברי ומאמין לשלחי יש־לו חיי עולם ולא יבא במשפט כי־עבר ממות לחיים׃
Joh 5:25  אמן אמן אני אמר לכם כי־תבוא שעה ועתה היא אשר ישמעו המתים את־קול בן־האלהים והשמעים חיה יחיו׃
Joh 5:26  כי כאשר לאב יש חיים בעצמו כן נתן גם־לבן להיות־לו חיים בעצמו׃
Joh 5:27  ואף־שלטן נתן לו לעשות משפט כי בן־אדם הוא׃
Joh 5:28  אל־תתמהו על־זאת כי הנה באה שעה וישמעו כל־שכני קבר את־קולו׃
Joh 5:29  ועלו עשי הטוב לקום לחיים ועשי הרע לקום לדין׃
Joh 5:30  לא אוכל לעשות דבר מנפשי כאשר אשמע כן אשפט ומשפטי צדק כי לא אבקש רצוני כי אם־רצון האב אשר שלחני׃
Joh 5:31  אם־אנכי מעיד עלי עדותי לא נאמנה׃
Joh 5:32  יש אחר המעיד עלי וידעתי כי נאמנה עדותו אשר־הוא מעיד עלי׃
Joh 5:33  אתם שלחתם אל־יוחנן והוא העיד עדות אמת׃
Joh 5:34  ואני לא אקח לי עדות מאדם אך אמרתי זאת למען תושעון׃
Joh 5:35  הוא היה הנר הדלק והמאיר ואתם רציתם לשוש כשעה לאורו׃
Joh 5:36  ולי עדות גדולה מעדות יוחנן המעשים אשר נתן־לי אבי להשלימם המעשים האלה אשר־אני עשה מעידים עלי כי האב שלחני׃
Joh 5:37  והאב אשר שלחני הוא מעיד עלי ואתם את־קולו לא־שמעתם מעולם ותמונתו לא ראיתם׃
Joh 5:38  ודברו איננו שכן בקרבכם כי אינכם מאמינים לשלוחו׃
Joh 5:39  דרשו בכתבים אשר תאמרו שיש לכם חיי עולם בהם והמה המעידים עלי׃
Joh 5:40  ואתם אינכם רוצים לבוא אלי להיות לכם חיים׃
Joh 5:41  לא־אקח כבוד מבני אדם׃
Joh 5:42  אכן ידעתי אתכם כי אין־אהבת אלהים בקרבכם׃
Joh 5:43  אני הנה באתי בשם אבי לא קבלתם אתי ואם־יבא אחר בשם עצמו אתו תקבלו׃
Joh 5:44  איך תוכלו להאמין אתם הלקחים כבוד איש מאת רעהו ואת־הכבוד אשר מאת־האלהים היחיד לא תבקשו׃
Joh 5:45  אל־תחשבו כי אנכי אטען עליכם לפני אבי משה אשר־לו תיחלו הוא הטען עליכם׃
Joh 5:46  כי לו תאמינו למשה גם־לי תאמינו כי הוא כתב עלי׃
Joh 5:47  ואם־לכתביו אינכם מאמינים איך תאמינו לדברי׃
Joh 6:1  ויהי אחרי־כן ויצא ישוע אל־עבר ים־הגליל אשר לטיבריה׃
Joh 6:2  וילכו אחריו המון עם־רב כי ראו אותתיו אשר עשה עם־החולים׃
Joh 6:3  ויעל ישוע על־ההר וישב־שם הוא ותלמידיו׃
Joh 6:4  וימי הפסח חג היהודים קרבו לבוא׃
Joh 6:5  וישא ישוע את־עיניו וירא עם־רב בא אליו ויאמר אל־פילפוס מאין נקנה־להם לחם לאכל׃
Joh 6:6  ואך לנסות אתו דבר־זאת כי הוא ידע את־אשר יעשה׃
Joh 6:7  ויען אתו פילפוס לחם במאתים דינר לא־ימצא לקחת להם איש איש מעט׃
Joh 6:8  ויאמר אליו אחד מתלמידיו והוא אנדרי אחי שמעון פטרוס׃
Joh 6:9  הנה אתנו נער אשר־לו חמש ככרות־לחם שערים ושני דגים אך מה־אלה לעם־רב כזה׃
Joh 6:10  ויאמר ישוע צוו את־העם לשבת ארצה וירק דשא לרב היה במקום ההוא וישבו לארץ כחמשת אלפים איש במספר׃
Joh 6:11  ויקח ישוע את־ככרות הלחם ויברך ויתן לתלמידיו והתלמידים נתנו למסבים וככה גם מן־הדגים כאות נפשם׃
Joh 6:12  ויהי כאשר שבעו ויאמר אל־תלמידיו אספו את־פתותי הלחם אשר נותרו למען אשר לא־יאבד מאומה׃
Joh 6:13  ויאספו וימלאו שנים־עשר סלים מפתותי חמש ככרות־לחם השערים הנותרים לאכליהם׃
Joh 6:14  ויהי כראות האנשים את־האות הזה אשר עשה ישוע ויאמרו הנה־זה הוא באמת הנביא הבא לעולם׃
Joh 6:15  וידע ישוע כי־יבאו ויתפשו בו להמליכו וימלט עוד הפעם אל־ההר הוא לבדו׃
Joh 6:16  ויהי בערב וירדו תלמידיו אל־הים ויבאו באניה ויעברו אל־עבר הים אל־כפר־נחום׃
Joh 6:17  ויכס אתם החשך וישוע לא־בא אליהם׃
Joh 6:18  ויסער הים כי־רוח גדולה היתה׃
Joh 6:19  והם חתרו במשוטיהם כעשרים וחמש או שלשים ריס ויראו את־ישוע מהלך על־הים הלוך וקרב אל־האניה וייראו׃
Joh 6:20  ויאמר אליהם אני הוא אל־תיראו׃
Joh 6:21  ויואילו לקחת אתו אל־תוך האניה וכרגע הגיעה האניה לארץ אשר הם הלכים שמה׃
Joh 6:22  ויהי ממחרת וירא המון העם העמד מעבר לים כי אין שם אניה כי אם־אחת אשר ירדו־בה תלמידיו וכי ישוע לא־ירד עם־תלמידיו באניה אך תלמידיו לבדם נסעו מזה׃
Joh 6:23  ואניות אחרות באות מטיבריה קרבו אל המקום אשר אכלו־שם את־הלחם בברכת האדון׃
Joh 6:24  ויהי כראות המון העם כי אין ישוע שם אף־לא תלמידיו וירדו גם־הם באניות ויבאו אל־כפר־נחום לבקש את־ישוע׃
Joh 6:25  וימצאו אתו מעבר הים ויאמרו אליו רבי מתי באת הלם׃
Joh 6:26  ויען אתם ישוע ויאמר אמן אמן אני אמר לכם לא על־ראותכם את־האתות תבקשוני כי על־אשר אכלתם מן־הלחם ותשבעו׃
Joh 6:27  אל־תעמלו במאכל האבד כי אם־במאכל הקים לחיי עולם אשר בן־האדם יתננו לכם כי־אתו חתם אביו האלהים בחותמו׃
Joh 6:28  ויאמרו אליו מה־נעשה לפעל פעלות אלהים׃
Joh 6:29  ויען ישוע ויאמר אליהם זאת פעלת אלהים אשר־תאמינו במי שהוא שלחו׃
Joh 6:30  ויאמרו אליו מה־האות אשר תעשה למען נראה ונאמין בך מה־תפעל׃
Joh 6:31  אבותינו אכלו את־המן במדבר ככתוב לחם מן־השמים נתן־למו לאכל׃
Joh 6:32  ויאמר אליהם ישוע אמן אמן אני אמר לכם לא משה נתן לכם את־הלחם מן־השמים כי־אבי נתן לכם את־הלחם מן־השמים האמתי׃
Joh 6:33  כי־לחם אלהים הוא היורד מן־השמים ונתן חיים לעולם׃
Joh 6:34  ויאמרו אליו אדני תנה־לנו תמיד את־הלחם הזה׃
Joh 6:35  ויאמר להם ישוע אנכי הוא לחם החיים כל־הבא אלי לא ירעב והמאמין בי לא יצמא עוד׃
Joh 6:36  ואני הנה אמרתי לכם כי גם־חזיתם אתי ולא תאמינו׃
Joh 6:37  כל אשר יתננו־לי אבי יבוא אלי והבא אלי לא אהדפנו החוצה׃
Joh 6:38  כי לא ירדתי מן־השמים לעשות רצוני כי אם־רצון שלחי׃
Joh 6:39  וזה רצון האב אשר שלחני אשר כל־הנתן לי לא־יאבד לי כי אם־אקימנו ביום האחרון׃
Joh 6:40  וזה רצון שלחי אשר כל־הראה את־הבן ומאמין בו יהיו־לו חיי עולם ואני אקימנו ביום האחרון׃
Joh 6:41  וילנו עליו היהודים כי־אמר אנכי הוא הלחם הירד מן־השמים׃
Joh 6:42  ויאמרו הלא זה הוא ישוע בן־יוסף אשר־אנחנו ידעים את־אביו ואת־אמו ואיך יאמר מן־השמים באתי׃
Joh 6:43  ויען ישוע ויאמר אליהם אל־תהי תלונה ביניכם׃
Joh 6:44  לא־יוכל איש לבוא אלי בלתי אם־ימשכהו אבי אשר שלחני ואני אקימנו ביום האחרון׃
Joh 6:45  הלא כתוב בנביאים וכל־בניך למודי יהוה לכן כל אשר שמע מן־האב ולמד יבא אלי׃
Joh 6:46  לא שראה אדם את־האב בלתי הבא מאת האלהים הוא ראה את־האלהים׃
Joh 6:47  אמן אמן אני אמר לכם המאמין בי לו חיי עולם׃
Joh 6:48  אנכי הוא לחם החיים׃
Joh 6:49  אבותיכם אכלו את־המן במדבר וימתו׃
Joh 6:50  זה הוא הלחם הירד מן־השמים למען יאכל־איש ממנו ולא ימות׃
Joh 6:51  אנכי הלחם החי הירד מן־השמים איש כי־יאכל מן־הלחם הזה יחיה לעולם והלחם אשר אתננו הוא בשרי אשר אתן בעד חיי העולם׃
Joh 6:52  ויתוכחו היהודים איש עם־רעהו לאמר איכה יוכל זה לתת־לנו את־בשרו לאכל׃
Joh 6:53  ויאמר אליהם ישוע אמן אמן אני אמר לכם אם־לא תאכלו את־בשר בן־האדם ושתיתם את־דמו אין־לכם חיים בקרבכם׃
Joh 6:54  האכל את־בשרי והשתה את־דמי יש־לו חיי עולם ואני אקימנו ביום האחרון׃
Joh 6:55  כי בשרי באמת הוא אכל ודמי באמת הוא שקוי׃
Joh 6:56  האכל את־בשרי ושתה את־דמי הוא ילין בי ואני בו׃
Joh 6:57  כאשר שלחני האב החי ואנכי חי בגלל אבי כן האכל אתי גם־הוא יחיה בגללי׃
Joh 6:58  הוא הלחם הירד מן־השמים לא כאשר אכלו אבותיכם את־המן וימתו האכל את־הלחם הזה יחיה לעולם׃
Joh 6:59  כדברים האלה דבר בבית כנסת בלמדו בכפר־נחום׃
Joh 6:60  ורבים מתלמידיו כשמעם אמרו קשה הדבר הזה מי יוכל לשמע אתו׃
Joh 6:61  ויבן ישוע בלבו כי תלמידיו מלינים על־זאת ויאמר אליהם ההיתה זאת לכם למכשול׃
Joh 6:62  ואף כי־תראו את־בן־האדם עלה אל־אשר היה־שם לפנים׃
Joh 6:63  הרוח הוא הנתן חיים והבשר אין־בו מועיל הדברים אשר אני דברתי אליכם רוח המה וחיים׃
Joh 6:64  אך־יש בכם אנשים אשר לא יאמינו כי ישוע ידע מראש מי הם אשר אינם מאמינים ומי המוסר אתו׃
Joh 6:65  ויאמר על־כן אמרתי לכם כי לא־יוכל איש לבוא אלי בלתי אם־נתן־לו מאת אבי׃
Joh 6:66  מן־העת ההיא רבים מתלמידיו נסגו אחור ולא יספו להתהלך אתו׃
Joh 6:67  ויאמר ישוע אל־שנים העשר היש את־נפשכם גם־אתם לסור מאחרי׃
Joh 6:68  ויען אתו שמעון פטרוס אדני אל־מי נלך דברי חיי עולם עמך׃
Joh 6:69  ואנחנו האמנו ונדע כי־קדוש אלהים אתה׃
Joh 6:70  ויאמר אליהם ישוע הלא בחרתי אני בכם שנים העשר ואחד מכם שטן הוא׃
Joh 6:71  וזאת דבר על־יהודה בן־שמעון איש קריות אשר ימסרנו והוא אחד משנים העשר׃
Joh 7:1  אחר הדברים האלה הלך ישוע בארץ הגליל הלוך ועבור כי לא חפץ להתהלך ביהודה על־אשר בקשו היהודים להמיתו׃
Joh 7:2  ויקרב חג היהודים חג הסכות׃
Joh 7:3  ויאמרו אליו אחיו קום ולך מזה ארצה יהודה למען יראו גם־תלמידיך את־המעשים אשר־אתה עשה׃
Joh 7:4  כי לא־יעשה איש דבר בסתר והוא חפץ להודע אם־עשה אתה כאלה הראה אל־העולם׃
Joh 7:5  כי־אחיו גם־הם לא האמינו בו׃
Joh 7:6  ויאמר אליהם ישוע עתי לא־באה עד־עתה ועתכם תמיד נכונה׃
Joh 7:7  לא־יוכל העולם לשנוא אתכם ואתי ישנא באשר אני מעיד עליו כי רעים מעלליו׃
Joh 7:8  עלו אתם לחג את־החג אני לא אעלה אל־החג הזה כי עתי לא מלאה עד־עתה׃
Joh 7:9  כזאת דבר וישב בגליל׃
Joh 7:10  ויהי כאשר עלו אחיו לרגל ויעל גם־הוא לא בגלוי כי אם־כמסתתר׃
Joh 7:11  והיהודים בקשהו בחג ויאמרו איו׃
Joh 7:12  ותהי תלונה רבה על־אדותיו בתוך העם אלה אמרו טוב הוא ואלה אמרו לא כי־מתעה הוא את־העם׃
Joh 7:13  אך אין־איש מדבר עליו ברבים מפני יראת היהודים׃
Joh 7:14  ויהי בחצי ימי החג וישוע עלה אל־המקדש וילמד׃
Joh 7:15  ויתמהו היהודים ויאמרו במה ידע זה ספר והוא לא למד׃
Joh 7:16  ויען אתם ישוע ויאמר לקחי לא־שלי הוא כי אם של־שלחי׃
Joh 7:17  החפץ לעשות רצונו ידע לקחי אם־מאת אלהים הוא או מנפשי אדבר׃
Joh 7:18  המדבר מנפשו כבוד עצמו יבקש והמבקש כבוד שלחו נאמן הוא ואין עולתה בו׃
Joh 7:19  הלא משה נתן לכם את־התורה ואין־איש מכם עשה התורה מדוע תבקשו להרגני׃
Joh 7:20  ויען העם ויאמר שד בך מי מבקש להרגך׃
Joh 7:21  ויען ישוע ויאמר להם מעשה אחד עשיתי וכלכם עליו תתמהו׃
Joh 7:22  משה נתן לכם המילה אך לא ממשה היא כי אם־מן־האבות וביום השבת תמולו כל־זכר׃
Joh 7:23  ועתה אם־תמול ערלת אדם בשבת למען אשר לא־תופר תורת משה מה־תקצפו עלי כי רפאתי האיש כלו בשבת׃
Joh 7:24  אל־תשפטו למראה עין כי אם־משפט־צדק שפטו׃
Joh 7:25  ויאמרו אנשים מישבי ירושלים הלא זה הוא אשר בקשו להרגו׃
Joh 7:26  והנה הוא דבר ברבים ולא יגערו בו האף אמנם ידעו ראשינו כי־באמת זה הוא המשיח׃
Joh 7:27  אך הלא ידענו זה מאין הוא והמשיח כי יבוא לא־ידע איש אי־מזה הוא׃
Joh 7:28  אז קרא ישוע במקדש וילמד ויאמר הן ידעתם אתי אף־ידעתם מאין אני ומנפשי לא־באתי אכן יש נאמן אשר שלחני ואתו לא ידעתם׃
Joh 7:29  ואני ידעתיו כי מאתו אני והוא שלחני׃
Joh 7:30  ויבקשו לתפשו ואיש לא־שלח יד בו כי לא־בא עתו׃
Joh 7:31  ורבים מן־העם האמינו בו ויאמרו אם־יבא המשיח הגם יעשה אתות הרבה מאשר עשה זה׃
Joh 7:32  והפרושים שמעו את־העם מתלחשים עליו כזאת וישלחו הפרושים וראשי הכהנים משרתים לתפשו׃
Joh 7:33  ויאמר אליהם ישוע אך־מעט עודני עמכם והלכתי אל־אשר שלחני׃
Joh 7:34  תשחרנני ולא תמצאנני ובאשר אני שם אתם לא תוכלו לבוא׃
Joh 7:35  ויאמרו היהודים איש אל־רעהו אנה ילך זה ואנחנו לא נמצאהו הילך אל־הנפוצים בין היונים וילמד אנשי יון׃
Joh 7:36  מה הדבר הזה אשר אמר תשחרנני ולא תמצאנני ובאשר אני שם אתם לא תוכלו לבוא׃
Joh 7:37  ויהי ביום האחרון הגדול בחג ויעמד ישוע ויקרא לאמר איש כי יצמא יבא־נא אלי וישתה׃
Joh 7:38  המאמין בי כדבר הכתוב מבטנו ינהרו נהרי מים חיים׃
Joh 7:39  וזאת אמר על־הרוח אשר יקחהו המאמינים בו כי לא־נתן רוח הקדש בטרם נתפאר ישוע׃
Joh 7:40  ורבים מהמון העם כשמעם את־הדבר הזה אמרו אכן זה הוא הנביא׃
Joh 7:41  ויש אשר אמרו זה הוא המשיח ואחרים אמרו המן־הגליל יבא המשיח׃
Joh 7:42  הלא הכתוב אמר כי מזרע דוד ומכפר בית־לחם מקום דוד יצא המשיח׃
Joh 7:43  ותהי מחלקת בין העם על־אדותיו׃
Joh 7:44  ומקצתם רצו לתפשו ואיש לא־שלח יד בו׃
Joh 7:45  וישובו המשרתים אל־ראשי הכהנים והפרושים והם אמרו אליהם מדוע לא־הבאתם אתו׃
Joh 7:46  ויענו המשרתים מעולם לא־דבר איש כאיש הזה׃
Joh 7:47  ויאמרו אליהם הפרושים הכי נדחתם גם־אתם׃
Joh 7:48  הגם־האמין בו איש מן־השרים או מן־הפרושים׃
Joh 7:49  רק ההמון הזה אשר אינם ידעים את־התורה ארורים המה׃
Joh 7:50  ויאמר אליהם נקדימון אשר־בא אליו בלילה והוא היה אחד מהם׃
Joh 7:51  הכי תשפט תורתנו איש בטרם תחקרהו לדעת את־אשר עשה׃
Joh 7:52  ויענו ויאמרו אליו הגם־אתה מן־הגליל דרש־נא וראה כי לא־קם נביא מן־הגליל׃
Joh 7:53  וילכו איש איש לביתו׃
Joh 8:1  וישוע הלך אל־הר הזיתים׃
Joh 8:2  ויהי בבקר ויבא עוד אל־המקדש וכל־העם באו אליו וישב וילמדם׃
Joh 8:3  ויביאו הסופרים והפרושים לפניו אשה אשר נתפשה והיא נאפת ויעמידוה בתוך׃
Joh 8:4  ויאמרו אליו רבי האשה הזאת נתפשה על מעשה נאופה׃
Joh 8:5  ומשה צונו בתורה לסקל נשים כאלה ואתה מה־תאמר׃
Joh 8:6  והם לנסות אתו דברו־זאת למצא עליו שטנה ויתכופף ישוע למטה ויתו באצבעו על־הקרקע׃
Joh 8:7  ויהי כאשר הוסיפו לשאל אתו וישא את־עיניו ויאמר אליהם מי בכם חף מפשע הוא ידה־בה אבן בראשונה׃
Joh 8:8  ויתכופף שנית למטה ויתו על־הקרקע׃
Joh 8:9  הם שמעו ולבם נקפם ויצאו אחד אחד החל מן־הזקנים ועד האחרונים ויותר ישוע לבדו והאשה עמדת בתוך׃
Joh 8:10  וישא ישוע את־עיניו וירא כי־אין איש בלתי האשה לבדה ויאמר אליה אשה איפה שטניך ההרשיעך איש׃
Joh 8:11  ותאמר לא אחד אדני ויאמר לכן גם־אני לא ארשיעך לכי לדרכך ואל תחטאי עוד׃
Joh 8:12  ויסף ישוע וידבר אליהם לאמר אני אור העולם כל־ההלך אחרי לא יתהלך בחשכה כי־אור החיים יהיה־לו׃
Joh 8:13  ויאמרו הפרושים על־נפשך אתה מעיד עדותך איננה נאמנה׃
Joh 8:14  ויען ישוע ויאמר אליהם אף אם־אעיד על־נפשי עדותי אמת יען אשר־ידעתי מאין באתי ואנה אני הלך ואתם לא ידעתם מאין באתי ואנה אלך׃
Joh 8:15  אתם לפי הבשר תשפטו ואני לא אשפט איש׃
Joh 8:16  וכי אשפט אנכי משפטי אמת כי לא לבדי אני כי אם־אני והאב אשר שלחני׃
Joh 8:17  וגם בתורתכם כתוב כי עדות שני אנשים נאמנה היא׃
Joh 8:18  אני הוא המעיד עלי וגם־האב אשר שלחני יעידני׃
Joh 8:19  ויאמרו אליו אביך איו ויען ישוע גם־אתי גם את־אבי לא ידעתם ולו ידעתם אתי כי עתה גם את־אבי ידעתם׃
Joh 8:20  כדברים האלה דבר בבית האוצר בלמדו במקדש ולא־תפשו איש כי לא־בא עתו׃
Joh 8:21  ויוסף ישוע ויאמר אליהם אני הלך מזה ותבקשוני ובחטאתכם תמותו אל־אשר אני הלך שמה אתם לא־תוכלו לבוא׃
Joh 8:22  ויאמרו היהודים היאבד עצמו כי אמר אל־אשר אני הולך שמה אתם לא־תוכלו לבוא׃
Joh 8:23  ויאמר אליהם אתם הנכם מן־התחתונים ואני מן־העליונים אתם מן־העולם הזה ואני אינני מן־העולם הזה׃
Joh 8:24  לכן אמרתי לכם כי תמותו בחטאיכם כי אם־לא תאמינו כי־אני הוא בחטאיכם תמותו׃
Joh 8:25  ויאמרו אליו מי־זה אתה ויאמר אליהם ישוע אשר גם מראש דברתי לכם׃
Joh 8:26  רבות עמי לדבר ולשפט עליכם אכן שלחי נאמן הוא ואשר שמעתי ממנו אתו אדבר אל־העולם׃
Joh 8:27  והם לא הבינו כי על־האב אמר אליהם׃
Joh 8:28  אז אמר להם ישוע בעת תנשאו את־בן־האדם וידעתם כי־אני הוא וכי אינני עשה דבר מנפשי כי אם־כאשר למדני אבי אלה אדבר׃
Joh 8:29  ואשר שלח אתי הוא עמדי האב לא עזבני לבדד כי את־הטוב בעיניו אני עשה תמיד׃
Joh 8:30  ויהי בדברו זאת ויאמינו בו רבים׃
Joh 8:31  ויאמר ישוע אל־היהודים המאמינים בו אם־תעמדו בדברי באמת תלמידים אתם לי׃
Joh 8:32  וידעתם את האמת והאמת תוציאכם לחרות׃
Joh 8:33  ויענו אתו זרע אברהם אנחנו ומימינו לא־היינו לאיש לעבדים ואיכה תאמר בני חורין תהיו׃
Joh 8:34  ויען אתם ישוע אמן אמן אני אמר לכם כל־עשה חטא עבד הוא לחטא׃
Joh 8:35  והעבד לא־ישכן בבית לעולם הבן ישכן לעולם׃
Joh 8:36  לכן אם־הבן יעשה אתכם בני חורין חפשים באמת תהיו׃
Joh 8:37  ידעתי כי־זרע אברהם אתם אבל אתם מבקשים להמיתני כי דברי לא־יכן בתוככם׃
Joh 8:38  אני מדבר את אשר ראיתי אצל אבי ואתם עשים את אשר ראיתם אצל אביכם׃
Joh 8:39  ויענו ויאמרו אליו אבינו הוא אברהם ויאמר אליהם ישוע לו הייתם בני אברהם כמעשי אברהם עשיתם׃
Joh 8:40  ועתה אתם מבקשים להמיתני אני האיש אשר דברתי אליכם האמת אשר שמעתי מעם האלהים אברהם לא עשה כזאת׃
Joh 8:41  את־מעשי אביכם אתם עשים ויאמרו אליו לא ילדי זנונים אנחנו יש־לנו אב אחד הוא האלהים׃
Joh 8:42  ויאמר אליהם ישוע לו היה אלהים אביכם כי־עתה אהבתם אתי כי אנכי יצאתי ובאתי מאת האלהים הן־לא־ממני באתי אך־הוא שלחני׃
Joh 8:43  מדוע לא תדעו לשוני יען אשר לא־תוכלון לשמע את־דברי׃
Joh 8:44  אתם מאת אביכם השטן ולעשות את־תאות אביכם חפצתם הוא רוצח היה מראש ובאמת לא עמד כי אמת אין־בו מדי דברו שקר ידבר מלבו כי־משקר הוא ואבי השקר׃
Joh 8:45  ואני יען דברי האמת לא תאמינו לי׃
Joh 8:46  מי בכם על־עון יוכיחני ואם־אמת דברתי מדוע לא־תאמינו לי׃
Joh 8:47  אשר מאת האלהים הוא ישמע את־דברי האלהים ואתם לא שמעתם באשר אינכם מאת האלהים׃
Joh 8:48  אז יענו היהודים ויאמרו אליו הלא הטבנו אשר דברנו כי שמרוני אתה ושד בך׃
Joh 8:49  ויען ישוע שד אין־בי רק את־אבי אני מכבד ואתם תבזוני׃
Joh 8:50  אכן לא אדרש את־כבודי יש אחד אשר ידרש וישפט׃
Joh 8:51  אמן אמן אני אמר לכם אם־ישמר איש את־דברי לא יראה־מות לנצח׃
Joh 8:52  ויאמרו אליו היהודים עתה ידענו כי־שד בך הן אברהם והנביאים מתו ואתה אמרת אם־ישמר איש את־דברי לא יטעם־מות לנצח׃
Joh 8:53  הגדול אתה מאברהם אבינו אשר מת גם־הנביאים מתו מה־תעשה עצמך׃
Joh 8:54  ויען ישוע אם־אני מכבד את־נפשי כבודי מאין אבי הוא המכבד אתי אשר תאמרו לו הוא אלהינו׃
Joh 8:55  ולא ידעתם אתו ואני ידעתי ואם־אמרתי אינני יודע אתו אהיה משקר כמוכם אבל ידעתיו ואת־דברו שמרתי׃
Joh 8:56  אברהם אביכם שש לראות את־יומי וירא וישמח׃
Joh 8:57  ויאמרו אליו היהודים לא בן־חמשים שנה אתה ואת־אברהם ראית׃
Joh 8:58  ויאמר אליהם ישוע אמן אמן אני אמר לכם בטרם היות אברהם אני הייתי׃
Joh 8:59  אז ירימו אבנים לרגם אתו וישוע התעלם ויצא מן־המקדש ויעבר בתוכם עבור וחלוף׃
Joh 9:1  ויהי בעברו וירא איש והוא עור מיום הולדו׃
Joh 9:2  וישאלו אתו תלמידיו לאמר רבי מי החטא הוא או ילדיו כי נולד עור׃
Joh 9:3  ויען ישוע לא הוא חטא ולא יולדיו אך למען יגלו־בו מעללי־אל׃
Joh 9:4  עלי לעשות מעשי שלחי בעוד יום יבוא הלילה אשר־בו לא־יכל איש לעשות׃
Joh 9:5  בעודני בעולם אור העולם אני׃
Joh 9:6  ויהי כדברו זאת וירק על־הארץ ויעש טיט מן־הרוק וימרח את־הטיט על־עיני העור׃
Joh 9:7  ויאמר אליו לך ורחץ בברכת השלח הוא שלוח וילך וירחץ ויבא ועיניו ראות׃
Joh 9:8  ויאמרו שכניו ואשר ראו אתו לפנים כי־עור הוא הלא הוא הישב ושאל צדקה׃
Joh 9:9  אלה אמרו כי־זה הוא ואלה אמרו אך־דומה לו והוא אמר אני הוא׃
Joh 9:10  ויאמרו אליו ואיך נפקחו עיניך׃
Joh 9:11  ויען ויאמר איש אשר־נקרא שמו ישוע עשה טיט וימרח על־עיני ויאמר אלי לך ורחץ בברכת השלח ואלך וארחץ ותפקחנה עיני׃
Joh 9:12  ויאמרו אליו ואיו ויאמר לא ידעתי׃
Joh 9:13  ויביאו את־האיש אשר היה עור לפנים אל־הפרושים׃
Joh 9:14  והיום אשר עשה־בו ישוע את־הטיט ויפקח את־עיניו היה יום השבת׃
Joh 9:15  ויוסיפו לשאל אתו גם־הפרושים איך נפקחו עיניו ויאמר אליהם טיט שם על־עיני וארחץ והנני ראה׃
Joh 9:16  ויאמרו מקצת הפרושים זה האיש לא מאת אלהים הוא כי לא־ישמר את־השבת ואחרים אמרו איכה יוכל איש חטא לעשות אתות כאלה ותהי־מחלקת ביניהם׃
Joh 9:17  ויוסיפו ויאמרו אל־העור ואתה מה־תאמר לו כי פקח עיניך ויאמר נביא הוא׃
Joh 9:18  ולא־האמינו היהודים כי עור היה וארו עיניו עד־אשר קראו אל־יולדי הנרפא׃
Joh 9:19  וישאלו אתם לאמר הזה בנכם אשר אמרתם נולד עור ואיכה הוא ראה עתה׃
Joh 9:20  ויענו אתם יולדיו ויאמרו ידענו כי זה הוא בננו וכי נולד עור׃
Joh 9:21  אבל לא ידענו איך הוא ראה עתה ולא ידענו מי פקח את־עיניו הלא בן־דעת הוא שאלו את־פיהו והוא יגיד מה־היה לו׃
Joh 9:22  כזאת דברו יולדיו מיראתם את־היהודים כי היהודים כבר נועצו לנדות את־כל־אשר יודה כי הוא המשיח׃
Joh 9:23  על־כן אמרו יולדיו בן־דעת הוא שאלו את־פיהו׃
Joh 9:24  ויקראו שנית לאיש אשר היה עור ויאמרו אליו תן כבוד לאלהים אנחנו ידענו כי־האיש הזה חטא הוא׃
Joh 9:25  ויען ויאמר אם־חטא האיש לא ידעתי אחת ידעתי כי עור הייתי ועתה הנני ראה׃
Joh 9:26  ויאמרו אליו עוד מה־עשה לך איך פקח עיניך׃
Joh 9:27  ויען אתם כבר אמרתי לכם הלא שמעתם ומה־לכם לשמע שנית התחפצו גם־אתם להיות תלמידיו׃
Joh 9:28  ויחרפו אתו ויאמרו אתה תלמידו ואנחנו תלמידיו של־משה׃
Joh 9:29  אנחנו יודעים כי אל־משה דבר האלהים ואת־זה לא ידענו מאין הוא׃
Joh 9:30  ויען האיש ויאמר אליהם דבר נפלא הוא אשר אתם לא ידעתם מאין הוא והוא פקח את־עיני׃
Joh 9:31  והנה ידענו כי את־החטאים לא־ישמע אל כי אם־את־ירא אלהים ועשה רצונו אתו ישמע׃
Joh 9:32  מעולם לא נשמע אשר־פקח איש עיני עור מרחם׃
Joh 9:33  לולא היה זה מאת אלהים לא היה יכל לעשות מאומה׃
Joh 9:34  ויענו ויאמרו אליו הן בחטאים נולדת כלך ואתה תלמדנו ויהדפהו החוצה׃
Joh 9:35  וישמע ישוע כי הדפהו החוצה ויפגשהו ויאמר אליו התאמין בבן־האדם׃
Joh 9:36  ויען ויאמר מי הוא־זה אדני ואאמין בו׃
Joh 9:37  ויאמר אליו ישוע הן־ראית אתו והמדבר אליך הנה זה הוא׃
Joh 9:38  ויאמר אני מאמין אדני וישתחו לו׃
Joh 9:39  ויאמר ישוע אני באתי לעולם הזה לדין למען יראו העורים והראים יהיו לעורים׃
Joh 9:40  ואשר היו עמו מן־הפרושים שמעו דבריו ויאמרו אליו הגם אנחנו עורים׃
Joh 9:41  ויאמר אליהם לו הייתם עורים לא־היה בכם חטא ועתה אמרתם פקחים אנחנו ותעמד חטאתכם׃
Joh 10:1  אמן אמן אני אמר לכם איש אשר לא־יבוא דרך השער אל־מכלא הצאן כי אם־יעלה בדרך אחר גנב הוא ופריץ׃
Joh 10:2  ואשר יבוא דרך השער הוא רעה הצאן׃
Joh 10:3  לו יפתח שמר הפתח והצאן את־קלו תשמענה והוא לצאנו בשם יקרא ויוציאם׃
Joh 10:4  ואחרי הוציאו את־צאנו יעבר לפניהן והצאן הלכות אחריו כי ידעו את־קולו׃
Joh 10:5  ואחרי זר לא תלכנה כי אם תברחנה מפניו את־קול הזרים לא ידעו׃
Joh 10:6  המשל הזה דבר ישוע באזניהם והמה לא ידעו מה הדבר אשר דבר אליהם׃
Joh 10:7  ויוסף ישוע וידבר אליהם אמן אמן אני אמר לכם אני הוא פתח הצאן׃
Joh 10:8  כל אשר באו לפני גנבים המה ופריצים והצאן לא־שמעו לקולם׃
Joh 10:9  אנכי הפתח איש כי־יבוא בי יושע ובצאתו ובבואו ימצא מרעה׃
Joh 10:10  הגנב לא יבוא כי אם־לגנוב ולהרוג ולאבד ואני באתי להביא להם חיים ומלא ספקם׃
Joh 10:11  אנכי הוא הרעה הטוב הרעה הטוב יתן את־נפשו בעד צאנו׃
Joh 10:12  והשכיר אשר לא רעה הוא והצאן לא־צאנו הוא יראה כי־בא הזאב ועזב את־הצאן ונס והזאב יחטף והפיץ את־הצאן׃
Joh 10:13  השכיר ינוס כי שכיר הוא ולא ידאג לצאן׃
Joh 10:14  אני הרעה הטוב וידעתי את אשר־לי ונודעתי לאשר לי׃
Joh 10:15  כאשר האב ידע אתי ואני ידעתי את־האב ואת־נפשי אתן בעד הצאן׃
Joh 10:16  וצאן אחרות יש־לי אשר אינן מן־המכלה הזאת ועלי לנהל גם־אתן ותשמענה קולי והיה עדר אחד ורעה אחד׃
Joh 10:17  על־כן אהב אתי אבי כי את־נפשי אתן למען אשוב ואקחה׃
Joh 10:18  ואיש לא יקחנה מאתי כי אם־אני מעצמי אתננה יש־בידי לתת אתה ובידי לשוב לקחתה המצוה הזאת קבלתי מעם אבי׃
Joh 10:19  ותהי מחלקת גם־בפעם הזאת בין היהודים על־הדברים האלה׃
Joh 10:20  ויאמרו רבים מהם שד בו ומשגע הוא למה תשמעו אליו׃
Joh 10:21  ואחרים אמרו דבריו אינם כדברי איש אשר שד בו היוכל שד לפקח עיני עורים׃
Joh 10:22  ויהי חנכה בירושלים והעת סתיו׃
Joh 10:23  וישוע מתהלך במקדש באולם של־שלמה׃
Joh 10:24  ויסבו אתו היהודים ויאמרו אליו עד־אנה תתלה את־נפשנו אם־המשיח אתה אמר־נא ונשמעה באזנינו׃
Joh 10:25  ויען אתם ישוע הן הגדתי אליכם ולא האמנתם בי המעשים אשר־אני עשה בשם אבי הם יעידו עלי׃
Joh 10:26  ואתם לא תאמינו כי לא מצאני אתם כאשר אמרתי לכם׃
Joh 10:27  צאני תשמענה את־קולי ואני ידעתין ואחרי תלכנה׃
Joh 10:28  ואני אתן להן חיי עולם ולא תאבדנה לנצח ואיש לא־יחטף אתהן מידי׃
Joh 10:29  האב אשר נתנן לי גדול הוא על־כל ואיש לא־יחטף אתהן מיד האב׃
Joh 10:30  אני ואבי אחד אנחנו׃
Joh 10:31  אז ירימו היהודים אבנים כפעם־בפעם לסקלו׃
Joh 10:32  ויען אתם ישוע מעשים טובים רבים הראיתי אתכם מאת אבי מה המעשה אשר עליו תסקלני׃
Joh 10:33  ויענו היהודים אתו לאמר על־מעשה טוב לא נסקל אתך כי אם־על־גדפך את־אלהים ועל־אשר אדם אתה ותעש עצמך אלהים׃
Joh 10:34  ויען אתם ישוע הלא כתוב בתורתכם אני אמרתי אלהים אתם׃
Joh 10:35  הן יקרא אלהים למי שהיה דבר האלהים אליהם והכתוב לא־יופר׃
Joh 10:36  ואיך תאמרו לאשר קדשו האב וישלחהו לעולם מגדף אתה יען אמרתי בן־אלהים אני׃
Joh 10:37  אם־לא אעשה את־מעשי אבי אל־תאמינו לי׃
Joh 10:38  ואם־עשה אני גם אם לא־תאמינו לי האמינו למעשי למען תדעו ותאמינו כי־בי האב ואני בו׃
Joh 10:39  אז ישובו ויבקשו לתפשו וימלט מידם׃
Joh 10:40  וילך וישב אל־עבר הירדן אל־המקום אשר הטביל־שם יוחנן בתחלה וישב שם׃
Joh 10:41  ויבאו אליו רבים ויאמרו הנה יוחנן לא־עשה אות אבל כל־אשר דבר יוחנן על־האיש הזה אמת הוא׃
Joh 10:42  ויאמינו בו רבים במקום ההוא׃
Joh 11:1  ויהי איש חולה והוא לעזר מבית־היני כפר מרים ומרתא אחותה׃
Joh 11:2  היא מרים אשר את־האדון במרקחת ותנגב את־רגליו בשערותיה ולעזר אחיה הוא חלה׃
Joh 11:3  ותשלחנה אחיותיו אליו לאמר אדני הנה אשר אהבת חלה הוא׃
Joh 11:4  וישמע ישוע ויאמר המחלה הזאת לא למות היא כי אם־לכבוד האלהים למען יכבד־בה בן־האלהים׃
Joh 11:5  וישוע אהב את מרתא ואת־אחותה ואת־לעזר׃
Joh 11:6  וכשמעו כי חלה ויתמהמה וישב יומים במקום אשר־הוא שם׃
Joh 11:7  ומאחרי־כן אמר לתלמידיו לכו ונשובה אל־ארץ יהודה׃
Joh 11:8  ויאמרו אליו תלמידיו רבי עתה זה בקשו היהודים לסקלך ואתה תשוב שמה׃
Joh 11:9  ויען ישוע הלא שתים־עשרה שעות ליום איש כי־ילך ביום לא יכשל כי יראה אור העולם הזה׃
Joh 11:10  וההלך בלילה יכשל כי האור איננו בו׃
Joh 11:11  ואחרי דברו כזאת אמר אליהם לעזר ידידנו ישן הוא ואנכי הלך למען אעירנו׃
Joh 11:12  ויאמרו תלמידיו אדני אם־ישן הוא ירפא לו׃
Joh 11:13  וישוע דבר על־מותו והמה חשבו כי על־מנוחת השנה דבר׃
Joh 11:14  אז אמר ישוע אליהם מפורש לעזר מת׃
Joh 11:15  ושמח אני בגללכם כי לא־הייתי שם למען תאמינו ועתה נסעה ונלכה אליו׃
Joh 11:16  ויאמר תומא הנקרא דידומוס אל־התלמידים חבריו נלכה גם־אנחנו למען נמות עמו׃
Joh 11:17  ויבא ישוע וימצאהו זה ארבעה ימים שכב בקבר׃
Joh 11:18  ובית־היני קרוב לירושלים כדרך חמש עשרה ריס׃
Joh 11:19  ורבים מן־היהודים באו בית־מרתא ומרים לנחם אתהן על־אחיהן׃
Joh 11:20  ויהי כשמע מרתא כי בא ישוע ותצא לקראתו ומרים יושבת בבית׃
Joh 11:21  ותאמר מרתא אל־ישוע אדני לו היית פה כי־אז לא־מת אחי׃
Joh 11:22  וגם־עתה ידעתי כי כל־אשר תשאל מאת אלהים יתן לך אלהים׃
Joh 11:23  ןיאמר אליה ישוע אחיך קום יקום׃
Joh 11:24  ותאמר אליו מרתא ידעתי כי יקום בתקומה ביום האחרון׃
Joh 11:25  ויאמר אליה ישוע אנכי התקומה והחיים המאמין בי יחיה גם כי־ימות׃
Joh 11:26  וכל־החי אשר יאמין־בי לא־ימות לעולם התאמיני לדבר הזה׃
Joh 11:27  ותאמר אליו כן אדני האמנתי כי־אתה המשיח בן־האלהים הבא לעולם׃
Joh 11:28  זאת דברה והלכה וקראה למרים אחותה בסתר לאמר הנה המורה פה והוא קרא לך׃
Joh 11:29  היא שמעה ותקם ותבא אליו׃
Joh 11:30  וישוע טרם יבא אל־הכפר כי־עודנו עמד במקום אשר פגשתו־שם מרתא׃
Joh 11:31  והיהודים אשר־באו אל־ביתה לנחמה כראותם את־מרים כי־קמה פתאם ותצא הלכו אחריה כי אמרו הלכה אל־הקבר לבכות שמה׃
Joh 11:32  ותבא מרים אל־המקום אשר ישוע עמד שם ותרא אתו ותפל לרגליו ותאמר לו אדני לו היית פה כי־אז לא־מת אחי׃
Joh 11:33  ויהי כראות ישוע אתה בכיה וגם־היהודים אשר־באו אתה בכים ותזעם רוחו ויהי מרעיד׃
Joh 11:34  ויאמר איפה הנחתם אתו ויאמרו אליו אדני בא וראה׃
Joh 11:35  ויבך ישוע׃
Joh 11:36  ויאמרו היהודים הנה מה רבה האהבה אשר אהבו׃
Joh 11:37  ויש אשר אמרו הפקח עיני העור הלא גם־יכל לחשך אתו ממות׃
Joh 11:38  ויוסף עוד ישוע להזעם ברוחו ויבא אל־הקבר והוא מערה ואבן על־מבואה׃
Joh 11:39  ויאמר ישוע שאו את־האבן מעליה ותאמר אליו מרתא אחות המת אדני הנה כבר באש כי־ארבעה ימים לו׃
Joh 11:40  ויאמר אליה ישוע הלא אמרתי לך כי אם־תאמיני תחזי את־כבוד האלהים׃
Joh 11:41  וישאו את־האבן אשר המת הושם שם וישוע נשא את־עיניו למרום ויאמר אודך אבי כי עניתני׃
Joh 11:42  ואני ידעתי כי תענני תמיד ואולם בעבור העם הזה אשר סביבותי דברתי למען יאמינו בי כי אתה שלחתני׃
Joh 11:43  ויהי ככלותו לדבר ויקרא בקול גדול לעזר קום צא׃
Joh 11:44  ויצא המת וידיו ורגליו כרוכת בתכריכין ופניו לוטים בסודר ויאמר אליהם ישוע התירו אתו וילך לדרכו׃
Joh 11:45  ורבים מן־היהודים אשר באו אל־מרים בראותם את־אשר עשה ישוע האמינו בו׃
Joh 11:46  ויש אשר הלכו אל־הפרושים ויגידו להם את־אשר עשה ישוע׃
Joh 11:47  אז יקהילו ראשי הכהנים והפרושים את־סנהדרין ויאמרו מה־נעשה כי האיש הלזה עשה אתות הרבה׃
Joh 11:48  אם־לא נכלאהו כלם יאמינו בו ובאו הרומיים ולקחו גם את־אדמתנו וגם את־עמנו׃
Joh 11:49  ויאמר אליהם אחד מהם והוא קיפא הכהן הגדול בשנה ההיא אתם לא־תדעו דבר׃
Joh 11:50  אף לא־תתבוננו כי טוב לנו מות איש אחד בעד הגוי מאבד העם כלו׃
Joh 11:51  ולא מלבו דבר הדבר הזה כי היה הכהן הגדול בשנה ההיא וינבא אשר ימות ישוע בעד העם׃
Joh 11:52  ולא־בעד העם לבדו כי גם־לקבץ את־בני האלהים המפזרים והיו לאחדים׃
Joh 11:53  ויועצו יחדו להמיתו מהיום ההוא והלאה׃
Joh 11:54  על־כן לא־התהלך ישוע עוד בתוך היהודים לעיני העם כי אם־סר משם אל־הארץ הקרובה למדבר אל־עיר עפרים ויגר־שם עם־תלמידיו׃
Joh 11:55  ויקרבו ימי הפסח ליהודים ועם־רב עלו מן־הארץ ירושלימה לפני הפסח להתקדש׃
Joh 11:56  ויבקשו את־ישוע ויהי הם עמדים בבית המקדש וידברו איש אל־רעהו מה־תאמרו הכי יבוא אל־החג׃
Joh 11:57  וראשי הכהנים והפרושים גזרו גזרה אשר אם־ידע איש את־מקומו יודיענו למען יתפשהו׃
Joh 12:1  וששת ימים לפני חג־הפסח בא ישוע לבית היני מקום לעזר אשר העיר מעם המתים׃
Joh 12:2  ויעשו־לו שם משתה בערב ומרתא משרתת ולעזר אחד מן־המסבים אתו׃
Joh 12:3  ותקח מרים מרקחת נרד זך ויקר מאד לטרא אחת משקלה ותסך את־רגלי ישוע ותגנב את־רגליו בשערותיה והבית ימלא ריח המרקחת׃
Joh 12:4  ויאמר אחד מתלמידיו הוא יהודה בן־שמעון איש קריות אשר ימסר אתו׃
Joh 12:5  מדוע לא־נמכרה המרקחת בשלש מאות דינר ונתן לעניים׃
Joh 12:6  והוא לא־דבר זאת מחמלתו על־העניים כי גנב היה וכיס הכסף בידו ונשא מאשר ישימו בו׃
Joh 12:7  ויאמר ישוע הניחה־לה ליום קבורתי צפנה זאת׃
Joh 12:8  כי העניים תמיד עמכם ואני אינני תמיד עמכם׃
Joh 12:9  וישמעו עם־רב ביהודה כי־הוא שם ויבאו לא־בעבור ישוע לבדו כי גם־לראות את־לעזר אשר העירו מעם המתים׃
Joh 12:10  וראשי הכהנים התיעצו להרג את־לעזר׃
Joh 12:11  כי בגללו באו שמה רבים מן־היהודים ויאמינו בישוע׃
Joh 12:12  ויהי ממחרת כשמוע המון רב אשר באו לחג החג כי־יבא ישוע ירושלים׃
Joh 12:13  ויקחו בידם כפות תמרים ויצאו לקראתו ויריעו לאמר הושע־נא ברוך הבא בשם יהוה מלך ישראל׃
Joh 12:14  וימצא ישוע עיר אחד וירכב עליו ככתוב׃
Joh 12:15  אל־תראי בת־ציון הנה מלכך יבוא לך רכב על־עיר בן־אתנות׃
Joh 12:16  ותלמידיו לא־הבינו בראשונה כל־זאת אך אחרי אשר נתפאר ישוע זכרו כי־כן כתוב עליו וכן גם־עשו לו׃
Joh 12:17  ויעידו הרבים אשר היו אצלו בקראו אל־לעזר לצאת מן־הקבר ויער אתו מעם המתים׃
Joh 12:18  על־כן המון העם יצא לקראתו כי שמעו אשר עשה את־האות הזה׃
Joh 12:19  והפרושים דברו איש את־אחיו לאמר הראיתם כי הועיל לא תועילו הנה כל־העולם נמשך אחריו׃
Joh 12:20  ובתוך העלים להשתחות בחג אנשים יונים׃
Joh 12:21  ויקרבו אל־פילפוס איש בית־צידה אשר בארץ הגליל וישאלו ממנו לאמר אדני חפצנו לראות את־ישוע׃
Joh 12:22  ויבא פילפוס ויגד אל־אנדרי ואנדרי ופילפוס הגידו אל־ישוע׃
Joh 12:23  ויען אותם ישוע ויאמר באה השעה שיפאר בן־האדם׃
Joh 12:24  אמן אמן אני אמר לכם אם לא־תפל החטה אל־תוך האדמה ומתה תשאר לבדה וכאשר מתה תעשה פרי הרבה׃
Joh 12:25  האהב את־נפשו יאבדנה והשנא את־נפשו בעולם הזה ינצרה לחיי נצח׃
Joh 12:26  ואיש כי חפץ לשרתני ילך אחרי ובאשר אהיה שם יהיה גם־משרתי ואשר ישרתני יכבדנו אבי׃
Joh 12:27  עתה נבהלה נפשי ומה אמר הצילני אבי מן־השעה הזאת אך על־כן הגעתי לשעה הזאת׃
Joh 12:28  אבי פאר את־שמך ויצא קול מן־השמים אמר פארתי ואפאר עוד׃
Joh 12:29  והעם העמדים שמה שמעו ויאמרו רעם נשמע ואחרים אמרו מלאך דבר אתו׃
Joh 12:30  ויען ישוע ויאמר לא היה הקול הזה למעני כי אם־למענכם׃
Joh 12:31  עתה העולם הזה נדון עתה ישלך שר העולם הזה חוצה׃
Joh 12:32  ואני בהנשאי מעל־הארץ אמשך כלם אלי׃
Joh 12:33  וזאת דבר לרמוז אי־זה המות אשר ימות׃
Joh 12:34  ויענו אתו העם ויאמרו אנחנו שמענו מן התורה כי המשיח יכון לעולם ואיך אמרת בן־האדם צריך להנשא ומי בן־האדם ההוא׃
Joh 12:35  ויאמר אליהם ישוע אך־למצער יהיה האור עמכם התהלכו בעוד לכם האור פן־ישופכם חשך וההלך בחשך לא ידע אנה הוא הלך׃
Joh 12:36  בעוד לכם האור האמינו באור למען תהיו בני האור את־הדברים האלה דבר ישוע וילך ויסתר מפניהם׃
Joh 12:37  רבים האתות אשר עשה לעיניהם ובכל־זאת לא האמינו בו׃
Joh 12:38  למלאת דבר ישעיהו הנביא אשר אמר יהוה מי האמין לשמעתנו וזרוע יהוה על־מי נגלתה׃
Joh 12:39  על־כן לא יכלו להאמין כי עוד אמר ישעיהו׃
Joh 12:40  השע עיניהם והשמין לבבם פן־יראו בעיניהם ולבבם יבין ושבו ורפאתי להם׃
Joh 12:41  כזאת דבר ישעיהו בראותו את־תפארתו וינבא עליו׃
Joh 12:42  אולם גם מן־השרים האמינו־בו רבים אך בגלל הפרושים לא הודו למען אשר־לא ינדו׃
Joh 12:43  כי כבוד אנשים חביב עליהם מכבוד האלהים׃
Joh 12:44  ויקרא ישוע ויאמר המאמין בי לא־בי הוא מאמין כי אם־בשלח אתי׃
Joh 12:45  והראה אתי הוא ראה את־שלחי׃
Joh 12:46  אני באתי אל־העולם להיות אור למען כל־המאמין בי לא ישב בחשך׃
Joh 12:47  והשמע את־דברי ולא ישמרם אני לא אשפט אתו כי לא־באתי לשפט את־העולם כי אם־להושיע את־העולם׃
Joh 12:48  ואיש אשר יבזני ולא יקח אמרי יש אחד אשר־ידין אתו הדבר אשר דברתי הוא ידין אתו ביום האחרון׃
Joh 12:49  כי אני לא מלבי דברתי כי אם־אבי השלח אתי הוא צוני את־אשר אמר ואת־אשר אמר ואת־אשר אדבר׃
Joh 12:50  ואני ידעתי כי מצותו חיי עולם לכן כל־אשר אדבר כאשר אמר אלי אבי כן אני מדבר׃
Joh 13:1  ולפני חג הפסח כשידע ישוע כי באה שעתו לעבר מן־העולם הזה אל־אביו כאשר אהב את בחיריו אשר בעולם כן אהבם עד־הקץ׃
Joh 13:2  ויהי בסעודת הערב והשטן נתן בלב יהודה בן־שמעון איש קריות למסרו׃
Joh 13:3  וידע ישוע כי נתן אביו את־הכל בידו וכי מאת אלהים בא ואל־אלהים ישוב׃
Joh 13:4  ויקם מעל השלחן ויפשט את־בגדיו ויקח מטפחת ויחגרה׃
Joh 13:5  ואחר יצק מים בכיור ויחל לרחץ את־רגלי תלמידיו ולנגב במטפחת אשר־הוא חגור בה׃
Joh 13:6  ויגש אל־שמעון פטרוס והוא אמר אליו אדני האתה תרחץ את־רגלי׃
Joh 13:7  ויען ישוע ויאמר אליו את אשר אני עשה אינך ידע כעת ואחרי־כן תדע׃
Joh 13:8  ויאמר אליו פטרוס לא־תרחץ את־רגלי לעולם ויען אתו ישוע אם־לא ארחץ אתך אין לך חלק עמי׃
Joh 13:9  ויאמר אליו שמעון פטרוס אדני לא את־רגלי לבד כי גם את־ידי ואת־ראשי׃
Joh 13:10  ויאמר אליו ישוע המרחץ אין־לו לרחץ עוד כי אם־את־רגליו כי כלו טהור הוא ואתם טהורים אך לא כלכם׃
Joh 13:11  כי ידע מי ימסריהו על־כן אמר לא כלכם טהורים׃
Joh 13:12  ויהי אחרי אשר־רחץ את רגליהם וילבש את־בגדיו וישב להסב ויאמר אליהם הידעתם מה הדבר אשר עשיתי לכם׃
Joh 13:13  אתם קראים־לי מורה ואדון והיטבתם אשר דברתם כי־אני הוא׃
Joh 13:14  לכן אם־אני המורה והאדון רחצתי את־רגליכם גם־אתם חיבים לרחץ איש את־רגלי אחיו׃
Joh 13:15  כי מופת נתתי לכם למען תעשו גם־אתם כאשר עשיתי לכם׃
Joh 13:16  אמן אמן אני אמר לכם אין העבד גדול מאדניו ואין השליח גדול משלחו׃
Joh 13:17  אם־ידעתם זאת אשריכם בעשותכם כן׃
Joh 13:18  לא על־כלכם דברתי יודע אני את־אשר בחרתי בהם אך למען ימלא הכתוב אוכל לחמי הגדיל עלי עקב׃
Joh 13:19  מעתה אני אמר לכם בטרם היותה למען תבא והאמנתם כי אני הוא׃
Joh 13:20  אמן אמן אני אמר לכם כי כל־המקבל את אשר אשלחהו אתי מקבל והמקבל אתי מקבל את־שלחי׃
Joh 13:21  ויהי ככלות ישוע לדבר הדברים האלה ויבהל ברוחו ויעד ויאמר אמן אמן אני אמר לכם כי אחד מכם ימסרני׃
Joh 13:22  ויביטו תלמידיו ויתמהו איש אל־רעהו כי נבוכו ולא ידעו על־מי דבר׃
Joh 13:23  ואחד מתלמידיו אשר ישוע אהבו מסב על־חיק ישוע׃
Joh 13:24  וירמז־לו שמעון פטרוס לדרש מי־הוא זה אשר דבר עליו׃
Joh 13:25  ויפל על־לב ישוע ויאמר אליו אדני מי הוא׃
Joh 13:26  ויען ישוע הנה זה הוא אשר־אטבל פרוסתי לתתה לו ויטבל את־פרוסתו ויתן אל־יהודה בן־שמעון איש קריות׃
Joh 13:27  ואחרי בלעו בא השטן אל־קרבו ויאמר אליו ישוע את אשר־תעשה עשה מהרה׃
Joh 13:28  ומן־המסבים לא־ידע איש על־מה דבר אליו כזאת׃
Joh 13:29  כי יש אשר חשבו כי־אמר אליו ישוע קנה־לנו צרכי החג או לתת לאביונים יען אשר כיס הכסף ביד יהודה׃
Joh 13:30  והוא בקחתו את־פרוסת הלחם מהר לצאת החוצה ולילה היה׃
Joh 13:31  הוא יצא וישוע אמר עתה נתפאר בן־האדם והאלהים נתפאר בו׃
Joh 13:32  הן האלהים נתפאר בו וגם יפארנו האלהים בעצמו ובמהרה יפארהו׃
Joh 13:33  בני עוד־מעט מזער אהיה עמכם אתם תבקשוני וכאשר אמרתי אל־היהודים כי אל־אשר אני הולך לא תוכלו לבוא שמה כן אני אמר אליכם עתה׃
Joh 13:34  מצוה חדשה אני נתן לכם אשר תאהבו אטש את־אחיו כאשר אהבתי אתכם כן גם־אתם איש את־אחיו תאהבון׃
Joh 13:35  בזאת ידעו כלם כי תלמידים אתם לי תשכן אהבה ביניכם׃
Joh 13:36  ויאמר אליו פטרוס אדני אנה תלך ויען אתו ישוע אל־אשר אני הולך שמה לא־תוכל עתה ללכת אחרי ואחרי־כן תלך אחרי׃
Joh 13:37  ויאמר אליו פטרוס מדוע לא־אוכל עתה ללכת אחריך הן־נפשי אתן בעד־נפשך׃
Joh 13:38  ויען אתו ישוע התתן נפשך בעד נפשי אמן אמן אני אמר בטרם יקרא התרנגל תכחש בי שלש פעמים׃
Joh 14:1  אל־יבהל לבבכם האמינו באלהים וגם בי האמינו׃
Joh 14:2  בבית אבי מדורות רבים ואם־לא כן הייתי אומר לכם הנני הלך להכין לכם מקום׃
Joh 14:3  והיה כי־הלכתי והכינותי לכם מקום שוב אשוב ולקחתי אתכם אלי למען תהיו גם־אתם באשר אני שם׃
Joh 14:4  וידעתם אנה אני הולך ואת־הדרך ידעתם׃
Joh 14:5  ויאמר אליו תומא אדני לא ידענו אנה אתה הלך ואיככה נדע את־הדרך׃
Joh 14:6  ויאמר אליו ישוע אנכי הדרך והאמת והחיים לא־יבא איש אל־האב בלתי על־ידי׃
Joh 14:7  לו־ידעתם אתי גם את־אבי ידעתם ומעתה ידעתם אתו וגם ראיתם אתו׃
Joh 14:8  ויאמר אליו פילפוס אדני הראנו נא את־האב ודי לנו׃
Joh 14:9  ויאמר אליו ישוע זה כמה ימים אנכי אתכם ואתה פילפוס הטרם תדעני הראה אתי ראה את־האב ולמה־זה תאמר הראנו את־האב׃
Joh 14:10  האינך מאמין כי אנכי באבי ואבי בי הדברים אשר אדבר אליכם לא־מנפשי אנכי דבר כי אבי השכן בקרבי הוא עשה את־המעשים׃
Joh 14:11  האמינו לי כי־אנכי באבי ואבי בי ואם־לא האמינו לי בגלל המעשים׃
Joh 14:12  אמן אמן אני אמר לכם המאמין בי יעשה גם־הוא את־המעשים אשר אנכי עשה וגדלות מאלה יעשה אל־אבי׃
Joh 14:13  וכל־אשר תשאלו בשמי אעשנו יכבד האב בבנו׃
Joh 14:14  כי־תשאלו דבר בשמי אני אעשנו׃
Joh 14:15  אם־אהבתם אתי את־מצותי תשמרו׃
Joh 14:16  ואני אשאלה מאבי והוא יתן לכם פרקליט אחר אשר־ישכן אתכם לנצח׃
Joh 14:17  את־רוח האמת אשר לא־יכל העולם להשיגו באשר לא יראהו ולא ידעהו ואתם ידעתם אתו כי־הוא שכן אתכם ויהיה בקרבכם׃
Joh 14:18  לא אעזבכם יתומים אבואה אליכם׃
Joh 14:19  עוד מעט והעולם לא יוסיף לראות אתי ואתם תראוני כי חי אני וגם־אתם חיה תחיו׃
Joh 14:20  והיה ביום ההוא ידוע תדעו כי־אני באבי ואתם בי ואני בכם׃
Joh 14:21  מי אשר מצותי אתו וישמר אתן הוא אשר אהב אתי ואהבי אהוב לאבי ואני אהבהו ואליו אתודע׃
Joh 14:22  ויאמר אליו יהודה והוא לא איש קריות אדני מה־לך כי תחפץ להתודע אלינו ולא לעולם׃
Joh 14:23  ויען ישוע ויאמר אליו איש כי יאהבני ישמר את־דברי ואבי יאהב אתו ונבואה אליו ונשים מעונתנו אצלו׃
Joh 14:24  ואשר לא יאהבני הוא לא ישמר את־דברי והדבר אשר שמעתם לא־שלי הוא כי אם־של־אבי אשר שלחני׃
Joh 14:25  את־אלה דברתי אליכם בעוד היותי עמכם׃
Joh 14:26  והפרקליט רוח הקדש אשר־ישלח אבי בשמי הוא ילמדכם את־כל ויזכיר את־כל אשר־הגדתי לכם׃
Joh 14:27  שלום אניחן לכם את־שלומי אתן לכם לא כאשר יתן העולם אנכי נתן לכם אל־יבהל לבבכם ואל־יחת׃
Joh 14:28  הלא שמעתם כי אמרתי אליכם אלך ואשובה אליכם לו אהבתם אתי כי־עתה תשמחו בהגידי לכם כי־הלך אני אל־האב כי אבי גדול ממני׃
Joh 14:29  ועתה הנה הגדתי זאת לכם בטרם היותה למען תבא ותאמינו׃
Joh 14:30  לא־ארבה עוד אמרים עמכם כי הנה בא שר העולם הזה ובי אין־לו כל׃
Joh 14:31  אך למען ידע העולם כי אהב אני את־אבי וכאשר צוני אבי כן אעשה קומו ונלכה מזה׃
Joh 15:1  אנכי הגפן האמתית ואבי הוא הכרם׃
Joh 15:2  כל־שריג בי אשר איננו עשה־פרי יסירנו ואשר יעשה פרי יטהרנו להרבות את־פריו׃
Joh 15:3  אתם כבר מטהרים בעבור דברי אשר דברתי אליכם׃
Joh 15:4  עמדו־בי ואני בכם כאשר השריג בל־יעשה פרי מאליו אם־לא יעמד בגפן כן גם־אתם אם־לא תעמדו בי׃
Joh 15:5  אנכי הוא הגפן ואתם השריגים העמד בי ואני בו הוא יעשה־פרי לרב כי בלעדי לא תוכלון עשות דבר׃
Joh 15:6  איש אשר לא יעמד בי השלך החוצה כשריג וייבש וילקטום וישליכום אל־תוך האש והיה לבער׃
Joh 15:7  אם־תעמדו בי ודברי יהיו בכם ככל־מה־שחפצתם אז תשאלו ויעשה לכם׃
Joh 15:8  בזאת נכבד אבי בעשותכם פרי לרב והייתם לי לתלמידים׃
Joh 15:9  כאשר אהבני אבי אהבתי אתכם גם־אני ואתם עמדו באהבתי׃
Joh 15:10  אם־תשמרו את־מצותי תעמדו באהבתי כאשר שמרתי גם־אני את־מצות אבי ועמדתי באהבתו׃
Joh 15:11  את־אלה דברתי אליכם בעבור תשכן שמחתי בכם ותהיה שמחתכם שלמה׃
Joh 15:12  הנה־זאת מצותי אשר תההבון איש את־אחיו כאשר אהבתיכם׃
Joh 15:13  אין אהבה רבה מאהבת הנותן נפשו בעד ידידיו׃
Joh 15:14  ואתם אם־תעשו את אשר־אני מצוה אתכם ידידי אתם׃
Joh 15:15  לא־אקרא לכם עוד עבדים כי העבד איננו ידע את־אשר יעשה אדניו ואמרתי ידידי אתם כי כל־אשר שמעתי מאת אבי הודעתי אתכם׃
Joh 15:16  לא אתם בחרתם בי כי אם־אנכי בחרתי בכם והפקדתי אתכם ללכת ולעשות פרי ופריכם יקום והיה כל אשר תשאלו מאבי בשמי יתן לכם׃
Joh 15:17  את־אלה אנכי מצוה אתכם למען תאהבון איש את־אחיו׃
Joh 15:18  אם־העולם שנא אתכם דעו כי אתי שנא ראשונה׃
Joh 15:19  אלו מן־העולם הייתם היה העולם אהב את אשר־לו ויען כי־אינכם מן־העולם כי אם־בחרתי אתכם מן־העולם לכן העולם ישנא אתכם׃
Joh 15:20  זככו את־דברי אשר דברתי אליכם לאמר לא גדול העבד מאדניו אם־רדפו אתי גם־אתכם ירדפו אם־שמרו את־דברי גם את־דברכם ישמרו׃
Joh 15:21  אבל כל־זאת יעשו לכם בעבור שמי כי לא־ידעו את־שלחי׃
Joh 15:22  לולא באתי ודברתי אליכם לא־היה בהם חטא ועתה לא יוכלון להתנצל על־חטאתם׃
Joh 15:23  השנא אתי ישנא גם־את־אבי׃
Joh 15:24  לולא עשיתי בתוכם את־המעשים אשר לא עשה איש אחר לא־היה בהם חטא ועתה ראו וישנאו גם־אתי גם־את־אבי׃
Joh 15:25  אך למלאת דבר־הכתוב בתורתם שנאת חנם שנאוני׃
Joh 15:26  ובבוא הפרקליט אשר אשלח לכם מאת אבי רוח האמת היוצא מאת אבי הוא יעיד עלי׃
Joh 15:27  וגם־אתם תעידו כי מראש הייתם עמדי׃
Joh 16:1  את אלה דברתי אליכם למען לא תכשלו׃
Joh 16:2  הנה ינדו אתכם ואף באה שעה אשר כל־הרג אתכם ידמה לעשות עבודה לאלהים׃
Joh 16:3  ואת־אלה יעשו לכם יען גם־את־אבי וגם־אתי לא ידעו׃
Joh 16:4  אבל הגדתי לכם את־אלה למען אשר־תזכרו בבא השעה כי אנכי דברתי אליכם ומראש לא־דברתי אליכם כאלה כי הייתי עמכם׃
Joh 16:5  ועתה הלך אנכי אל־שלחי ולא ישאלני איש מכם אנה תלך׃
Joh 16:6  ועצבת מלאה לבבכם על־דברי את־אלה אליכם׃
Joh 16:7  אולם אמת אגיד לכם כי לכתי אך־טוב לכם כי אם־לא אלך לא־יבא אליכם הפרקליט ואם־הלכתי אשלחהו אליכם׃
Joh 16:8  והיה כי־יבא והוכיח את־העולם על־דבר החטא והצדק והמשפט׃
Joh 16:9  על־החטא כי לא־האמינו בי׃
Joh 16:10  ועל־הצדק כי אלך אל־אבי ולא תוסיפו לראות אתי׃
Joh 16:11  ועל־המשפט כי נדון שר העולם הזה׃
Joh 16:12  עוד רבות לי להגיד לכם אך לא־תוכלון שאת עתה׃
Joh 16:13  ורוח האמת בבאו הוא ידריך אתכם אל־האמת כלה כי לא ידבר מעצמו כי אם־אשר ישמע ידבר והאתיות יגיד לכם׃
Joh 16:14  הוא יפארני כי משלי יקח ויגיד לכם׃
Joh 16:15  כל אשר לאבי לי הוא על־כן אמרתי כי משלי יקח ויגיד לכם׃
Joh 16:16  הן־מעט ולא תראוני ועוד־מעט ותחזוני (כי־אני הלך אל־אבי)׃
Joh 16:17  ומקצת תלמידיו נדברו איש אל־אחיו לאמר מה אמרו אלינו הן־מעט ולא תראוני ועוד־מעט ותחזוני ואמרו אני הלך אל־אבי׃
Joh 16:18  ויאמרו מה אמרו מעט לא ידענו מה־דבר׃
Joh 16:19  וידע ישוע כי עם־לבבם לשאל אתו ויאמר אליהם העל הדבר הזה תדרשו זה את־זה כי אמרתי הן־מעט ולא תראוני ועוד־מעט ותחזוני׃
Joh 16:20  אמן אמן אני אמר לכם כי אתם תבכו ותילילו והעולם ישמח הן־אתם תעצבו אכן עצבכם יהפך לששון׃
Joh 16:21  האשה כי תקריב ללדת עצב לה כי מלאו ימיה ואחרי לדתה את־הילד לא־תזכר עוד את־עצבונה והיא שמחה כי־אדם נולד לעולם׃
Joh 16:22  וגם־אתם כעת תתעצבו ואני אשוב אראה אתכם ושש לבכם ואין־מסיר שמחתכם מכם׃
Joh 16:23  וביום ההוא לא תשאלוני דבר אמן אמן אני אמר לכם כי כל־אשר תשאלו מאת אבי בשמי יתן לכם׃
Joh 16:24  עד־עתה לא־שאלתם דבר בשמי שאלו ותקחו למען תמלא שמחתכם׃
Joh 16:25  את־אלה דברתי אליכם במשלים והנה שעה באה ולא אדבר עוד אליכם במשלים כי אם־ברור אדבר לכם על־דבר אבי׃
Joh 16:26  ביום ההוא תשאלו בשמי ואינני אמר לכם אשר אני אעתיר לאבי בעדכם׃
Joh 16:27  כי־אבי גם־הוא אהב אתכם עקב אשר אהבתוני והאמנתם כי־מאת אלהים יצאתי׃
Joh 16:28  מאת האב יצאתי ואבא לעולם אשובה אסור מן־העולם ואלך אל־אבי׃
Joh 16:29  ויאמרו אליו תלמידיו הנה כעת ברור תמלל ולא תמשל משל׃
Joh 16:30  עתה ידענו כי־כל ידעת ולא תצטרך אשר ישאלך איש בזאת נאמין כי מאת אלהים יצאת׃
Joh 16:31  ויען ישוע ויאמר אליהם עתה תאמינו׃
Joh 16:32  הנה שעה באה ועתה זה הגיעה ונפצותם איש לביתו ואתי תעזבו לבדי ואינני לבדי כי אבי עמדי׃
Joh 16:33  את־אלה דברתי אליכם למען יהיה־לכם שלום בי צרה לכם בעולם אך־יאמץ לבבכם אני נצחתי את־העולם׃
Joh 17:1  את־אלה דבר ישוע וישא עיניו השמימה ויאמר אבי הנה־באה השעה פאר את־בנך למען יפארך גם־בנך׃
Joh 17:2  כאשר נתת לו השלטן על־כל־בשר למען יתן חיי עולם לכל אשר־נתת לו׃
Joh 17:3  ואלה הם חיי העולם לדעת אתך כי אתה האלהים לבדך ואת־ישוע המשיח אשר שלחת׃
Joh 17:4  אני פארתיך בארץ כליתי מלאכתך אשר צויתני לעשות׃
Joh 17:5  ועתה פארני אתה אבי עמך בכבוד אשר היה־לי עמך טרם היות העולם׃
Joh 17:6  את שמך הודעתי לבני האדם אשר נתת לי מתוך העולם לך היו ולי נתת אתם ואת־דברך נצרו׃
Joh 17:7  ועתה ידעו כי־כל אשר נתת לי מעמך הוא׃
Joh 17:8  כי הדברים אשר נתת לי נתתי להם והם קבלום ויכירו באמת כי מעמך יצאתי ויאמינו כי אתה שלחתני׃
Joh 17:9  אני בעדם אעתיר לך לא בעד העולם אעתיר כי אם־בעד אלה אשר נתת לי כי־לך המה׃
Joh 17:10  וכל־אשר לי לך הוא ושלך שלי ונתפארתי בהם׃
Joh 17:11  ואני אינני עוד בעולם והם בעולם המה ואני בא אליך אבי הקדוש נצר אתם בשמך את־אשר נתת לי למען יהיו אחד כמנו׃
Joh 17:12  בהיותי עמהם בעולם אני נצרתי אתם בשמך את־אשר נתתם לי שמרתי ולא־אבד מהם איש זולתי בן־האבדון למלאת דבר הכתוב׃
Joh 17:13  ועתה הנני בא אליך ואת־אלה אני מדבר בעולם למען תמלא להם שמחתי בקרבם׃
Joh 17:14  אני נתתי להם את־דברך והעולם שנא אתם יען כי לא מן־העולם הם כאשר גם־אנכי לא מן־העולם אני׃
Joh 17:15  ולא אעתיר לך אשר תקחם מן־העולם רק שתצרם מן־הרע׃
Joh 17:16  לא מן־העולם הם כאשר גם־אנכי אינני מן־העולם׃
Joh 17:17  קדש אתם באמתך דברך אמת׃
Joh 17:18  כאשר אתה שלחת אתי אל־העולם כן גם־אני שלחתי אתם אל־העולם׃
Joh 17:19  ואני מקדיש את־נפשי בעדם למען יהיו גם־הם מקדשים באמת׃
Joh 17:20  אולם לא לבד בעד־אלה אנכי מעתיר לך כי אם־גם־בעד המאמינים בי על־פי דברם׃
Joh 17:21  למען יהיו כלם אחד כאשר אתה אבי בי אתה ואני בך והיו גם־המה בנו כאחד למען יאמין העולם כי אתה שלחתני׃
Joh 17:22  ואני נתתי להם את־הכבוד אשר נתת לי למען יהיו אחד כאשר אנחנו אחד׃
Joh 17:23  אני בהם ואתה בי למען יהיו משלמים לאחד ולמען ידע העולם כי אתה שלחתני ואהבת אתם כאשר אהבתני׃
Joh 17:24  אבי אשר נתתם לי רצוני שיהיו עמדי באשר אהיה אני למען יחזו בכבודי אשר נתת לי כי אהבתני לפני מוסדות עולם׃
Joh 17:25  אבי הצדיק הן העולם לא ידעך ואני ידעתיך ואלה הכירו אשר אתה שלחתני׃
Joh 17:26  ואני הודעתים את־שמך ואוסיף להודיעם למען תהיה־בם האהבה אשר אהבתני וגם אני אהיה בהם׃
Joh 18:1  ויהי ככלות ישוע לדבר את־הדברים האלה ויצא החוצה עם־תלמידיו אל־עבר לנחל קדרון ושם היה גן ויבא בו הוא ותלמידיו׃
Joh 18:2  וגם־יהודה מוסרו ידע את־המקום כי־פעמים רבות נועד שמה ישוע עם־תלמידיו׃
Joh 18:3  ויקח יהודה את־הגדוד ומשרתים מאת ראשי הכהנים והפרושים ויבא שמה בנרות ובלפידים ובכלי־נשק׃
Joh 18:4  וישוע ידע את כל־אשר יבא עליו ויצא ויאמר אליהם את־מי תבקשו׃
Joh 18:5  ויענו ויאמרו את־ישוע הנצרי ויאמר אליהם ישוע אני הוא וגם־יהודה מוסרו עמד אצלם׃
Joh 18:6  ויהי באמר ישוע אליהם אני הוא ויסגו אחור ויפלו ארצה׃
Joh 18:7  ויסף ויאמר אליהם את־מי תבקשו ויאמרו את־ישוע הנצרי׃
Joh 18:8  ויען ישוע ויאמר הלא אמרתי לכם אני הוא לכן אם־אתי תבקשו הניחו לאלה וילכו׃
Joh 18:9  למלאת הדבר אשר דבר אשר נתתם לי מאלה לא־אבד לי אף־אחד׃
Joh 18:10  ולשמעון פטרוס חרב וישלפה ויך את־עבד הכהן הגדול ויקצץ את־אזנו הימנית ושם העבד מלכוס׃
Joh 18:11  ויאמר ישוע אל־פטרוס השב חרבך אל־נדנה הלא־אשתה את־הכוס אשר נתן־לי אבי׃
Joh 18:12  אז תפשו הגדוד ושר האלף ומשרתי היהודים את־ישוע ויאסרהו׃
Joh 18:13  ויוליכהו בראשונה אל־חנן כי הוא היה חותן קיפא אשר שמש בכהנה גדולה בשנה ההיא׃
Joh 18:14  הוא קיפא אשר יעץ את־היהודים לאמר טוב אשר איש־אחד יאבד בעד כל־העם׃
Joh 18:15  ושמעון פטרוס ותלמיד אחר הלכו אחרי ישוע והתלמיד ההוא היה נודע לכהן הגדול ויבא עם־ישוע לחצר הכהן הגדול׃
Joh 18:16  ופטרוס עמד מחוץ לשער ויצא התלמיד האחר הנודע לכהן הגדול וידבר אל־השערת ויבא את־פטרוס הביתה׃
Joh 18:17  ותאמר האמה השערת אל־פטרוס הלא גם־אתה מתלמידי האיש הזה ויאמר לא׃
Joh 18:18  והעבדים והמשרתים הדליקו אש גחלים מפני הקר ויעמדו ויתחממו וגם־פטרוס עמד עמם ומתחמם׃
Joh 18:19  וישאל הכהן הגדול את־ישוע על־תלמידיו ועל־לקחו׃
Joh 18:20  ויען ישוע ויאמר אליו אנכי דברתי באזני כל־העולם ותמיד למדתי בבית כנסת ובבית המקדש אשר כל־היהודים נקהלים שמה ולא־דברתי דבר בסתר׃
Joh 18:21  ומה־תשאל אתי שאל־נא את־השמעים מה־שדברתי אליהם הנם יודעים את־אשר אמרתי׃
Joh 18:22  ויהי כדברו הדברים האלה ויך אחד המשרתים העמד שמה את־ישוע על־הלחי ויאמר הכזאת תענה את־הכהן הגדול׃
Joh 18:23  ויען אותו ישוע אם־רעה דברתי הגד רעתי ואם־טוב מדוע תכה לחיי׃
Joh 18:24  וישלחהו חנן אסור באזיקים אל־קיפא הכהן הגדול׃
Joh 18:25  ושמעון פטרוס עמד ומתחמם ויאמרו אליו הלא גם־אתה מתלמידיו ויכחש ויאמר לא׃
Joh 18:26  ויאמר איש מעבדי הכהן הגדול והוא מודע לאשר קצץ פטרוס את־אזנו הלא ראיתיך עמו בגן׃
Joh 18:27  ויסף פטרוס ויכחש ופתאם קרא התרנגול׃
Joh 18:28  ויהי בבקר השכם ויוליכו את־ישוע מבית קיפא אל־בית המשפט והמה לא נכנסו שמה למען אשר לא־יטמאו כי אם־יאכלו את־הפסח׃
Joh 18:29  ויצא פילטוס אליהם ויאמר מה־תאשימו את־האיש הזה׃
Joh 18:30  ויענו ויאמרו אליו לולא היה זה עשה רע כי עתה לא הסגרנהו אליך׃
Joh 18:31  ויאמר אליהם פילטוס קחו אתו אתם ושפטהו כתורתכם ויאמרו אליו היהודים אין־לנו רשות להמית איש׃
Joh 18:32  למלאת דבר ישוע אשר דבר לרמז אי־זו מיתה סופו למות׃
Joh 18:33  וישב פילטוס אל־בית המשפט ויקרא אל־ישוע ויאמר אליו האתה הוא מלך היהודים׃
Joh 18:34  ויען אתו ישוע לאמר המלבך תדבר זאת או אחרים הגידו־לך עלי׃
Joh 18:35  ויאמר פילטוס הכי אנכי יהודי הלא עמך וראשי הכהנים הסגירוך אלי מה עשית׃
Joh 18:36  ויען ישוע ויאמר מלכותי איננה מן־העולם הזה לו־היתה מלכותי מן־העולם הזה כי אז נלחמו לי משרתי לבלתי המסר ביד היהודים אבל עתה מלכותי איננה מפה׃
Joh 18:37  ויאמר אליו פילטוס אם־כן אפוא מלך אתה ויען ישוע לאמר אתה אמרת כי־מלך אנכי לזאת נולדתי ולזאת באתי בעולם להעיד לאמת כל־אשר הוא מן־האמת ישמע בקולי׃
Joh 18:38  ויאמר אליו פילטוס מה היא האמת ואחרי דברו זאת יצא שנית אל־היהודים ויאמר אליהם אני לא־מצאתי בו כל־עון׃
Joh 18:39  הן מנהג הוא לכם שאשלח לכם איש אחד חפשי בפסח רצונכם שאשלח לכם את־מלך היהודים׃
Joh 18:40  ויוסיפו ויצעקו לאמר לא את־האיש הזה אלא את־בר־אבא ובר־אבא היה שדד׃
Joh 19:1  אז לקח פילטוס את־ישוע וייסרהו בשוטים׃
Joh 19:2  וישרגו אנשי הצבא עטרת קצים וישימו על־ראשו ויעטהו לבוש ארגמן׃
Joh 19:3  ויאמרו שלום לך מלך היהודים ויכהו על־הלחי׃
Joh 19:4  ויצא פילטוס עוד החוצה ויאמר אליהם הנני מוציא אתו אליכם למען תדעו כי לא־מצאתי בו כל־עון׃
Joh 19:5  וישוע יצא החוץ ועליו עטרת הקצים ולבוש הארגמן ויאמר אליהם פילטוס הנה האדם׃
Joh 19:6  ויהי כאשר ראהו ראשי הכהנים והמשרתים ויצעקו לאמר הצלב הצלב ויאמר אליהם פילטוס קחהו אתם והצליבהו כי אנכי לא־מצאתי בו אשמה׃
Joh 19:7  ויענו היהודים ויאמרו תורה יש־לנו ועל־פי תורתנו חיב־מיתה הוא כי־עשה עצמו בן־אלהים׃
Joh 19:8  ויהי כשמע פילטוס את־הדבר הזה ויאסף לרא עוד׃
Joh 19:9  וישב ויבא אל־בית המשפט ויאמר אל־ישוע מאין אתה ולא־השיבו ישוע דבר׃
Joh 19:10  ויאמר אליו פילטוס אלי לא תדבר הלא ידעת כי יש־לאל ידי לצלבך ויש־לאל ידי לשלח׃
Joh 19:11  ויען ישוע לאמר לא היתה־לך רשות עלי לולא נתן־לך מלמעלה לכן עון המסגיר אתי אליך גדול מעונך׃
Joh 19:12  אז יבקש פילטוס לשלחו והיהודים קראו ויאמרו אם־תשלח את־זה אינך אהב לקיסר כי כל־העשה עצמו מלך מרד בקיסר הוא׃
Joh 19:13  ויהי כשמע פילטוס את־הדבר הזה הוציא את־ישוע וישב על־כסא המשפט במקום הנקרא רצפה ובלשונם גבתא׃
Joh 19:14  והעת ערב פסח וכשעה הששית ויאמר אל־היהודים הנה מלככם והם זעקו טול טול צלב אתו׃
Joh 19:15  ויאמר אליהם פילטוס הצלב אצלב את־מלככם ויענו ראשי הכהנים אין־לנו מלך כי אם־קיסר׃
Joh 19:16  אז מסרו אליהם להצלב ויקחו את־ישוע ויוליכהו׃
Joh 19:17  וישא את־צלובו ויצא אל־המקום הנקרא מקום הגלגלת ובלשונם גלגלתא׃
Joh 19:18  ויצלבו אתו שמה ושני אנשים אחרים עמו מזה אחד ומזה אחד וישוע בתוך׃
Joh 19:19  ופילטוס כתב על־לוח וישם על־הצלוב וזה־דבר מכתבו ישוע הנצרי מלך היהודים׃
Joh 19:20  ויהודים רבים קראו את־המכתב הזה כי המקום אשר נצלב־שם ישוע קרוב אל־העיר והמכתב כתוב עברית ויונית ורומית׃
Joh 19:21  ויאמרו ראשי כהני היהודים אל־פילטוס אל־נא תכתב מלך היהודים כי אם־אשר אמר אני מלך היהודים׃
Joh 19:22  ויען פילטוס ויאמר את־אשר כתבתי כתבתי׃
Joh 19:23  ויהי כאשר צלבו אנשי הצבא את־ישוע ויקחו את־בגדיו ויחלקום לארבעה חלקים חלק לאיש וגם את־כתנתו והכתנת לא־היתה תפורה כי אם־מעשה ארג מפיה ועד־קצה׃
Joh 19:24  ויאמרו איש אל־אחיו אל־נא נקרעה לקרעים כי־נפיל עליה גורל למי תהיה למלאת דבר הכתוב יחלקו בגדי להם ועל־לבושי יפילו גורל ויעשו־כן אנשי הצבא׃
Joh 19:25  ועל־יד צלוב ישוע עמדו אמו ואחות אמו מרים אשת קלופס ומרים המגדלית׃
Joh 19:26  וירא ישוע את־אמו ואת־תלמידו אשר אהב עמדים אצלו ויאמר אל־אמו אשה הנה בנך׃
Joh 19:27  ואחר אמר אל־תלמידו הנה אמך ומן־השעה ההיא אסף אתה התלמיד אל־ביתו׃
Joh 19:28  ויהי מאחרי־כן כאשר ידע ישוע כי כבר נעשה הכל למען ימלא הכתוב כלו אמר צמאתי׃
Joh 19:29  ושם־כלי מלא חמץ ויטבלו ספוג בחמץ וישימו על־אזוב ויקריבו אל־פיו׃
Joh 19:30  ויקח ישוע את־החמץ ויאמר כלה ויט את־ראשו ותצא רוחו׃
Joh 19:31  והיהודים אמרו לא ילינו הפגרים על־הצלוב ביום השבת כי־ערב שבת היה וגדול יום השבת ההוא וישאלו מן־פילטוס לשבר את־שוקיהם ולהוריד אתם׃
Joh 19:32  ויבאו אנשי הצבא וישברו את־שוקי האחד ואת־שוקי השני הנצלבים עמו׃
Joh 19:33  ויבאו אל־ישוע ויראו והנה מת ולא שברו את־שוקיו׃
Joh 19:34  ואחד מאנשי הצבא דקרו בחנית בצדו ויצא דם ומים׃
Joh 19:35  והראה זאת העיד ועדותו קימת והוא יודע כי אמת יגיד למען גם־אתם תאמינו׃
Joh 19:36  כי זאת היתה למלאת הכתוב ועצם לא־תשברו בו׃
Joh 19:37  ועוד כתוב אחר אמר והביטו אליו את אשר דקרו׃
Joh 19:38  ואחר בא יוסף הרמתי והוא תלמיד ישוע בסתר מפני היהודים וישאל מאת פילטוס אשר יתנהו לשאת את־גופת ישוע וינח לו פילטוס ויבא וישא את־גופת ישוע׃
Joh 19:39  ויבא גם־נקדימון אשר בא־לפנים בלילה אל־ישוע ויבא תערבת מר־ואהלות כמאה ליטרין׃
Joh 19:40  ויקחו את־גופת ישוע ויחתלוה בתכריכין עם־הבשמים כמנהג היהודים לקבר את־מתיהם׃
Joh 19:41  ובמקום אשר נצלב היה גן ובגן קבר חדש אשר לא־הנח בו מת עד־הנה׃
Joh 19:42  שם שמו את־ישוע כי־ערב שבת היה ליהודים והקבר קרוב׃
Joh 20:1  ויהי באחד בשבת לפנות הבקר בעוד חשך ותבא מרים המגדלית אל־הקבר ותרא והנה־האבן מוסרה מעל הקבר׃
Joh 20:2  ותרץ ותבא אל־שמעון פטרוס ואל־התלמיד האחר אשר ישוע אהבו ותאמר אליהם הנה נשאו את־האדון מקברו ולא ידענו איפה הניחהו׃
Joh 20:3  ויצא פטרוס והתלמיד האחר וילכו אל־הקבר׃
Joh 20:4  וירוצו שניהם יחדו וימהר התלמיד האחר לרוץ ויעבר את־פטרוס ויבא ראשונה אל־הקבר׃
Joh 20:5  וישקף אל־תוכו וירא את־התכריכין מנחים ולא נכנס׃
Joh 20:6  ויבא שמעון פטרוס אחריו והוא נכנס אל־הקבר וירא את־התכריכין מנחים׃
Joh 20:7  והסודר אשר היתה על־ראשו איננה מנחת אצל התכריכין כי אם־מקפלת לבדה במקום אחד׃
Joh 20:8  והתלמיד האחר אשר בא ראשונה אל־הקבר גם־הוא נכנס וירא ויאמן׃
Joh 20:9  כי עדן לא־הבינו את־הכתוב אשר קום יקום מעם המתים׃
Joh 20:10  וישובו התלמידים וילכו אל־ביתם׃
Joh 20:11  ומרים עמדה מחוץ לקבר והיא בוכיה ויהי בבכותה ותשקף אל־תוך הקבר׃
Joh 20:12  ותרא שני מלאכים לבושי לבנים ישבים במקום אשר שמו שם את־גופת ישוע אחד מראשותיו ואחד מרגלותיו׃
Joh 20:13  ויאמרו אליה אשה למה תבכי ותאמר אליהם כי נשאו מזה את־אדני ולא ידעתי איפה הניחהו׃
Joh 20:14  ויהי ככלותה לדבר זאת ותפן אחריה ותרא והנה ישוע עמד ולא ידעה כי ישוע הוא׃
Joh 20:15  ויאמר אליה ישוע אשה למה תבכי את־מי תבקשי והיא חשבתהו לשמר הגן ותאמר אליו אדני אם־אתה נשאת אתו מזה הגידה־נא לי איפה הנחתו ולקחתיו משם׃
Joh 20:16  ויאמר אליה ישוע מרים ותפן ותאמר אליו רבוני הוא מורה׃
Joh 20:17  ויאמר אליה ישוע אל־תגעי בי כי עוד לא עליתי אל־אבי ולכי־נא אל־אחי והגידי להם אני עלה אל־אבי ואביכם ואל־אלהי ואלהיכם׃
Joh 20:18  ותבא מרים המגדלית ותספר אל־התלמידים את אשר־ראתה את־האדון וכזאת דבר אליה׃
Joh 20:19  ויהי ביום ההוא והוא אחד בשבת לעת־ערב כאשר נסגרו דלתות הבית אשר־נקבצו שם התלמידים מיראת היהודים ויבא ישוע ויעמד ביניהם ויאמר אליהם שלום לכם׃
Joh 20:20  ואחרי דברו זאת הראם את־ידיו ואת־צדו וישמחו התלמידים בראותם את־האדון׃
Joh 20:21  ויסף ישוע ויאמר אליהם שלום לכם כאשר שלח אתי האב כן אנכי שלח אתכם׃
Joh 20:22  ואחרי דברו זאת ויפח בהם ויאמר אליהם קחו לכם את־רוח הקדש׃
Joh 20:23  והיה כל־אשר תסלחו לחטאתם ונסלח להם ואשר תאשימו יאשמו׃
Joh 20:24  ותומא אחד משנים העשר הנקרא דידומוס לא־היה בתוכם כבוא ישוע׃
Joh 20:25  ויגידו לו התלמידים הנשארים לאמר ראה ראינו את־האדון ויאמר אליהם אם־לא אראה בידיו את־רשם המסמרות ואשים את־אצבעי במקום המסמרות ואשים את־ידי בצדו לא אאמין׃
Joh 20:26  ויהי מקצה שמונת ימים ותלמידיו שנית בבית ותומא עמהם ויבא ישוע והדלתות מסגרות ויעמד ביניהם ויאמר שלום לכם׃
Joh 20:27  ואחר אמר אל־תומא שלח אצבעך הנה וראה את־ידי ושלח את־ידך הנה ושים בצדי ואל־תהי מחסר אמונה כי אם־מאמין׃
Joh 20:28  ויען תומא ויאמר אליו אדני ואלהי׃
Joh 20:29  ויאמר אליו ישוע יען ראית אתי האמנת אשרי המאמינים ואינם ראים׃
Joh 20:30  והנה גם־אתות אחרים רבים עשה ישוע לעיני תלמידיו אשר לא־נכתבו בספר הזה׃
Joh 20:31  ואלה נכתבו למען תאמינו כי ישוע הוא המשיח בן־אלהים ולמען יהיו לכם חיים בשמו באמונתכם׃
Joh 21:1  ויהי אחרי־כן ויסף ישוע להראות אל־תלמידיו על־ים טיבריה וזה־דבר הראותו אליהם׃
Joh 21:2  שמעון פטרוס ותומא הנקרא דידומוס ונתנאל מקנה אשר בארץ הגליל ובני זבדי ועוד שנים אחרים מתלמידיו ישבו יחדו׃
Joh 21:3  ויאמר אליהם שמעון פטרוס הנני הלך לדוג ויאמרו אליו גם־אנחנו נלך עמך ויצאו וירדו באניה ולא לכדו מאומה בלילה ההוא׃
Joh 21:4  הבקר אור וישוע עמד על־שפת הים והתלמידים לא ידעו כי ישוע הוא׃
Joh 21:5  ויאמר אליהם ישוע בני היש־לכם דבר לאכל ויאמרו לא׃
Joh 21:6  ויאמר להם השליכו המכמרת מימין לאניה ותמצאו וישליכו ולא־יכלו עוד למשך אתה מרב הדגים׃
Joh 21:7  ויאמר התלמיד ההוא אשר ישוע אהבו אל־פטרוס הנה־האדון ויהי כשמע שמעון פטרוס כי הוא האדון ויחגר את־מעילו כי עירום היה ויתנפל אל־הים׃
Joh 21:8  והתלמידים הנשארים באו בספינה כי לא הרחיקו מן־היבשה כי אם־כמאתים אמה וימשכו את־המכמרת עם־הדגים׃
Joh 21:9  ויהי בעלותם אל־היבשה ויראו והנה גחלי־אש ערוכים ודגים עליהם ולחם לאכל׃
Joh 21:10  ויאמר אליהם ישוע הביאו מן־הדגים אשר לכדתם עתה׃
Joh 21:11  ויעל שמעון פטרוס וימשך את־המכמרת אל־היבשה והיא מלאה דגים גדולים מאה וחמשים ושלשה ולא נקרעה המכמרת אף־כי רבים היו׃
Joh 21:12  ויאמר אליהם ישוע באו ברו־לחם ואין איש מן־התלמידים אשר מלאו לבו לשאל מי אתה כי ידעו אשר הוא האדון׃
Joh 21:13  ויבא ישוע ויקח את־הלחם ויתן להם ואת־הדגים׃
Joh 21:14  וזאת הפעם השלישית אשר־נראה ישוע אל־תלמידיו אחרי קומו מעם המתים׃
Joh 21:15  ויהי אחרי אכלם ויאמר ישוע אל־שמעון פטרוס שמעון בן־יונה התאהב אתי יותר מאלה ויאמר אליו כן אדני אתה ידעת כי אהבתיך ויאמר אליו רעה את־טלאי׃
Joh 21:16  ויאמר אליו עוד הפעם שמעון בן־יונה התאהב אתי ויאמר אליו כן אדני אתה ידעת כי אהבתיך ויאמר אליו נהג את־צאני׃
Joh 21:17  ויאמר אליו פעם שלישית שמעון בן־יונה התאהב אתי ויתעצב פטרוס כי־אמר אליו בשלישית התאהב אתי ויאמר אליו אדני את־כל אתה יודע וידעת כי אהבתיך ויאמר אליו ישוע רעה את־צאני׃
Joh 21:18  אמן אמן אני אמר לך בהיתך צעיר לימים אתה חגרת עצמך ותלך אל־אשר חפצת וכאשר תזקן ופרשת כפיך ואחר יחגרך ונשאך אל־אשר לא תחפץ׃
Joh 21:19  וכל־זאת דבר לרמז על־מיתתו אשר יכבד־בה את־האלהים ויהי ככלותו לדבר ויאמר אליו לך אחרי׃
Joh 21:20  ויפן פטרוס וירא את־התלמיד אשר ישוע אהבו הלך אחריהם והוא אשר נפל על־לבו בסעודה וגם־אמר אדני מי הוא־זה אשר ימסר׃
Joh 21:21  ויהי בראות אתו פטרוס ויאמר אל־ישוע אדני וזה מה־לו׃
Joh 21:22  ויאמר אליו ישוע אם־רצוני שישאר עד־באי מה־לך ולזאת אתה לך אחרי׃
Joh 21:23  על־כן יצא הדבר הזה בין האחים שהתלמיד ההוא לא ימות וישוע לא אמר־לו כי לא־ימות אבל אמר אם־חפצי כי־ישאר עד־באי מה־זה לך׃
Joh 21:24  זה הוא התלמיד המעיד על־אלה ואשר כתב כל־זאת וידענו כי עדותו אמת׃
Joh 21:25  ויש עוד מעשים רבים אחרים אשר עשה ישוע ואם־יכתבו כלם לאחד אחד אדמה שגם־העולם כלו לא יכיל את־הספרים אשר יכתבו (אמן)׃


\end{document}