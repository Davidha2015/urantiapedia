\begin{document}

\title{Acts of the Apostles}

Act 1:1  במאמר הראשון כתבתי תאופילוס על־כל אשר החל ישוע לעשות וללמד׃
Act 1:2  עד־היום אשר לקח למרום אחרי צותו ברוח הקדש את־השליחים אשר־בחר בהם׃
Act 1:3  ואשר גם־התיצב להם באתות רבות אחרי ענותו וירא אליהם ארבעים יום וידבר על־מלכות האלהים׃
Act 1:4  ובאכלו עמהם צוה אתם לבלתי סור מירושלים ולהוחיל להבטחת האב אשר שמעתם ממני׃
Act 1:5  כי יוחנן הטביל במים ואתם תטבלו ברוח הקדש בקרוב אחרי הימים האלה׃
Act 1:6  ויהי בהתאספם יחדו וישאלהו לאמר אדנינו התשיב בעת הזאת את־המלכות לישראל׃
Act 1:7  ויאמר אליהם לא לכם לדעת העתים והזמנים אשר קבע האב בשלטנו של׃
Act 1:8  אבל תשאו גבורה בבוא עליכם רוח הקדש והייתם עדי בירושלים ובכל יהודה ובשומרון ועד־קצה הארץ׃
Act 1:9  ויהי ככלותו לדבר זאת העלה והם ראים וישאהו ענן מנגד עיניהם׃
Act 1:10  ויביטו אחריו השמים בעלותו והנה שני אנשים לבושי בדים נצבים עליהם׃
Act 1:11  ויאמרו אנשי הגליל מה־תעמדו ועיניכם לשמים זה ישוע אשר הועלה מעליכם השמים בוא יבוא כאשר ראיתם אתו עלה למרום׃
Act 1:12  ויפנו וילכו ירושלימה מן־ההר הנקרא הר הזיתים והוא קרוב לירושלים כדרך תחום שבת׃
Act 1:13  ויבאו העירה ויעלו אל־העליה אשר ישבו־בה פטרוס ויעקב ויוחנן ואנדרי פילפוס ותומא בר־תלמי ומתי יעקב בן־חלפי ושמעון הקנא ויהודה בן־יעקב׃
Act 1:14  כל אלה היו שקדים יחדו בלב אחד בתפלה ובתחנונים הם והנשים עם מרים אם ישוע ועם־אחיו׃
Act 1:15  ובימים ההם קם פטרוס בתוך האחים ומספר שמות הנקהלים יחד כמאה ועשרים ויאמר׃
Act 1:16  אנשים אחים צריך היה שימלא הכתוב הזה אשר רוח הקדש דבר מקדם בפי דוד על־יהודה אשר היה למוליך את־תפשי ישוע׃
Act 1:17  כי־היה נמנה אתנו וזכה בגורל השרות הזה׃
Act 1:18  והנה הוא קנה לו שדה בשכר הרשעה ויפל על־פניו ארצה ויבקע בתוך וישפכו כל־מעיו׃
Act 1:19  ונודע הדבר הזה לכל־ישבי ירושלים ויקרא בשפתם לשדה ההוא חקל דמא הוא שדה הדם׃
Act 1:20  כי כתוב בספר תהלים תהי־טירתו נשמה ואל־יהי בה ישב ואומר פקדתו יקח אחר׃
Act 1:21  ועל־כן צריך שאחד מן־האנשים אשר התהלכו אתנו כל־ימי אשר אדנינו ישוע יוצא ובא לפנינו׃
Act 1:22  החל מטבילת יוחנן עד־יום הלקחו מאתנו יהיה עמנו לעד תחיתו מן־המתים׃
Act 1:23  ויעמידו שנים את־יוסף הנקרא בר־שבא והוא מכנה יוסטוס ואת מתיה׃
Act 1:24  ויתפללו ויאמרו אתה יהוה היודע כל־הלבבות הראה־נא מן־השנים האלה את־האחד אשר בחרת בו׃
Act 1:25  לקחת את־גורל השרות הזה והשליחות אשר עבר ממנה יהודה להלך אל־מקומו שלו׃
Act 1:26  ויפילו גורלות ויפל הגורל על־מתיה ויספח אל־עשתי עשר השליחים׃
Act 2:1  וביום מלאת שבעת השבעות נאספו כלם לב אחד׃
Act 2:2  ויהי קול רעש מן־השמים פתאם כקול רוח סערה וימלא את־כל־הבית אשר הם ישבים בו׃
Act 2:3  ותראינה אליהם לשנות מתפרדות במראה אש ותנוח אחת אחת על כל־אחד מהם׃
Act 2:4  וימלאו כלם רוח הקדש ויחלו לדבר בלשנות אחרות כאשר נתנם הרוח לספר׃
Act 2:5  ובירושלים שכנו יהודים יראי אלהים מבין כל־גוי אשר תחת כל השמים׃
Act 2:6  ויהי בהיות קול הרעש ההוא ויקבצו עם־רב ויהיו נבכים כי כל־איש שמע אתם מדברים כשפת ארצו׃
Act 2:7  וישתוממו ויתמהו ויאמרו איש אל־רעהו הנה המדברים האלה הלא כלם בני הגליל המה׃
Act 2:8  ואיך שמעים אנחנו אתם איש כשפת־ארץ מולדתנו׃
Act 2:9  פרתיים ומדים ועילמים וישבי ארם נהרים יהודה וקפודקיה פנטוס ואסיא׃
Act 2:10  פרוגיא ופמפוליא מצרים וחבל לוב אשר על־יד קוריני והבאים מרומי יהודים וגרים׃
Act 2:11  כרתים וערבים הנה אנחנו שמעים אתם מספרים בלשנותינו גדלות האלהים׃
Act 2:12  ויתמהו כלם ויבהלו ויאמרו איש אל־אחיו מה־זאת׃
Act 2:13  ואחרים לעגו ויאמרו כי־מלאי עסיס המה׃
Act 2:14  אז יעמד פטרוס ועשתי העשר עמו וישא את־קולו וידבר אליהם לאמר אנשי יהודה וישבי ירושלים כלם זאת ידע תדעו והאזינו אל־דברי׃
Act 2:15  כי האנשים האלה לא שכורים המה כאשר אמרתם כי שלש שעות ביום עתה׃
Act 2:16  והוא האמור על־ידי יואל הנביא׃
Act 2:17  והיה באחרית הימים נאם אלהים אשפך את־רוחי על־כל־בשר ונבאו בניכם ובנתיכם ובחוריכם חזינות יראו וזקניכם חלמות יחלמון׃
Act 2:18  וגם על־עבדי ועל־שפחותי בימים ההמה אשפך את־רוחי ונבאו׃
Act 2:19  ונתתי מופתים בשמים ממעל ואתות בארץ מתחת דם ואש ותימרות עשן׃
Act 2:20  השמש יהפך לחשך והירח לדם לפני בוא יום יהוה הגדול והנורא׃
Act 2:21  והיה כל אשר־יקרא בשם־יהוה ימלט׃
Act 2:22  אנשי ישראל שמעו הדברים האלה ישוע הנצרי האיש אשר נאמן לכם מאת האלהים בגבורות ובמופתים ובאתות אשר האלהים עשה על־ידו בתוככם כאשר ידעתם גם־אתם׃
Act 2:23  אתו הנמסר על־פי עצת האלהים הנחרצה וידיעתו מקדם לקחתם ובידי רשעים הוקעתם והרגתם׃
Act 2:24  ואלהים הקימו מן־המתים בהתירו את־חבלי המות לפי שלא היה בידו להחזיק בו׃
Act 2:25  כי־דוד אמר עליו שויתי יהוה לנגדי תמיד כי מימיני בל־אמוט׃
Act 2:26  לכן שמח לבי ויגל כבודי אף־בשרי ישכן לבטח׃
Act 2:27  כי לא־תעזב נפשי לשאול לא־תתן חסידך לראות שחת׃
Act 2:28  תודיעני ארחות חיים שבע שמחות את־פניך׃
Act 2:29  אנשים אחים הניחו לי ואדברה אליכם כאשר עם לבבי דוד אבינו מת ונקבר וקבורתו אתנו היא עד־היום הזה׃
Act 2:30  והוא נביא וידע את־השבועה אשר נשבע לו האלהים (להקים את המשיח כפי הבשר) מפרי חלציו להושיבו על־כסאו׃
Act 2:31  לכן בחזותו למרחוק דבר על־תקומת המשיח כי לא־נעזבה נפשו לשאול וגם־בשרו לא־ראה שחת׃
Act 2:32  הוא ישוע אשר הקים אלהים מן־המתים ואנחנו כלנו עדיו׃
Act 2:33  ועתה אחרי הנשאו בימין האלהים לקח מאת אביו את־הבטחת רוח הקדש וישפך את־אשר אתם ראים ושמעים׃
Act 2:34  כי דוד לא עלה השמימה והנה הוא אמר נאם־יהוה לאדני שב לימיני׃
Act 2:35  עד־אשית איביך הדם לרגליך׃
Act 2:36  לכן ידע־נא בית־ישראל כלו ברור כי האלהים שם את־ישוע זה אשר צלבתם לאדון ולמשיח׃
Act 2:37  ויהי כשמעם התעצבו אל־לבם ויאמרו אל־פטרוס ואל־שאר השליחים אנשים אחים מה־נעשה׃
Act 2:38  ויאמר פטרוס אליהם שובו מדרכיכם והטבלו כל־איש מכם לשם ישוע המשיח לסליחת חטאיכם וקבלתם את־מתנת רוח הקדש׃
Act 2:39  כי לכם ההבטחה ולבניכם ולכל הרחוקים לכל־אשר קרא יהוה אלהינו להם׃
Act 2:40  ויעד עוד בהם בדברים אחרים הרבה ויזהירם לאמר המלטו נא מן־הדור העקש הזה׃
Act 2:41  ויקבלו את־דברו בשמחה ויטבלו וביום ההוא נוספו כשלשת אלפי נפש׃
Act 2:42  ויהיו שקדים על־תורת השליחים ועל־ההתחברות ועל־בציעת הלחם ועל־התפלה׃
Act 2:43  ותפל אימה על־כל־נפש ומופתים רבים ואתות נעשו על־ידי השליחים בירושלים (ואימה גדולה היתה על־כלם)׃
Act 2:44  וכל־המאמינים התאחדו יחד וכל־אשר להם היה לנחלת כלם׃
Act 2:45  וימכרו את־אחזתם ואת־רכושם ויחלקו לכלם לאיש איש די מחסורו׃
Act 2:46  ויום יום היו שקדים להיות במקדש לב אחד ויבצעו את־הלחם בבית בבית׃
Act 2:47  ויאכלו מזונם בגילה ובתם לבב וישבחו את־האלהים וימצאו חן בעיני כל־העם והאדון הוסיף יום יום על־העדה את־הנושעים׃
Act 3:1  ופטרוס ויוחנן היו עלים יחדו אל־המקדש לתפלת המנחה בשעה התשיעית׃
Act 3:2  ואיש אחד פסח מבטן אמו הובא שמה אשר הושיבהו יום יום לפני שער המקדש הנקרא שער המהדר לשאל מתנות מאת באי המקדש׃
Act 3:3  ויהי כראתו את־פטרוס ואת־יוחנן באים אל־המקדש ויבקש מאתם צדקה׃
Act 3:4  ויסתכל־בו פטרוס וגם־יוחנן ויאמר אליו הביטה אלינו׃
Act 3:5  וישם פניו אליהם ויקו לקחת מאתם מתנה׃
Act 3:6  ויאמר פטרוס כסף וזהב אין־לי ואשר בידי אתו אתננו לך בשם־ישוע המשיח הנצרי קום התהלך׃
Act 3:7  ויאחז ביד ימינו ויקימהו ויחזקו פתאם רגליו וקרסליו׃
Act 3:8  ויקם על רגליו ויהלך ויבא אתם אל־המקדש והוא מתהלך ומדלג ומשבח את־האלהים׃
Act 3:9  ויראהו כל־העם מתהלך ומשבח את־האלהים׃
Act 3:10  ויכירו אותו כי הוא הישב לשאל צדקה בשער המקדש המהדר וימלאו שמה ותמהון על הנעשה לו׃
Act 3:11  ויהי הוא מחזיק בפטרוס וביוחנן וירץ אליהם כל־העם אל־האולם הנקרא אולם של־שלמה וישתוממו׃
Act 3:12  וירא פטרוס ויען ויאמר אל־העם אנשי ישראל מה אתם תמהים על־הדבר הזה ומה־תסתכלו בנו כאלו בכחנו ובחסידותנו הוא מהלך׃
Act 3:13  אלהי אברהם אלהי יצחק ואלהי יעקב אלהי אבותינו הוא פאר את־עבדו ישוע אשר אתם מסרתם וכחשתם בו בפני פילטוס כשהיה דן לפטרו׃
Act 3:14  אבל אתם כחשתם בקדוש ובצדיק ושאלתם כי־ינתן לכם איש רצח בבקשתכם׃
Act 3:15  ואת־שר החיים המתם אשר האלהים הקים מן־המתים ואנחנו עדיו׃
Act 3:16  ועל אמונת שמו חזק שמו את־האיש הזה אשר אתם ראים ומכירים ואמונתנו בו העלתה־לו את־הארכה הזאת לעיני כלכם׃
Act 3:17  ועתה אחי ידע אני כי בבלי־דעת עשיתם גם־אתם גם־ראשיכם׃
Act 3:18  והאלהים ככה מלא את אשר הגיד מקדם בפי כל־נביאיו כי יענה המשיח׃
Act 3:19  לכן הנחמו ושובו וימחו חטאיכם׃
Act 3:20  למען אשר־יבאו ימי רוחה מלפני יהוה וישלח את־אשר יעדו לכם מקדם את־ישוע המשיח׃
Act 3:21  אשר צריך שיקבלו אתו השמים עד־ימי שוב כל־הדברים לתקונם כאשר דבר האלהים בפי־נביאיו הקדושים מימי עולם׃
Act 3:22  הן משה אמר אל־אבותינו נביא יקים לכם יהוה אלהיכם מקרב אחיכם כמני אליו תשמעון ככל אשר ידבר אליכם׃
Act 3:23  והיה כל־הנפש אשר לא תשמע אל־הנביא ההוא ונכרתה מעמיה׃
Act 3:24  וגם כל־הנביאים משמואל ואשר נבאו אחריו כלם הגידו מראש את־הימים האלה׃
Act 3:25  אתם בני הנביאים ובני הברית אשר כרת האלהים עם־אבותינו באמרו אל־אברהם ונברכו בזרעך כל משפחות האדמה׃
Act 3:26  לכם בראשונה העמיד האלהים את־עבדו ישוע וישלחהו לברך אתכם בשובכם איש מרע מעלליכם׃
Act 4:1  ויהי בדברם אל־העם ויקומו עליהם הכהנים ונגיד המקדש והצדוקים׃
Act 4:2  כי־חרה להם על־אשר למדו את־העם והגידו את־תחית המתים בישוע׃
Act 4:3  וישלחו ידם בהם ויניחום במשמר למחרת היום ההוא כי היה ערב׃
Act 4:4  ורבים מהשמעים את־הדבר האמינו ויהי מספרם כחמשת אלפים איש׃
Act 4:5  ויהי ממחרת ויקהלו שריהם ראשיהם וזקניהם וסופריהם ירושלים׃
Act 4:6  וחנן הכהן הגדול וקיפא ויוחנן ואלכסנדרוס וכל אשר ממשפחת הכהן הגדול׃
Act 4:7  ויעמידו אתם בתוך וישאלום לאמר באי־זה כח ובאי־זה שם עשיתם זאת׃
Act 4:8  וימלא פטרוס רוח הקדש ויאמר אליהם שמעוני ראשי העם וזקני ישראל׃
Act 4:9  אם־אנחנו נחקר היום על־הטובה אשר עשינו לאיש חולה ושאלתם במה זה נושע׃
Act 4:10  יודע לכלכם ולכל־עם ישראל כי־בשם ישוע המשיח הנצרי אשר צלבתם ואשר האלהים הקימו מן־המתים בשמו עמד האיש הזה בריא לפניכם׃
Act 4:11  והוא האבן אשר מאסתם אתם הבונים ותהי לראש פנה׃
Act 4:12  ואין הישועה באחר כי לא נתן תחת השמים שם אחר לבני אדם אשר־בו נושע׃
Act 4:13  ויהי כאשר ראו את־אמץ לב פטרוס ויוחנן והבינו כי הדיוטות המה ולא בעלי־חכמה ויתמהו והם הכירו כי היו הולכים עם־ישוע׃
Act 4:14  אבל בראותם את האיש הנרפא עמד אצלם לא מצאו לדבר נגדם דבר׃
Act 4:15  ויצוו אתם לצאת חוצה מסנהדרין ויתיעצו יחדו׃
Act 4:16  ויאמרו מה־נעשה לאנשים האלה הנה אות גלוי נעשה על־ידיהם וגם־מפרסם לכל־ישבי ירושלים ולא נוכל לכחש בו׃
Act 4:17  אך למען לא־ירבה הדבר בעם ויפרץ נגערה־בם לבלתי דבר עוד לכל־אדם בשם הזה׃
Act 4:18  ויקראו אתם ויצוום אשר לא־ידברו דבר ולא ילמדו בשם ישוע׃
Act 4:19  ויענו פטרוס ויוחנן ויאמרו אליהם הנכון הוא לפני האלהים שמע לכם יתר משמע לאלהים שפטו אתם׃
Act 4:20  כי לא נוכל אנחנו לחדל לדבר את אשר ראינו ושמענו׃
Act 4:21  ויוסיפו לגער־בם ויפטרו אתם באשר לא־מצאו דבר לענוש אתם מפני העם כי כלם מהללים את־האלהים על־הנעשה׃
Act 4:22  כי בן־ארבעים שנה ומעלה היה האיש ההוא אשר נעשה־עמו אות הרפואה הזאת׃
Act 4:23  ואחרי הפטרם באו אל־אחיהם ויספרו להם את אשר אמרו אליהם ראשי הכהנים והזקנים׃
Act 4:24  ויהי כאשר שמעו את־זאת וישאו את־קולם בלב אחד לאלהים ויאמרו אדני אתה האל העשה את־השמים ואת־הארץ ואת־הים ואת־כל אשר־בם׃
Act 4:25  אשר אמרת בפי עבדך דוד (אבינו ברוח הקדש) למה רגשו גוים ולאמים יהגו ריק׃
Act 4:26  יתיצבו מלכי ארץ ורוזנים נוסדו יחד על־יהוה ועל־משיחו׃
Act 4:27  כי אמנם נוסדו (בעיר הזאת) הורדוס ופנטיוס פילטוס עם־הגוים ולאמי ישראל על־ישוע עבדך הקדוש אשר משחת׃
Act 4:28  לעשות את אשר ידך ועצתך מקדם גזרה להיות׃
Act 4:29  ועתה אדני ראה את־גערתם ותן לעבדיך לדבר את־דברך בכל־אמץ לבם׃
Act 4:30  בנטתך את־ידך למרפא ולתת אתות ומופתים בשם ישוע עבדך הקדוש׃
Act 4:31  ויהי כאשר התפללו וינע המקום אשר היו נקהלים שם וימלאו כלם רוח הקדש וידברו את־דבר האלהים באמץ לבב׃
Act 4:32  וקהל המאמינים היה להם לב אחד ונפש אחת ואין איש מהם אומר על־אשר בידו לי הוא כי הכל היה להם לנחלת כלם׃
Act 4:33  ובגבורה רבה יעידו השליחים על־תקומת האדון ישוע וחסד גדול היה על כלם׃
Act 4:34  כי לא־היה בהם חסר דבר כי כל־בעלי שדות ובתים מכרו אתם ויביאו את־כסף מחירם׃
Act 4:35  וישימהו לרגלי השליחים ויתן לכל־איש ואיש די מחסרו׃
Act 4:36  ויוסף אשר כנוהו השליחים בשם בר־נבא פרושו בן־הנחמה איש לבית לוי אשר נולד בארץ קיפרוס׃
Act 4:37  גם־לו היה שדה וימכרהו ויבא את־הכסף וישימהו לרגלי השליחים׃
Act 5:1  ואיש אחד ושמו חנניה ואשתו שפירה מכר את־אחזתו׃
Act 5:2  ויקח מן־המחיר ויסתר ואשתו ידעת גם־היא וחלק אחד הביא וישם לרגלי השליחים׃
Act 5:3  ויאמר פטרוס חנניה למה זה מלא השטן את־לבבך לשקר לרוח הקדש ולהסתיר ממחיר השדה׃
Act 5:4  הלא שלך היה טרם המכרו וגם־אחרי נמכר היה בידך ולמה שמת על־לבבך הדבר הזה לא שקרת לבני אדם כי אם־לאלהים׃
Act 5:5  וכשמע חנניה את־הדברים האלה נפל ארצה ויגוע ותהי יראה גדולה על כל־השמעים׃
Act 5:6  ויקומו הצעירים ויאספו אתו וישאהו החוצה ויקברהו׃
Act 5:7  ויהי כמשלש שעות ותבא אשתו והיא לא ידעה את אשר נעשה׃
Act 5:8  ויען פטרוס ויאמר אליה אמרי־לי הבמחיר הזה מכרתם את־השדה ותאמר הן במחיר הזה׃
Act 5:9  ויאמר פטרוס אליה למה־זה נועצתם לנסות את־רוח יהוה הנה בפתח רגלי המקברים את־אישך ונשאו אתך החוצה׃
Act 5:10  ותפל פתאם לרגליו ותגוע והנערים באו והנה מתה וישאוה החוצה ויקברוה אצל אישה׃
Act 5:11  ותהי יראה גדולה על כל־הקהל ועל כל־השמעים את־אלה׃
Act 5:12  ויעשו אתות ומופתים רבים בקרב העם על־ידי השליחים וכלם נאספו לב אחד באולם של־שלמה׃
Act 5:13  ומן־האחרים אין איש אשר מלאו לבו להלות עליהם והעם הוקיר אתם׃
Act 5:14  ועוד נספחו מאמינים אל־האדון אנשים ונשים הרבה מאד׃
Act 5:15  עד כי־נשאו את־החולים אל־הרחבות וישימום על־מטות ומשכבות למען אשר ילך פטרוס ונפל אך־צלו על־אחד מהם׃
Act 5:16  וגם־המון־עם הערים אשר מסביב נקבצו ירושלים מביאים את־החולים ואת־הנלחצים מרוחות טמאות וירפאו כלם׃
Act 5:17  ויקם הכהן הגדול וכל אשר אתו והם אנשי כת הצדוקים וימלאו קנאה׃
Act 5:18  וישלחו־יד בשליחים ויתנום במשמר אשר לעיר׃
Act 5:19  ויהי בלילה ויפתח מלאך יהוה את־דלתי בית־הכלא ויוציאם לאמר׃
Act 5:20  לכו והתיצבו במקדש ודברו אל־העם את־כל־דברי החיים האלה׃
Act 5:21  והם כשמעם את־זאת באו אל־המקדש בהיות הבקר וילמדו שם ויבא הכהן הגדול ואשר אתו ויקראו אל־סנהדרין ואל־כל־זקני בני ישראל וישלחו אל־בית האסורים להביא אתם׃
Act 5:22  וילכו המשרתים ולא מצאום בבית הכלא וישובו ויגידו לאמר׃
Act 5:23  באנו והנה בית האסורים סגור ומסגר והשמרים עמדים על־הפתח ונפתח ולא מצאנו בו אדם׃
Act 5:24  ויהי כשמע נגיד המקדש וראשי הכהנים את־הדברים האלה ויהיו נבוכים עליהם ויאמרו מה־תהיה זאת׃
Act 5:25  ואיש אחד בא ויגד להם לאמר הנה האנשים אשר שמתם במשמר עמדים הם במקדש ומלמדים את־העם׃
Act 5:26  וילך שמה הנגיד ומשרתיו ויקחם אך־לא בחזקה כי יראו מפני העם פן יסקלום׃
Act 5:27  ויביאו אתם ויעמידום לפני סנהדרין וישאלם הכהן הגדול לאמר׃
Act 5:28  הלא צוה צוינו עליכם לבלתי למד בשם הזה והנה מלאתם את־ירושלים תורתכם ותחפצו להביא עלינו את־דמי האיש הזה׃
Act 5:29  ויען פטרוס והשליחים ויאמרו הלא עלינו להקשיב בקול אלהים מהקשיב בקול בני אדם׃
Act 5:30  אלהי אבותינו הקים את־ישוע אשר שלחתם ידכם בו ותתלו אותו על־העץ׃
Act 5:31  את־זה נשא האלהים בימינו לשר ולמושיע לתת־תשובה לישראל וסליחת החטאים׃
Act 5:32  ואנחנו עדיו על־אלה וגם־רוח הקדש אשר נתן אותו האלהים לשמעים בקולו׃
Act 5:33  ויהי כשמעם ויגע בם עד נפש ויתיעצו להרוג אתם׃
Act 5:34  ויקם בסנהדרין אחד מן־הפרושים גמליאל שמו והוא מורה התורה מכבד בעיני כל־העם ויצו להוציא את־השליחים החוצה לזמן מעט׃
Act 5:35  ויאמר אליהם אנשי ישראל השמרו לכם מפני האנשים האלה במה־שתעשו להם׃
Act 5:36  כי לפני הימים האלה קם תודס ויתן את־נפשו כאחד הגדולים וידבקו־בו כארבע מאות איש ויהרג ויתפרדו כל אשר־שמעו אליו ויהיו לאין׃
Act 5:37  ואחריו קם יהודה הגלילי בימי המפקד ויסת עם רב אחריו וגם־הוא נהרג וכל אשר־שמעו אליו נפצו׃
Act 5:38  ועתה אני אמר אליכם חדלו לכם מן־האנשים האלה והניחו להם כי העצה והפעלה הזאת אם־מאת אדם היא תפר׃
Act 5:39  ואם־מאת האלהים היא לא תוכלו להפר אתה פן־תמצאו נלחמים את־האלהים׃
Act 5:40  וישמעו אליו ויקראו את־השליחים וילקו אתם ויצוו אשר לא ידברו בשם ישוע ויפטרו אותם׃
Act 5:41  ויצאו שמחים מלפני סנהדרין על־כי זכו לשאת על־שמו כלמה׃
Act 5:42  ולא חדלו כל־יום ללמד במקדש ובבתים ולבשר את־בשורת ישוע המשיח׃
Act 6:1  בימים ההם כאשר רבו התלמידים היתה תלונת היהודים היונים על־העבריים על־אשר העלימו עיניהם מאלמנותיהם לבלתי־תת להן יום יום את־ארוחתן׃
Act 6:2  ויקראו שנים העשר את־המון התלמידים ויאמרו לא־נאוה לנו כי נעזב את־דבר האלהים ונשמש את־השלחנות׃
Act 6:3  לכן אחי ברו־לכם שבעה אנשים מקרבכם אשר שם טוב להם ומלאים רוח הקדש וחכמה ונפקידם על־הענין הזה׃
Act 6:4  ואנחנו נשקד על־התפלה ועל־שמוש הדבר׃
Act 6:5  וייטב הדבר לפני כל־ההמון ויבחרו את־אסטפנוס איש מלא אמונה ורוח הקדש ואת־פילפוס ואת־פרוכורוס ואת־ניקנור ואת־טימון ואת־פרמנס ואת־ניקלס גר אנטיוכיא׃
Act 6:6  את־אלה העמידו לפני השליחים ויתפללו ויסמכו את־ידיהם עליהם׃
Act 6:7  ויהי דבר האלהים הולך וגדל וירב מספר התלמידים בירושלים עד־מאד וגם־המון רב מן־הכהנים הטו את־לבם אל־האמונה׃
Act 6:8  ואסטפנוס מלא חסד וגבורה ויעש אתות ומופתים גדולים בקרב העם׃
Act 6:9  ויקומו אנשים מבית־הכנסת הנקרא על־שם הליברטינים ושל־קורינים ואלכסנדריים ומן־בני קיליקיא ואסיא ויתוכחו עם־אסטפנוס׃
Act 6:10  ולא יכלו עמד לנגד החכמה והרוח אשר־דבר בו׃
Act 6:11  ויסיתו בו אנשים לאמר שמענו אתו מדבר גדופים במשה ובאלהים׃
Act 6:12  ויעוררו את־העם ואת־הזקנים והסופרים ויקומו עליו ויחטפהו ויביאהו לפני סנהדרין׃
Act 6:13  ויעמידו עדי שקר אשר אמרו האיש הזה איננו חדל להטיח דברים נגד מקום הקדש הזה ונגד התורה׃
Act 6:14  כי שמענהו אמר זה ישוע הנצרי יתץ את־המקום הזה וישנה את־החקים אשר מסר־לנו משה׃
Act 6:15  ויסתכלו בו כל־הישבים בסנהדרין ויראו והנה פניו כפני מלאך אלהים׃
Act 7:1  ויאמר הכהן הגדול האמת דברם׃
Act 7:2  ויען ויאמר אנשים אחים ואבות שמעו אלהי הכבוד נראה אל־אברהם אבינו בהיותו בארם נהרים טרם ישב בחרן׃
Act 7:3  ויאמר אליו לך־לך מארצך וממולדתך ובא אל־הארץ אשר ארא׃
Act 7:4  ויצא מארץ כשדים וישב בחרן ואחרי מות אביו העביר אתו משם אל־הארץ הזאת אשר אתם ישבים בה כיום הזה׃
Act 7:5  ולא נתן לו בה נחלה אף־לא מדרך כף־רגל ויבטח לתתה לאחזה לו ולזרעו אחריו בטרם היה־לו בן׃
Act 7:6  ויאמר לו אלהים כי־גר יהיה זרעו בארץ לא להם ועבדום וענו אתם ארבע מאות שנה׃
Act 7:7  וגם את־הגוי אשר יעבדו דן אנכי אמר אלהים ואחרי־כן יצאו ויעבדוני במקום הזה׃
Act 7:8  ויתן־לו את־ברית המילה וכן הוליד את־יצחק וימל אתו ביום השמיני ויצחק הוליד את־יעקב ויעקב הוליד את־שנים עשר האבות׃
Act 7:9  ויקנאו האבות ביוסף וימכרו אותו מצרימה ואלהים היה עמו׃
Act 7:10  ויצילהו מכל־צרותיו ויתן־לו חן וחכמה לפני פרעה מלך מצרים וישימהו שליט על־מצרים ועל כל־ביתו׃
Act 7:11  ויהי רעב על־כל־ארץ מצרים וכנען וצרה גדולה ואבותינו לא־מצאו אכל׃
Act 7:12  וישמע יעקב כי יש־שבר במצרים וישלח־שמה את־אבותינו בפעם הראשונה׃
Act 7:13  ובפעם השנית התודע יוסף אל־אחיו ומולדת יוסף נגלתה לפרעה׃
Act 7:14  וישלח יוסף ויקרא ליעקב אביו ולכל־משפחתו שבעים וחמש נפש׃
Act 7:15  וירד יעקב מצרימה וימת הוא ואבותינו׃
Act 7:16  ויובאו שכמה ויושמו בקבר אשר קנה אברהם בכספו מיד בני־חמור אבי שכם׃
Act 7:17  ויהי כאשר קרבה עת השבועה אשר נשבע אלהים לאברהם ויגדל העם וירב במצרים׃
Act 7:18  עד כי־קם מלך אחר אשר לא־ידע את־יוסף׃
Act 7:19  וזה התחכם למשפחתנו וירע לאבותינו להשליך את־עלליהם אל־פני השדה לבלתי החיותם׃
Act 7:20  בעת ההיא נולד משה ויהי־טוב לאלהים ויהי אמון בבית אביו שלשה ירחים׃
Act 7:21  וכאשר השלך אספה אתו בת־פרעה ותגדלהו לה לבן׃
Act 7:22  וילמד משה בכל־חכמת מצרים ויהי גבור בדברים ובמעשים׃
Act 7:23  ובמלאת־לו ארבעים שנה עלה על־לבו לפקד את־אחיו בני ישראל׃
Act 7:24  וירא איש אחד מכה חנם ויושע לו ויקם נקמת המכה בהכותו את־המצרי׃
Act 7:25  ויחשב בלבבו כי יבינו אחיו אשר על־ידו יתן האלהים להם תשועה והם לא הבינו׃
Act 7:26  ויהי ביום השני ויבא בתוכם והם נצים ויבקש לעשות שלום ביניהם לאמר אנשים אחים אתם ולמה תכו איש את־אחיו׃
Act 7:27  והמכה את־רעהו הדפו לאמר מי שמך לאיש שר ושפט עלינו׃
Act 7:28  הלהרגני אתה אמר כאשר הרגת אתמל את־המצרי׃
Act 7:29  ויברח משה על־הדבר הזה ויהי־גר בארץ מדין ויולד שם שני בנים׃
Act 7:30  ובמלאת ארבעים שנה נראה אליו מלאך במדבר הר סיני בלבת־אש מתוך הסנה׃
Act 7:31  וירא משה ויתמה על־המראה ובסורו לראות ויהי־קול יהוה אליו׃
Act 7:32  אנכי אלהי אבותיך אלהי אברהם אלהי יצחק ואלהי יעקב ויחרד משה ויירא מהביט׃
Act 7:33  ויאמר אליו יהוה של נעליך מעל רגליך כי המקום אשר אתה עומד עליו אדמת־קדש הוא׃
Act 7:34  ראה ראיתי את־עני עמי אשר במצרים ואת־נאקתם שמעתי וארד להצילם ועתה לכה ואשלחך מצרימה׃
Act 7:35  הוא משה אשר כחשו־בו לאמר מי שמך לשר ושפט אתו שלח האלהים לשר וגאל ביד המלאך הנראה אליו בסנה׃
Act 7:36  והוא הוציאם ויעש אתות ומפתים בארץ מצרים ובים־סוף ובמדבר ארבעים שנה׃
Act 7:37  הוא משה אשר אמר אל־בני ישראל נביא מקרב אחיכם כמני יקים לכם יהוה אלהיכם אליו תשמעון׃
Act 7:38  הוא אשר היה בקהל במדבר עם־המלאך הדבר אליו בהר סיני ועם־אבותינו ואשר קבל דברים חיים לתת לנו׃
Act 7:39  הוא אשר אבותינו לא אבו לשמע לו וימאסו אתו ולבבם פנה מצרימה׃
Act 7:40  ויאמרו אל־אהרון עשה־לנו אלהים אשר ילכו לפנינו כי זה משה אשר העלנו מארץ מצרים לא ידענו מה־היה לו׃
Act 7:41  ויעשו עגל בימים ההם ויזבחו זבחים לאליל וישמחו במעשה ידיהם׃
Act 7:42  ויפן מהם האלהים ויתנם לעבד את־צבא השמים ככתוב בספר הנביאים הזבחים ומנחה הגשתם־לי במדבר ארבעים שנה בית ישראל׃
Act 7:43  ונשאתם את סכת מלכם ואת־כוכב אלהיכם רמפן הצלמים אשר עשיתם להשתחות להם והגליתי אתכם מהלאה לבבל׃
Act 7:44  משכן העדות היה לאבותינו במדבר אשר עשה משה כתבנית אשר ראה כאשר צוה אתו המדבר אליו׃
Act 7:45  ואבותינו לקחהו וגם־הביאהו אתם הם ויהושע ברשתם את־ארצות הגוים אשר גרש אתם אלהים מפני אבותינו עד־ימי דוד׃
Act 7:46  והוא מצא חן בעיני אלהים וישאל למצא משכנות לאלהי יעקב׃
Act 7:47  ושלמה בנה־לו בית׃
Act 7:48  אבל העליון לא ישכן בהיכלות מעשי ידים כאשר אמר הנביא׃
Act 7:49  השמים כסאי והארץ הדם רגלי אי־זה בית אשר תבנו־לי אמר יהוה ואי־זה מקום מנוחתי׃
Act 7:50  הלא את־כל־אלה ידי־עשתה׃
Act 7:51  קשי ערף וערלי לב ואזנים ממרים הייתם תמיד ברוח הקדש כאבותיכם גם־אתם׃
Act 7:52  מי מהנביאים אשר לא רדפוהו אבותיכם אף־המיתו את המבשרים מקדם ביאת הצדיק אשר עתה הייתם אתם מוסריו ומרצחיו׃
Act 7:53  אתם אשר קבלתם את־התורה על־ידי מלאכות המלאכים ולא שמרתם אותה׃
Act 7:54  ויהי כשמעם את־אלה ויגע בהם עד נפש ויחרקו עליו שניהם׃
Act 7:55  והוא מלא רוח הקדש ויבט השמימה וירא את־כבוד אלהים ואת־ישוע נצב לימין האלהים׃
Act 7:56  ויאמר הנני ראה את־השמים נפתחים ואת בן־האדם נצב לימין האלהים׃
Act 7:57  ויזעקו קול גדול ויאטמו את־אזניהם ויתנפלו עליו כלם יחד׃
Act 7:58  וידחפהו חוצה לעיר ויסקלו אתו באבנים והעדים פשטו את־בגדיהם לרגלי בחור אחד ושמו שאול׃
Act 7:59  ויסקלו את־אסטפנוס והוא משוע ואמר אדני ישוע קבל את־רוחי׃
Act 7:60  ויכרע על־ברכיו ויזעק קול גדול יהוה אל־תשמר להם את־החטא הזה ויהי אחרי דברו כדבר הזה ויישן׃
Act 8:1  ושאול גם־הוא היה רצה בהרגתו ותהי ביום ההוא רדיפה גדולה על־הקהילה אשר בירושלים ויפצו כלם בערי יהודה ושמרון לבד מן־השליחים׃
Act 8:2  ואנשים יראי אלהים נשאו את־אסטפנוס ויקברהו ויספדו עליו מספד גדול׃
Act 8:3  ושאול החריב את־הקהילה וישוטט בבתים ויסחב משם אנשים ונשים ויסגירם לכלא׃
Act 8:4  והנפוצים עברו בארץ ויבשרו את־הדבר׃
Act 8:5  ופילפוס ירד אל־עיר שמרון ויכרז להם את־המשיח׃
Act 8:6  ויקשב המון העם לב אחד אל־אמרי פילפוס בשמעם ובראותם את־האתות אשר עשה׃
Act 8:7  כי רבים היו אחוזי רוחות הטמאה והרוחות יצאו מהם צעקות צעקה גדולה ורבים נכי אברים ופסחים ונרפאו׃
Act 8:8  ותהי שמחה גדולה בעיר ההיא׃
Act 8:9  ואיש אחד ושמו שמעון היה מלפנים בעיר מכשף ומבהיל את־עם שמרון באמרו על־נפשו כי גדול הוא׃
Act 8:10  וכלם הקשיבו אליו מקטנם ועד־גדולם לאמר זה הוא גבורת האלהים הגדולה׃
Act 8:11  ויקשיבו אליו על־היותו מבהיל אותם בכשפיו ימים רבים׃
Act 8:12  ויהי כאשר האמינו לפילפוס בבשרו את־מלכות האלהים ואת־שם ישוע המשיח ויטבלו אנשים ונשים׃
Act 8:13  ויאמן שמעון גם־הוא ויטבל וידבק בפילפוס וירא את־האתות והמפתים הגדלים אשר נעשו ויתמה׃
Act 8:14  וישמעו השליחים אשר בירושלים כי־קבלה שמרון את־דבר האלהים וישלחו אליהם את־פטרוס ואת־יוחנן׃
Act 8:15  וירדו שמה ויתפללו בעדם אשר יקבלו את־רוח הקדש׃
Act 8:16  כי הרוח לא־צלחה עד־עתה על־אחד מהם והם רק־נטבלים לשם האדון ישוע׃
Act 8:17  ויסמכו את־ידיהם עליהם ויקבלו את־רוח הקדש׃
Act 8:18  ויהי בראות שמעון כי נתן רוח הקדש בסמיכת ידי השליחים ויבא לפניהם כסף׃
Act 8:19  ויאמר תנו־נא גם־לי שלטן כשלטן הזה אשר יקבל את־רוח הקדש כל אשר־אשים עליו את־ידי׃
Act 8:20  ויאמר אליו פטרוס כספך יהי אתך לאבדון יען אשר אמרת לקנות במחיר את־מתת האלהים׃
Act 8:21  אין־לך חלק וגורל בדבר הזה כי לבבך איננו ישר לפני האלהים׃
Act 8:22  ועתה שוב מרעתך זאת והתחנן אל־האלהים אולי תסלח לך מזמת לבבך׃
Act 8:23  כי־ראה אנכי כי־באת בידי מרורת רוש וחרצבות רשע׃
Act 8:24  ויען שמעון ויאמר העתירו אתם בעדי אל־יהוה לבלתי־בוא עלי דבר מכל אשר אמרתם׃
Act 8:25  והמה העידו ודברו את־דבר יהוה וישובו ירושלים ויבשרו את־הבשורה בכפרים רבים אשר לשמרונים׃
Act 8:26  וידבר מלאך־יהוה אל־פילפוס לאמר קום לך הנגבה על־הדרך הירדת מירושלים עזתה והיא חרבה׃
Act 8:27  ויקם וילך והנה איש כושי סריס ושליט לקנדק מלכת־כוש וממנה על־כל־גנזיה אשר עלה אל־ירושלים להשתחות׃
Act 8:28  ויהי בשובו והוא ישב על־מרכבתו וקרא בספר ישעיה הנביא׃
Act 8:29  ויאמר הרוח אל־פילפוס גשה והלוה על־המרכבה הזאת׃
Act 8:30  וירץ פילפוס אליה וישמע אתו קרא בספר ישעיה הנביא ויאמר הגם תבין את־אשר אתה קורא׃
Act 8:31  ויאמר ואיככה אוכל ואין איש אשר יורני ויבקש מאת פילפוס לעלות ולשבת אצלו׃
Act 8:32  וזה ענין הכתוב אשר קרא כשה לטבח יובל וכרחל לפני גוזזיה נאלמה ולא־יפתח פיו׃
Act 8:33  בעצר משפטו לקח ואת־דורו מי ישוחח כי נגזרו מארץ חייו׃
Act 8:34  ויען הסריס ויאמר אל־פילפוס אשאלה ממך על־מי הנביא מדבר את־זאת על־נפשו או על־איש אחר׃
Act 8:35  ויפתח פילפוס את־פיו ויחל מן־הכתוב הזה ויבשר אותו את־ישוע׃
Act 8:36  ויהי בעברם בדרך ויבאו אל־מקום מים ויאמר הסריס הנה־מים מה־ימנעני מהטבל׃
Act 8:37  (ויאמר פילפוס אם־מאמין אתה בכל־לבבך מתר־לך ויען ויאמר אני מאמין כי ישוע המשיח בן־האלהים הוא)׃
Act 8:38  ויצו להעמיד את־המרכבה וירדו שניהם אל־תוך המים פילפוס והסריס ויטבל אותו׃
Act 8:39  ויהי כי עלו מן־המים וישא רוח יהוה את־פילפוס והסריס לא ראהו עוד וילך לדרכו שמח׃
Act 8:40  ופילפוס נמצא באשדוד ויעבר ויבשר בכל־הערים עד־באו לקיסריה׃
Act 9:1  ושאול עודנו יפח זעם ורצח על־תלמידי האדון ויבא אל־הכהן הגדול׃
Act 9:2  וישאל מאתו מכתבים לדמשק אל־בתי כנסיות למען אשר יאסר את־אשר ימצא אחזים בדרך ההיא אנשים או נשים ויביאם ירושלים׃
Act 9:3  ויהי הוא הלך וקרב לדמשק והנה פתאם נגה עליו מסביב אור מן־השמים׃
Act 9:4  ויפל ארצה וישמע קול מדבר אליו שאול שאול למה תרדפני׃
Act 9:5  ויאמר מי אתה אדני ויאמר האדון אנכי ישוע אשר אתה רודף (קשה לך לבעט בדרבנות׃
Act 9:6  והוא חרד ונבעת ויאמר אדני מה־תחפץ ואעשה ויען האדון) קום לך העירה ויאמר לך את־אשר עליך לעשות׃
Act 9:7  והאנשים אשר הלכו אתו עמדו נאלמים כי שמעו את־הקול ואיש לא הביטו׃
Act 9:8  ויקם שאול מן־הארץ ובפתחו את־עיניו לא ראה איש ויחזיקו בידו ויוליכהו לדמשק׃
Act 9:9  ותחשכנה עיניו מראות שלשת ימים ולא אכל ולא שתה׃
Act 9:10  ותלמיד אחד היה בדמשק חנניה שמו ויאמר אליו האדון במחזה חנניה ויאמר הנני אדני׃
Act 9:11  ויאמר אליו האדון קום לך אל־הרחוב הנקרא הישר ושאל בבית יהודה לאיש טרסי ושמו שאול כי הנה־הוא מתפלל׃
Act 9:12  וירא במחזה והנה־איש ושמו חנניה בא החדרה וישם עליו את־ידו למען ישוב ויראה׃
Act 9:13  ויען חנניה ויאמר אדני שמעתי רבים מספרים על־האיש הזה כמה רעות עשה לקדושיך בירושלים׃
Act 9:14  וגם־פה רשות יש־לו מאת ראשי הכהנים לאסר את־כל־הקראים בשמך׃
Act 9:15  ויאמר אליו האדון לך כי־כלי חפץ הוא לי לשאת את־שמי לפני גוים ומלכים ולפני בני ישראל׃
Act 9:16  כי אני אראהו כמה יש־לו לסבל למען שמי׃
Act 9:17  וילך חנניה ויבא הביתה וישם את־ידיו עליו ויאמר שאול אחי האדון ישוע הנראה אליך בדרך אשר־באת בה שלחני למען תפקחנה עיניך ותמלא רוח הקדש׃
Act 9:18  וכרגע נפלו מעל עיניו כמו קשקשים ותפקחנה פתאם ויקם ויטבל׃
Act 9:19  ויאכל לחם ויחזק וישב שאול ימים אחדים עם־התלמידים אשר בדמשק׃
Act 9:20  וימהר ויקרא בבתי כנסיות את־ישוע לאמר כי־הוא בן־האלהים הוא׃
Act 9:21  ויתמהו כל־השמעים ויאמרו הלא זה הוא אשר האביד בירושלים את־קראי השם הזה ולמען זאת בא הנה להביאם אסורים לפני ראשי הכהנים׃
Act 9:22  ושאול היה הולך וחזק ויהם את־היהודים ישבי דמשק בהוכיחו כי־זה הוא המשיח׃
Act 9:23  ויהי כי־ארכו־לו שם הימים ויועצו היהודים יחדו להמיתו׃
Act 9:24  ויודע לשאול ארבם והמה שמרו את־השערים יומם ולילה להמיתו׃
Act 9:25  ויקחו אתו התלמידים לילה ויורידהו בסל בעד החומה׃
Act 9:26  ויהי כבוא שאול ירושלימה ויבקש להלות אל־התלמידים וייראו כלם מפניו ולא האמינו כי־תלמיד הוא׃
Act 9:27  ויקח אתו בר־נבא ויביאהו אל־השליחים ויספר להם את אשר־ראה בדרך את־האדון וכי הוא דבר אליו ואשר השמיע באמץ לבו בדמשק את־שם ישוע׃
Act 9:28  ויהי אתם יוצא ובא בירושלים ויקרא באמץ לבו בשם האדון ישוע׃
Act 9:29  וידבר ויתוכח גם עם־היהודים היונים והם זממו להמיתו׃
Act 9:30  וישמעו האחים ויורידו אתו לקיסריה וישלחהו אל־טרסוס׃
Act 9:31  ויהי שלום לקהלות בכל־מקמות יהודה והגליל ושמרון ותבנינה ותתהלכנה ביראת האדון ותרבינה בנחמת רוח הקדש׃
Act 9:32  ויהי בסבב פטרוס בכל־המקמות וירד גם אל־הקדושים אשר ישבו בלד׃
Act 9:33  וימצא־שם איש שמו אניס והוא שכב על־משכבו זה שמנה שנים והוא נכה אברים׃
Act 9:34  ויאמר אליו פטרוס אניס רפאך ישוע המשיח קום הצע את מטתך אתה ויקם כרגע׃
Act 9:35  ויראו אותו כל־ישבי לד והשרון ויפנו אל־האדון׃
Act 9:36  ותלמידה ביפו ושמה טביתא תרגומו צביה והיא מלאה מעשים טובים וצדקות אשר עשתה׃
Act 9:37  ויהי בימים ההם ותחלה ותמת וירחצו אתה וישימוה בעליה׃
Act 9:38  ולד קרובה היא ליפו וישמעו התלמידים כי פטרוס שם וישלחו אליו שני אנשים ויפצרו־בו לבלתי העצל לעבר אליהם׃
Act 9:39  ויקם פטרוס וילך אתם ובבאו העלהו אל־העליה ותגשנה אליו כל־האלמנות בוכיות ומראות לו את הכתנת ואת הבגדים אשר עשתה צביה בעודה עמהן׃
Act 9:40  ויוצא פטרוס את־כלם החוצה ויכרע על־ברכיו ויתפלל ויפן אל־גויתה ויאמר טביתא קומי ותפתח את־עיניה ותרא את־פטרוס ותתעודד׃
Act 9:41  וישלח ידו ויקם אתה ויקרא את־הקדושים ואת־האלמנות ויעמד אתה חיה לפניהם׃
Act 9:42  ויודע הדבר בכל־יפו ויאמינו רבים באדון׃
Act 9:43  ויואל לשבת ביפו ימים רבים עם־בורסי אחד ושמו שמעון׃
Act 10:1  ואיש היה בקיסריה ושמו קרניליוס שר־מאה מן־הגדוד הנקרא האיטלקי׃
Act 10:2  והוא חסיד וירא אלהים עם־כל־בני ביתו ועשה צדקות הרבה לעם ומתפלל תמיד לאלהים׃
Act 10:3  ויהי היום כשעה התשיעית ליום והנה מלאך אלהים בא אליו במחזה ויאמר קרניליוס׃
Act 10:4  ויבט אליו ויירא ויאמר מה־זה אדני ויאמר אליו תפלותיך וצדקותיך עלו לזכרון לפני האלהים׃
Act 10:5  ועתה שלח־לך אנשים אל־יפו והבא אליך את־שמעון המכנה פטרוס׃
Act 10:6  הוא מתגורר עם־בורסי אחד שמעון שמו אשר ביתו על־יד הים הוא יאמר לך את־אשר עליך לעשות׃
Act 10:7  וילך־לו המלאך הדבר אל־קרניליוס ויקרא אל־שנים מעבדי ביתו ואל־איש מלחמה אחד ירא אלהים מן־העמדים תמיד לפניו לשרתו׃
Act 10:8  ויספר להם את כל הדברים וישלחם אל־יפו׃
Act 10:9  ויהי ממחרת והמה הלכים בדרך וקרבים לעיר ויעל פטרוס על־הגג להתפלל כשעה הששית׃
Act 10:10  והוא רעב ויתאו לטעם־לחם ובהכינם לו נפלה עליו תרדמה׃
Act 10:11  וירא את השמים נפתחים והנה־כלי ירד אליו כדמות מטפחת־בד גדולה ויורד קשור בארבע כנפותיו על־הארץ׃
Act 10:12  ובתוכו מכל־בהמת הארץ וחיה ורמש ועוף השמים׃
Act 10:13  ויהי־קול אליו לאמר קום פטרוס טבח ואכל׃
Act 10:14  ויאמר פטרוס חלילה לי אדני כי מעולם לא אכלתי כל־פגול וטמא׃
Act 10:15  ויהי־עוד קול אליו פעם שנית לאמר את־אשר טהר האלהים אתה אל־תטמאנו׃
Act 10:16  וכן היה שלש פעמים והכלי שב והעלה השמימה׃
Act 10:17  ויהי בהתפעם רוח פטרוס על־המראה אשר ראה והנה האנשים השלוחים מאת קרניליוס שאלו לבית שמעון ויעמדו על־הפתח׃
Act 10:18  ויקראו וידרשו היש מתגורר שם שמעון המכנה פטרוס׃
Act 10:19  ופטרוס עודנו חשב עם־לבבו על־המראה והרוח אמר אליו הנה שלשה אנשים מבקשים אותך׃
Act 10:20  לכן קום רד ולכה־נא אתם ואל־תחשב חשבנות רבים כי אנכי שלחתים׃
Act 10:21  וירד פטרוס אל־האנשים (הנשלחים אליו מאת קרניליוס) ויאמר אנכי האיש אשר אתם מבקשים למה־זה באתם הנה׃
Act 10:22  ויאמרו קרניליוס שר־מאה איש צדיק וירא אלהים ולו שם־טוב בכל־עם היהודים צוה על־פי מלאך קדוש לקרא לך אל־ביתו ולשמע דברים מפיך׃
Act 10:23  ויקרא אתם אליו ויאספם הביתה ויהי ממחרת ויצא פטרוס אתם ומקצת האחים אשר ביפו הלכו עמו׃
Act 10:24  ולמחרתו באו אל־קיסריה וקרניליוס מחכה להם ועמו בני משפחתו וקרוביו ומידעיו הנקהלים אליו׃
Act 10:25  ויהי כבוא פטרוס ויצא קרניליוס לקראתו ויפל לרגליו וישתחו׃
Act 10:26  ויקם אותו פטרוס ויאמר קום כי גם־אני אנוש אנכי׃
Act 10:27  וידבר אתו ויבא הביתה וימצא רבים נאספים שמה׃
Act 10:28  ויאמר אליהם אתם ידעתם כי־אסור הוא לאיש יהודי להלות ולקרב אל־נכרי ואתי הורה אלהים לבלתי אמר חל או־טמא על־כל־אדם׃
Act 10:29  ובעבור זאת כאשר נקראתי לא נמנעתי מהלך ועתה אשאלכם על־מה־זה קראתם לי׃
Act 10:30  ויאמר קרניליוס זה ארבעה ימים הייתי צם עד־השעה הזאת ובשעה התשיעית התפללתי בתוך ביתי והנה־איש נצב לפני בלבוש זהר׃
Act 10:31  ויאמר קרניליוס נשמעה תפלתך וצדקותיך היו לזכרון לפני האלהים׃
Act 10:32  ועתה שלח אל־יפו וקרא אליך את־שמעון המכנה פטרוס מתגורר הוא בבית שמעון הבורסי על־הים (אשר בבואו ידבר־לך)׃
Act 10:33  ואמהר ואשלח אליך ואתה היטבת לעשות אשר־באת אלי והננו כלנו פה לפני האלהים לשמע את־כל־אשר צוית ביהוה׃
Act 10:34  ויפתח פטרוס את־פיו ויאמר עתה ידעתי באמת כי האלהים איננו נשא פנים׃
Act 10:35  כי אם־בכל־עם ועם הירא אותו ועשה צדק רצוי הוא לפניו׃
Act 10:36  וישלח את־דברו לבני ישראל ויבשר את־השלום על־ידי ישוע המשיח והוא אדון הכל׃
Act 10:37  אתם ידעתם את־הדבר הנעשה בכל־יהודה החל מן־הגליל אחרי הטבילה אשר־קרא אתה יוחנן׃
Act 10:38  את אשר־משח האלהים את־ישוע הנצרי ברוח הקדש ובגבורה ויעבר בארץ עשה חסד ורפא את־כל־הנכבשים תחת יד השטן כי האלהים היה עמו׃
Act 10:39  ואנחנו עדים על־כל־אשר עשה בארץ היהודים ובירושלים ואשר המתהו בהוקיעם אתו על־העץ׃
Act 10:40  אותו הקים האלהים ביום השלישי ויתנהו להראות בגלוי׃
Act 10:41  לא לכל־העם כי אם־לנו העדים אשר האלהים בחר בהם מראש אשר אכלנו ושתינו אתו אחרי קומו מן־המתים׃
Act 10:42  ויצו אתנו להשמיע לעם ולהעיד כי אתו שם האלהים לשופט החיים והמתים׃
Act 10:43  ועליו כל־הנביאים מעידים כי יקבלו סליחת החטאים בשמו כל־המאמינים בו׃
Act 10:44  ופטרוס עודנו מדבר הדברים האלה ורוח הקדש צלחה על כל־השמעים את־הדבר׃
Act 10:45  והמאמינים המולים אשר באו את־פטרוס תמהו כי־מתנת רוח הקדש נשפכה גם על־הגוים׃
Act 10:46  כי שמעו אתם ממללים בלשנות ומגדלים את־האלהים׃
Act 10:47  ויען פטרוס ויאמר היוכל איש למנע את־המים מטבל את־אלה אשר קבלו את־רוח הקדש גם־הם כמנו׃
Act 10:48  ויצו בשם האדון לטבל אתם ויבקשו ממנו לשבת אתם ימים אחדים׃
Act 11:1  וישמעו השליחים והאחים אשר ביהודה כי־קבלו גם־הגוים את־דבר האלהים׃
Act 11:2  ויהי כאשר עלה פטרוס ירושלים ויריבו עמו המולים לאמר׃
Act 11:3  אל־אנשים אשר־להם ערלה באת ותאכל אתם לחם׃
Act 11:4  ויחל פטרוס ויספר להם כסדר את־אשר קרהו לאמר׃
Act 11:5  מתפלל הייתי בעיר יפו וארדם וארא מראה והנה־כלי כדמות מטפחת־בד גדולה יורד מן־השמים ותורד בארבע כנפותיה ותבא עדי׃
Act 11:6  והסתכלתי בה ואבין וארא את־בהמת הארץ ואת־החיה ורמש האדמה ועוף השמים׃
Act 11:7  ואשמע גם־קול מדבר אלי קום פטרוס טבח ואכל׃
Act 11:8  ואמר חלילה לי אדני כי כל־פגול וטמא לא־בא בפי־מעולם׃
Act 11:9  ויענני הקול שנית מן־השמים ויאמר את־אשר טהר האלהים אתה אל־תטמאנו׃
Act 11:10  וכן היה שלש פעמים והכל שב והעלה השמימה׃
Act 11:11  והנה כרגע שלשה אנשים עמדים על פתח הבית אשר אנכי שם והמה שלוחים אלי מקיסריה׃
Act 11:12  ויאמר אלי הרוח ללכת אתם ולבלתי התמהמה וילכו אתי גם־ששת האחים האלה ונבוא אל־בית האיש׃
Act 11:13  ויגד־לנו את אשר־ראה המלאך נצב בביתו ואמר אליו שלח אל־יפו אנשים וקרא אליך את־שמעון המכנה פטרוס׃
Act 11:14  והוא ידבר אליך דברים אשר תושע בהם אתה וכל־ביתך׃
Act 11:15  וכאשר החילותי לדבר צלחה עליהם רוח הקדש כאשר צלחה עלינו בתחילה׃
Act 11:16  ואזכר את דבר האדון אשר אמר יוחנן הטביל במים ואתם תטבלו ברוח הקדש׃
Act 11:17  ועתה אם־מתנה אחת נתן האלהים להם ולנו המאמינים באדון ישוע המשיח מי אנכי כי אעצר לאלהים׃
Act 11:18  ויהי כשמעם זאת ויחרישו ויהללו את־האלהים ויאמרו אכן גם־לגוים נתן האלהים התשובה לחיים׃
Act 11:19  והנפוצים מפני הצרה אשר היתה על־אודת אסטפנוס הלכו ובאו עד־פינוקיא וקיפרוס ואנטיוכיא ולא דברו את־הדבר כי אם־אל־היהודים לבדם׃
Act 11:20  ויהי בתוכם אנשי קיפרוס וקוריני אשר באו אל־אנטיוכיא וידברו גם־אל־היונים ויבשרו אתם את־האדון ישוע׃
Act 11:21  ותהי עמהם יד־יהוה ורבים האמינו וישובו אל־האדון׃
Act 11:22  וישמע הדבר באזני הקהילה אשר בירושלים וישלחו את־בר־נבא אל־אנטיוכיא׃
Act 11:23  ויבא שמה וישמח כראתו את־חסד האלהים ויזהר את־כלם לדבקה באדון בלב נכון׃
Act 11:24  כי איש טוב היה ומלא רוח הקדש ואמונה ויאספו לאדון עם רב׃
Act 11:25  וילך בר־נבא משם אל־טרסוס לבקש את־שאול וימצא אתו ויביאהו אל־אנטיוכיא׃
Act 11:26  ויהיו ישבים יחד בקהילה שנה תמימה ומלמדים עם רב אז הוחל באנטיוכיא לקרא את־התלמידים בשם משיחיים׃
Act 11:27  ויהי בימים ההם וירדו נביאים מירושלים אל־אנטיוכיא׃
Act 11:28  ויקם אחד מהם ושמו אגבוס ויגד על־פי הרוח כי רעב גדול יבוא על־כל־ישבי תבל ויהי־כן בימי קלודיוס׃
Act 11:29  ויועצו התלמידים לשלח איש איש כאשר תשיג ידו לעזרת האחים הישבים ביהודה׃
Act 11:30  וכן גם־עשו וישלחו אל־הזקנים על־ידי בר־נבא ושאול׃
Act 12:1  בעת ההיא שלח המלך הורדוס את־ידו להרע לאנשים מן־הקהל׃
Act 12:2  וימת את־יעקב אחי יוחנן בחרב׃
Act 12:3  וירא כי־טוב הדבר בעיני היהודים ויוסף לתפש גם־את־פטרוס והימים ימי חג־המצות׃
Act 12:4  ויאחז אתו ויתנהו במשמר וימסרהו לארבע מחלקות של־ארבעה אנשי צבא לשמרו כי אמר להעלותו אחרי הפסח לפני העם׃
Act 12:5  פטרוס היה עצור במשמר והקהילה העתירה בעדו בחזקה אל־האלהים׃
Act 12:6  ויהי בלילה אשר אמר הורדוס להביאו מחר לדין ויישן פטרוס בין־שני אנשי צבא והוא אסור בשנים זקים ושמרי הפתח שמרים את־המשמר׃
Act 12:7  והנה מלאך יהוה נצב עליו ואור נגה בחדר ויספק על־ירך פטרוס ויעירהו לאמר קום מהרה ויפלו מוסרותיו מעל ידיו׃
Act 12:8  ויאמר אליו המלאך חגר מתניך והנעל את־רגליך ויעש כן ויאמר אליו עטה מעילך ולך אחרי׃
Act 12:9  ויצא וילך אחריו ולא ידע אם־אמת הוא הנעשה־לו על־ידי המלאך כי כמראה היה בעיניו׃
Act 12:10  ויעברו דרך המשמרת הראשונה והשניה ויבאו עד־שער הברזל אשר יצאו בו העירה ויפתח השער לפניהם מאליו ויצאו החוצה ויעברו רחוב אחד ויעל המלאך מעליו פתאם׃
Act 12:11  ויהי בשוב דעתו עליו ויאמר פטרוס עתה זה ידעתי באמת כי האלהים שלח את־מלאכו ויפלטני מיד הורדוס ומכל־מזימת עם היהודים׃
Act 12:12  הוא חשב כזאת והוא בא עד־בית מרים אם יוחנן המכנה מרקוס אשר נקהלו־שם רבים והם מתפללים יחד׃
Act 12:13  וידפק על־דלת השער ותגש נערה להקשיב ושמה רודי׃
Act 12:14  ותכר את־קול פטרוס ומשמחתה לא־פתחה לו את־דלת השער ותרץ הביתה ותגד להם כי־פטרוס עמד על־הפתח׃
Act 12:15  ויאמרו אליה משגעת את והיא מתאמצת כי־כן הדבר ויאמרו מלאכו הוא׃
Act 12:16  ופטרוס דפק עוד ויפתחו ויראהו ויתמהו׃
Act 12:17  וירמז להם בידו לחשות ויספר להם אשר־הוציאו האדון מן־המשמר ויאמר הגידו את־זאת ליעקב ולאחים ויצא וילך־לו למקום אחר׃
Act 12:18  הבקר אור ומבוכה רבה היתה בין אנשי הצבא על־פטרוס ויאמרו מה־היה לו׃
Act 12:19  ויהי כאשר בקש אותו הורדוס ולא מצאו חקר את־השמרים ויצו להוציאם למות וירד מיהודה אל־קיסריה וישב שם׃
Act 12:20  והורדוס אז נטר את־בני־צור וצידון ויבאו אליו לב אחד ויפתו את־בלסטוס אשר על־חדר המלך ויבקשו שלום יען לקחו מחית ארצותם מארץ המלך׃
Act 12:21  ויהי ביום המועד וילבש הורדוס לבוש מלכות וישב על־כסא המשפט ויטף אליהם אמרתו׃
Act 12:22  ויריעו לו העם לאמר קול אלהים הוא ולא קול אדם׃
Act 12:23  ויכהו מלאך־יהוה פתאם עקב אשר לא־נתן כבוד לאלהים ויאכלהו תולעים וימת׃
Act 12:24  ודבר אלהים הולך ורב׃
Act 12:25  וישובו בר־נבא ושאול מירושלים אחרי כלותם את־השמוש ויקחו אתם את־יוחנן המכנה מרקוס׃
Act 13:1  ואנשים נביאים ומלמדים היו בקהילה אשר באנטיוכיא בר־נבא ושמעון הנקרא ניגר ולוקיוס הקוריני ומנחם אשר גדל עם־הורדוס שר־הרבע ושאול׃
Act 13:2  ויהי בשרתם בשם יהוה ובצומם ויאמר רוח הקדש הבדילו לי את בר־נבא ואת־שאול למלאכה אשר קראתים לה׃
Act 13:3  ויצומו ויתפללו ויסמכו את־ידיהם עליהם וישלחום׃
Act 13:4  והמה השלוחים על־ידי רוח הקדש ירדו אל־סלוקיא ומשם באו באניה אל־קיפרוס׃
Act 13:5  ויבאו אל־עיר סלמיס ויגידו את־דבר האלהים בבתי הכנסיות אשר ליהודים ויהי להם גם־יוחנן למשרת׃
Act 13:6  ויעברו בכל־האי עד־פפוס וימצאו איש מכשף אחד נביא־שקר איש יהודי ושמו בר־ישוע׃
Act 13:7  אשר היה עם־סרגיוס פולוס שר המדינה איש נבון והוא קרא אליו את־בר־נבא ואת־שאול ויתאו לשמע את־דבר האלהים׃
Act 13:8  ויעמד לנגדם אלימא המכשף כי־זה פרוש שמו ויבקש להטות את־השר מן־האמונה׃
Act 13:9  ושאול הנקרא גם־פולוס מלא רוח הקדש ויסתכל בו׃
Act 13:10  ויאמר אתה המלא כל־מרמה וכל־עולה בן־בליעל ושונא כל־צדק הלא תחדל לסלף את־דרכי יהוה הישרים׃
Act 13:11  ועתה הנה יד־יהוה בך והיית עור ולא תראה את־השמש עד־עת מועד ותפל עליו פתאם אפלה וחשכה ויפן הנה והנה ויבקש איש להוליכו בידו׃
Act 13:12  והשר כאשר ראה את־אשר נעשה האמין וישתומם על־תורת האדון׃
Act 13:13  ויצאו פולוס והאנשים אשר אתו מפפוס וירדו באניה ויבאו אל־פרגי אשר בפמפוליא ושם נפרד יוחנן מעליהם וישב ירושלים׃
Act 13:14  והמה נסעו מפרגי ויבאו אל־אנטיוכיא אשר בפיסדיא ויבאו אל־בית הכנסת ביום השבת וישבו׃
Act 13:15  ויהי אחר קריאת התורה והנביאים וישלחו אליהם ראשי הכנסת לאמר אנשים אחים אם־יש לכם דבר־מוסר לעם דברו׃
Act 13:16  ויקם פולוס וינף ידו ויאמר אנשי ישראל ויראי אלהים שמעו׃
Act 13:17  אלהי העם הזה אלהי ישראל בחר באבותינו וירומם את־העם בהיותם גרים בארץ מצרים ובזרוע רמה הוציאם משם׃
Act 13:18  וישא אתם ויכלכלם במדבר כארבעים שנה׃
Act 13:19  וישמד שבעה גוים בארץ כנען ויחלק את־ארצם להם לנחלה׃
Act 13:20  ואחרי־כן נתן להם שפטים כארבע מאות וחמשים שנה עד־ימי שמואל הנביא׃
Act 13:21  וישאלו מלך ויתן להם אלהים את־שאול בן־קיש איש משבט בנימן ארבעים שנה׃
Act 13:22  וכהסירו אותו ויקם את־דוד למלך עליהם אשר גם־העיד עליו לאמר מצאתי דוד את־בן־ישי איש כלבבי והוא יעשה את־כל־חפצי׃
Act 13:23  ומזרעו הקים האלהים כפי ההבטחה גואל לישראל את־ישוע׃
Act 13:24  אשר לפני בואו קדם יוחנן לקרא את־טבילת התשובה אל־כל־עם ישראל׃
Act 13:25  ויהי ככלות יוחנן את־מרוצתו ויאמר למי תחשבוני לא אני הוא כי הנה הוא־בא אחרי ואני נקלתי מהתיר את־נעלי רגליו׃
Act 13:26  אנשים אחים בני משפחת אברהם ויראי אלהים אשר בקרבכם לכם שלוח דבר הישועה הזאת׃
Act 13:27  כי־ישבי ירושלים וראשיהם יען אשר לא הכירהו מלאו במשפטם אשר שפטהו את־דברי הנביאים הנקראים בכל־שבת׃
Act 13:28  ואף כי־לא מצאו־בו משפט־מות שאלו מאת פילטוס להמיתו׃
Act 13:29  וכאשר השלימו את־כל־הדברים הכתובים עליו הורידו אותו מן־העץ ויניחהו בקבר׃
Act 13:30  אבל האלהים הקימו מן־המתים׃
Act 13:31  וירא ימים רבים אל־העלים אתו מן־הגליל ירושלימה והמה עתה עדיו אל־העם׃
Act 13:32  וגם אנחנו מבשרים אתכם את־בשורת ההבטחה אשר היתה לאבותינו כי אתה קים האלהים לבנינו בהקימו את־ישוע׃
Act 13:33  ככתוב במזמור השני בני אתה אני היום ילדתיך׃
Act 13:34  ועל־הקימו אתו מן־המתים לבלתי שוב עוד לשחת כה אמר אתן לכם חסדי דוד הנאמנים׃
Act 13:35  על־כן אמר גם־במקום אחר לא־תתן חסידך לראות שחת׃
Act 13:36  כי דוד בדורו שרת את־עצת האלהים ויגוע ויאסף אל־אבותיו וירא את־השחת׃
Act 13:37  ואשר האלהים הקים אותו הוא לא־ראה השחת׃
Act 13:38  לכן אנשים אחים יודע לכם כי על־ידי־זה תקרא לכם סליחת החטאים׃
Act 13:39  וכל־המאמין יצדק בו לכל אשר לא־יכלתם להצטדק ממנו בתורת משה׃
Act 13:40  לכן השמרו לכם פן־יבוא עליכם הנאמר בנביאים׃
Act 13:41  ראו בגדים והתמהו ושמו כי־פעל פעל אני בימיכם פעל אשר לא תאמינו כי־יספר לכם׃
Act 13:42  ויהי בצאתם (מבית הכנסת) ויבקשו מהם לדבר אליהם את־הדברים האלה בשבת הבאה׃
Act 13:43  ובהפרד הקהל איש מרעהו רבים מן־היהודים ומגרי הצדק הלכו אחרי פולוס ובר־נבא והמה דברו על־לבם ויזהירום לעמד בחסד האלהים׃
Act 13:44  ובשבת השנית נקהלה כמעט כל־העיר לשמע את־דבר יהוה׃
Act 13:45  ויהי כראות היהודים את־המון העם וימלאו קנאה ויכחישו את־דברי פולוס הכחש וגדף׃
Act 13:46  אז יענו פולוס ובר־נבא בפניהם לאמר בדין היה להשמיע אתכם את־דבר האלהים בראשונה ועתה אחרי אשר־מאסתם אותו ודנתם על עצמכם שאינכם זכאים לחיי עולם לכן הננו פנים אל־הגוים׃
Act 13:47  כי כן אמר לנו יהוה נתתיך לאור גוים להיות ישועתי עד־קצה הארץ׃
Act 13:48  וישמעו הגוים וישמחו ויהללו את־דבר יהוה ויאמינו כל אשר היו מזמנים לחיי עולם׃
Act 13:49  ויפרץ דבר־יהוה בכל־המקום׃
Act 13:50  והיהודים הסיתו את־הנשים החסידות והיקרות ואת־אצילי העיר ויעוררו רדיפה על־פולוס ובר־נבא ויגרשום מגבולם׃
Act 13:51  והמה נערו עליהם את־העפר מעל רגליהם וילכו לאיקניון׃
Act 13:52  והתלמידים מלאו שמחה ורוח הקדש׃
Act 14:1  ויהי באיקניון ויבאו יחדו אל־בית הכנסת אשר ליהודים וידברו־שם עד כי־האמין המון רב מן־היהודים ומן־היונים׃
Act 14:2  והיהודים אשר לא האמינו עוררו והכעיסו את־נפשות הגוים על־האחים׃
Act 14:3  וישבו־שם ימים רבים וילמדו ומעזם יהוה המעיד על־דבר חסדו בעשותו על־ידם אתות ומופתים׃
Act 14:4  ויחלק המון העיר לחצי חצים היה אחרי היהודים וחצים אחרי השליחים׃
Act 14:5  ויהי כי רגשו הגוים והיהודים המה וראשיהם להתעלל בהם ולסקלם׃
Act 14:6  ויודע להם וימלטו לערי לוקוניא אל־לוסטרא ודרבי וסביבותן׃
Act 14:7  ויבשרו־שם הבשורה׃
Act 14:8  ואיש נכה רגלים בלוסטרא ישב תחתיו פסח מבטן אמו ולא הלך מימיו׃
Act 14:9  וישמע את־פולוס מדבר והוא הסתכל בו וירא כי־אמונה בו להושע׃
Act 14:10  ויאמר בקול גדול עמד הכן על־רגליך וידלג ויתהלך׃
Act 14:11  והמון העם ראו את אשר עשה פולוס וישאו את־קולם וידברו בלשון לוקונית לאמר האלהים ירדו אלינו בדמות אנשים׃
Act 14:12  ויקראו לבר־נבא יפיטר ולפולוס קראו הרמיס באשר הוא ראש המדברים׃
Act 14:13  וכהן בית־יפיטר לפני העיר בא השערה בשורים ובעטרות ויחפץ לזבח הוא והמון העם׃
Act 14:14  ויהי כשמע זאת השליחים פולוס ובר נבא ויקרעו את־בגדיהם וירוצו אל־תוך־העם׃
Act 14:15  ויצעקו ויאמרו אנשים למה תעשו כזאת גם־אנחנו בני־אדם חלשים כמוכם ונבשרה אתכם למען תשובו מן־הבליכם אלה אל־אלהים חיים אשר עשה את־השמים ואת־הארץ ואת־הים ואת־כל־אשר־בם׃
Act 14:16  ואשר בדרות קדם הניח לכל־הגוים ללכת בדרכיהם׃
Act 14:17  וגם לא־חדל להעיד על־עצמו וייטב לנו בתתו מטר מן־השמים ועתות שבע וימלא לבותינו מזון וששון׃
Act 14:18  ואף בדברים האלה ברב עמל מנעו את־העם מזבח להם׃
Act 14:19  ויבאו שמה יהודים מן־אנטיוכיא ומן־איקניון ויסיתו את־העם וירגמו את־פולוס באבנים ויסחבהו חוצה לעיר כי חשבהו למת׃
Act 14:20  ויסבו אתו התלמידים ויקם ויבא העירה וממחרת יצא אל־דרבי הוא ובר־נבא׃
Act 14:21  ויבשרו את־הבשורה בעיר ההיא ואחרי העמידם תלמידים הרבה שבו אל־לוסטרא ואיקניון ואנטיוכיא׃
Act 14:22  ויחזקו את־לב התלמידים ויזהירו אתם לעמד באמונה וכי רק־בצרות רבות בוא נבוא אל־מלכות האלהים׃
Act 14:23  ויבחרו להם זקנים בכל־קהלה וקהלה ויתפללו ויצומו ויפקידום ביד האדון אשר האמינו בו׃
Act 14:24  ויעברו בפיסדיא ויבאו אל־פמפוליא׃
Act 14:25  וישמיעו את־דבר יהוה בפרגי וירדו אל־אטליא׃
Act 14:26  ומשם באו באניה אל־אנטיוכיא אשר נמסרו־שם לחסד אלהים על־המלאכה אשר כלו אתה׃
Act 14:27  ויבאו ויקהילו את־העדה ויגידו את כל־אשר עשה אתם האלהים ואת אשר־פתח לגוים פתח האמונה׃
Act 14:28  וישבו שם עם־התלמידים ימים לא מעט׃
Act 15:1  וירדו אנשים מיהודה והם מורים את־האחים לאמר אם־לא תמולו כדת משה לא תושעון׃
Act 15:2  ויהי ריב ומחלקת רבה לפולוס ולבר־נבא עמהם ויגזרו שיעלו פולוס ובר־נבא ואחרים מהם לירושלים אל־השליחים והזקנים על השאלה הזאת׃
Act 15:3  ותלוה אתם הקהלה ויעברו את־פינוקיא ואת־שמרון והם מספרים את־תשובת הגוים וישמחו כל־האחים שמחה גדולה׃
Act 15:4  ויהי כבאם ירושלים ויקבלו אתם הקהלה והשליחים והזקנים ויגידו להם את־אשר הגדיל האלהים לעשות עמהם׃
Act 15:5  ויקומו אנשים מאמינים מכת הפרושים ויאמרו למול אתם ולצותם לשמר את־תורת משה׃
Act 15:6  ויקהלו השליחים והזקנים לעין בדבר הזה׃
Act 15:7  ויהי ברבות המחלקת ויקם פטרוס ויאמר אליהם אנשים אחים אתם ידעתם כי מימים ראשונים בי בחר האלהים מכלנו לשמע הגוים מפי את־דבר הבשורה ויאמינו׃
Act 15:8  והאלהים ידע הלבבות העיד עליהם בתתו גם־להם את־רוח הקדש כאשר נתן לנו׃
Act 15:9  ולא הבדיל בינינו וביניהם כי טהר את־לבבם על־ידי האמונה׃
Act 15:10  ועתה מה־תנסו את־האלהים לשום על על־צוארי התלמידים אשר גם־אבותינו גם אנחנו לא יכלנו לשאת׃
Act 15:11  אבל מאמינים אנחנו כי בחסד ישוע המשיח אדנינו נושע כמוהם כמונו׃
Act 15:12  ויחרישו כל־הקהל וישמעו אל־בר־נבא ואל־פולוס מספרים את־האתות והמופתים אשר הרבה האלהים לעשות על־ידיהם בקרב הגוים׃
Act 15:13  ויכלו לדבר ויען יעקב ויאמר אנשים אחים שמעו אלי׃
Act 15:14  שמעון ספר את־אשר ראה האלהים בתחלה לקחת עם לשמו מבין הגוים׃
Act 15:15  ולזאת מסכימים דברי הנביאים ככתוב׃
Act 15:16  אחרי־כן אשוב ואקים את־סכת דויד הנפלת והרסותיה אקים ובניתיה׃
Act 15:17  למען ידרשו שארית אדם את־יהוה וכל־הגוים אשר נקרא שמי עליהם נאם־יהוה עשה כל־אלה׃
Act 15:18  נודעים לאלהים מעולם כל־מעשיו׃
Act 15:19  ועל־כן אני דן שלא להחמיר על־השבים מן־הגוים לאלהים׃
Act 15:20  רק לכתב אליהם אשר ירחקו מטמאות האלילים ומן־הזנות ומבשר הנחנק ומן־הדם׃
Act 15:21  כי מדרת עולם יש־למשה דרשים בכל־עיר ועיר ומדי שבת בשבתו יקרא בבתי כנסיות׃
Act 15:22  וייטב בעיני השליחים והזקנים ובעיני כל־הקהל לבחר מהם אנשים לשלח אתם אל־אנטיוכיא עם־פולוס ובר־נבא את־יהודה המכנה בר־שבא ואת־סילא אנשי־שם בתוך האחים׃
Act 15:23  ויכתבו וישלחו על־ידם לאמר אנחנו השליחים והזקנים והאחים שאלים שלום האחים אשר מן־הגוים באנטיוכיא ובסוריא ובקיליקיא׃
Act 15:24  יען וביען שמענו כי יצאו מאתנו מבלבלים אתכם ומקלקלים נפשתיכם בדברים (באמרם לכם להמול ולשמר את־התורה) אשר לא צוינו אותם׃
Act 15:25  לכן טוב בעיני כלנו יחדו לבחר אנשים לשלח אליכם עם בר־נבא ופולוס חביבינו׃
Act 15:26  בני אדם אשר מסרו נפשם על־שם אדנינו ישוע המשיח׃
Act 15:27  על־כן שלחנו את־יהודה ואת־סילא והמה יגידו זאת בפיהם׃
Act 15:28  כי טוב לפני רוח הקדש ולפנינו לבלתי שום עליכם משא אחר לבד מן הדברים הצריכים האלה׃
Act 15:29  אשר תרחקו מזבחי אלילים ומן־הדם ומבשר הנחנק ומן־הזנות אם־מאלה תשמרו את־נפשתיכם תיטיבו לעשות ושלום לכם׃
Act 15:30  והאנשים שלחו ויבאו אל־אנטיוכיא ויקהילו את־העם ויתנו להם את־האגרת׃
Act 15:31  ויקראו אתה וישמחו על־הנחמה׃
Act 15:32  ויהודה וסילא אשר גם־הם נביאים נחמו האחים בדברים רבים ויחזקום׃
Act 15:33  ויהיו שם ימים אחדים וישלחום האחים בשלום אל שלחיהם׃
Act 15:34  (וייטב בעיני סילא לשבת שם׃)
Act 15:35  ופולוס ובר־נבא ישבו באנטיוכיא וילמדו ויבשרו את־דבר יהוה המה וגם־רבים אחרים עמם׃
Act 15:36  ויהי מקץ ימים ויאמר פולוס אל־בר־נבא לכה ונשובה ונפקדה את־אחינו בכל־עיר ועיר אשר קראנו־שם את־דבר יהוה ונראה מה המה׃
Act 15:37  ובר־נבא יעץ לקחת אתם את־יוחנן המכנה מרקוס׃
Act 15:38  אך פולוס לא אבה לקחת אתם את־האיש אשר סר מעליהם בפמפוליא ולא־הלך אתם במלאכתם׃
Act 15:39  ויהי־רגז עד אשר נפרדו איש מאחיו ויקח בר־נבא את־מרקוס ויסע באניה אל־קיפרוס׃
Act 15:40  ופולוס בחר־לו את־סילא וימסרהו האחים אל־חסד יהוה ויצא׃
Act 15:41  ויעבר בסוריא ובקיליקיא ויחזק את־הקהלות׃
Act 16:1  ויבא אל־דרבי ואל־לוסטרא והנה תלמיד אחד שם ושמו טימותיוס והוא בן־אשה יהודית מאמינה ואביו יוני׃
Act 16:2  ויהי־לו שם טוב בקרב האחים אשר בלוסתרא ובאיקניון׃
Act 16:3  בו בחר פולוס לצאת אתו ויקח וימל אתו למען היהודים אשר במקמות ההם כי כלם ידעו את־אביו כי יוני הוא׃
Act 16:4  ויעברו בערים וימסרו לשמר את־החקים אשר גזרו השליחים והזקנים בירושלים׃
Act 16:5  והקהילות התחזקו באמונה ותרבינה מיום אל־יום׃
Act 16:6  ויעברו בפרוגיא ובארץ גלטיא כי מנעם רוח הקדש מהשמיע את־הדבר באסיא׃
Act 16:7  וכבאם אל־מוסיא הואילו ללכת אל־ביתוניא ולא־הניח להם רוח ישוע׃
Act 16:8  ויחלפו את־מוסיא וירדו אל־טרואס׃
Act 16:9  וחזון נראה אל־פולוס בלילה והנה־איש מקדון נצב והוא מבקש ממנו לאמר עבר אל־מקדוניא ועזרנו׃
Act 16:10  וכראתו את־החזון ונבקש ללכת אל־מקדוניא כי ידענו כי האלהים קרא לנו ללכת שמה לבשר אתם הבשורה׃
Act 16:11  ונצא מן־טרואס ונרד באניה ונבא דרך ישרה אל־סמותרקיא וממחרת אל־נפוליס׃
Act 16:12  ומשם אל־פילפי היא הראשנה לערי הפלך של־מקדוניא וקלוניא היתה ונשב בעיר הזאת ימים אחדים׃
Act 16:13  וביום השבת יצאנו אל־מחוץ לעיר אל־יד הנהר אשר־שם מקום תפילה כמנהגם ונשב ונדבר אל־הנשים הנקהלות שמה׃
Act 16:14  ואשה יראת אלהים ושמה לודיא מכרת ארגמן מעיר תיאטירא שמעה ויפתח יהוה את־לבה להקשיב אל־דברי פולוס׃
Act 16:15  ותטבל היא ובני ביתה ותבקש ממנו לאמר אם־נאמנת לאדון אנכי בעיניכם באו־נא אל־ביתי ושבו־בו ותפצר בנו׃
Act 16:16  ויהי בלכתנו למקום התפלה ותפגע־בנו שפחה בעלת אוב והיא עשתה הון־רב לאדניה בקסמיה׃
Act 16:17  ותלך אחרי פולוס ואחרינו הלוך וקרוא לאמר האנשים האלה עבדי אל עליון והם מורים אתנו דרך הישועה׃
Act 16:18  וכן עשתה ימים רבים וירע בעיני פולוס הדבר הזה ויפן ויאמר אל־הרוח אנכי מצוך בשם ישוע המשיח לצאת ממנה ויצא בשעה ההיא׃
Act 16:19  ויראו אדניה כי אבדה תוחלת בצעם ויתפשו את־פולוס ואת־סילא ויסחבום אל־הרחוב לפני זקני העיר׃
Act 16:20  ויביאום אל־השרים ויאמרו האנשים האלה עכרים את־עירנו והם יהודים׃
Act 16:21  ומודיעים חקות אשר לא־נאוה לנו לקבלם ולעשתם כי רומיים אנחנו׃
Act 16:22  ויקם גם־העם עליהם והשרים קרעו את־בגדיהם מעליהם ויצוו להכותם בשוטים׃
Act 16:23  ויהי אחרי הכות אתם מכה רבה ויתנום במשמר ויצוו את־שומר האסורים לשמרם היטב׃
Act 16:24  והוא כאשר צוה כן עשה ויניחם בחדר המשמר הפנימי וישם את־רגליהם בסד׃
Act 16:25  ויהי כחצות הלילה ופולוס וסילא מתפללים ומזמרים לאלהים והאסורים מקשיבים אליהם׃
Act 16:26  והנה רעש גדול פתאם ויזעו מוסדות בית הכלא ותפתחנה כל־הדלתות ומוסרות כלם נתקו׃
Act 16:27  ושומר האסורים נעור משנתו וירא והנה דלתות המשמר נפתחות וישלף חרבו ויבקש לאבד עצמו כי־אמר ברחו האסורים׃
Act 16:28  ויקרא פולוס בקול גדול לאמר אל־תעש לך רעה כי־הנה אנחנו כלנו׃
Act 16:29  וישאל נרות וידלג החדרה והוא מרעיד ויפל לרגלי פולוס וסילא׃
Act 16:30  ויוציאם ויאמר אדני מה אעשה ואושע׃
Act 16:31  ויאמרו האמן באדון ישוע המשיח ותושע אתה וביתך׃
Act 16:32  ויגידו־לו את־דבר יהוה ולכל אשר בביתו׃
Act 16:33  ויקחם בלילה בשעה ההיא וירחץ את־חבורתיהם ויטבל הוא וכל־אשר־לו׃
Act 16:34  ויעלם אל־ביתו ויערך שלחן לפניהם ויגל עם־כל־ביתו כי מאמין היה באלהים׃
Act 16:35  ובהית הבקר שלחו השרים את־השוטרים לאמר שלח את־האנשים ההם׃
Act 16:36  ויגד שמר האסורים לפולוס את־הדברים האלה לאמר שלחו השרים לפטר אתכם ועתה צאו ולכו בשלום׃
Act 16:37  ויאמר פולוס אליהם הכה הכונו נגד כל־העם בלא־דין ומשפט ואנחנו אנשים רומיים וישליכו אתנו במשמר ועתה בסתר יגרשונו אל־נא כי אם־יבאו המה ויוציאונו׃
Act 16:38  ויגידו השטרים לשרים את־הדברים האלה ויהי כשמעם כי־רומיים הם וייראו׃
Act 16:39  ויבאו ויחלו פניהם ויוציאום וישאלו מהם לצאת מן־העיר׃
Act 16:40  ויצאו מן־המשמר ויבאו אל־בית לודיא ויראו את־האחים ויזהירום וילכו לדרכם׃
Act 17:1  ויהי אחרי עברם באמפפוליס ובאפלוניא ויבאו אל־תסלוניקי ושם בית כנסת ליהודים׃
Act 17:2  ופולוס נכנס אליהם כמשפטו ושלש שבתות התוכח עמהם מן־המקראות׃
Act 17:3  פתוח והוכח להם כי־צריך היה שיענה המשיח ויקום מן־המתים והוא המשיח ישוע אשר אני מגיד לכם׃
Act 17:4  ויאמינו מקצתם ויספחו על־פולוס וסילא וגם־יראי אלהים מן־היונים לרב וגם־נשים חשובות לא־מעט׃
Act 17:5  ויקנאו הסוררים שביהודים ויקחו להם אנשי בליעל מן השוק ויקבצו המון ויהמו את־העיר ויסבו על־בית יסון ויבקשו להוציאם אל־העם׃
Act 17:6  ולא־מצאו אותם ויסחבו את־יסון ואנשים מן־האחים לפני ראשי העיר ויצעקו לאמר הנה המדיחים את־כל־ישבי תבל באו גם־הלום׃
Act 17:7  ויסון אסף אתם אל־ביתו והם כלם אינם עשים את־דתי קיסר באמרם יש־מלך אחר והוא ישוע׃
Act 17:8  ויחרידו את־העם ואת־ראשי העיר אשר שמעו את־זאת׃
Act 17:9  ויקחו ערבון מידי יסון ומידי הנשארים וישלחום׃
Act 17:10  והאחים מהרו להוליך את־פולוס ואת־סילא לילה לברואה ויבאו שמה וילכו לבית־הכנסת ליהודים׃
Act 17:11  והם היו נדיבי רוח מאנשי תסלוניקי ויקבלו את־הדבר בכל־לב ויחקרו בכתובים יום יום לדעת אם־כדברם כן הוא׃
Act 17:12  ויאמינו רבים מהם וגם מן־הנשים היוניות היקרות ומן־האנשים לא־מעט׃
Act 17:13  ויהי כאשר שמעו היהודים אשר מתסלוניקי כי־גם־בברואה פולוס משמיע את־דבר אלהים ויבאו ויעררו את־העם גם־שמה׃
Act 17:14  וימהרו האחים וישלחו את־פולוס ללכת עד־הים וסילא וטימותיוס נשארו שם׃
Act 17:15  והמלוים את־פולוס הוליכהו עד־אתינס ושם צוה אתם להגיד לסילא וטימותיוס כי יבאו אליו במהרה וילכו׃
Act 17:16  ויהי כאשר חכה להם פולוס באתינס וירא והנה העיר מלאה אלילים ותתחמץ רוחו בקרבו׃
Act 17:17  על־כן דבר בבית הכנסת עם־היהודים ועם־יראי אלהים ובשוק יום יום עם־הנקרים אליו׃
Act 17:18  וגם־מקצת הפילוסופים מתלמידי בית אפיקורוס ומתלמידי בית האסטוא התגרו בו ויש אשר אמרו מה־יאמר המפטפט הלז ואחרים אמרים כמדמה שהוא מגיד אלהי נכר כי־בשר אתם את־ישוע ואת התחיה׃
Act 17:19  ויאחזוהו ויביאהו אל־גבעת המשפט הנקראה בשם אריופגוס ויאמרו הנוכל לדעת מה התורה החדשה הזאת אשר אתה מלמד׃
Act 17:20  כי־דברים זרים אתה מביא באזנינו וחפצים אנחנו לדעת מה הם׃
Act 17:21  כי האתיניים כלם וגם הנכרים הגרים שם לא פנו כי אם־לספר חדשות או לשמע׃
Act 17:22  ויעמד פולוס בתוך הועד של השפטים ויאמר אנשי אתינס הנני ראה בכל כי יראי אלוהות אתם מאד׃
Act 17:23  כי אני עבר ומתבונן אל־עבדות אלהיכם והנה מזבח אחד כתוב עליו לאל הנעלם ועתה את־אשר עבדתם ואינכם ידעים אתו אני מגיד לכם׃
Act 17:24  האל אשר עשה את־העולם וכל אשר־בו לא ישכן בהיכלות מעשה ידים כי הוא אדון השמים והארץ׃
Act 17:25  גם־לא ישרתוהו ידי בני־אדם כאלו יצטרך לדבר כי הוא הנתן לכל חיים ונשמה וכל־דבר׃
Act 17:26  ויושב כל־עממי בני־אדם מדם אחד על־כל־פני האדמה ויצב זמנים קבועים וגבולות מושבם׃
Act 17:27  למען יבקשו את־האלהים אולי ימששהו וימצאהו אף כי־איננו רחוק מכל־אחד ממנו׃
Act 17:28  כי־בו אנחנו חיים ומתנועעים וקימים כאשר גם במשורריכם יש אמרים כי־ילידיו אנחנו׃
Act 17:29  והנה בהיותנו ילידי האלהים לא־נכון לנו לחשב שהאלהות דומה לזהב או לכסף או לאבן מעשה חרש ומחשבת בני אדם׃
Act 17:30  לכן עתה אחרי עבר אלהים על־דרות הסכלות מצוה הוא את־כל־בני האדם בכל־אפסי־ארץ לשוב אליו׃
Act 17:31  יען אשר קבע־יום לשפט תבל בצדק על־ידי איש אשר הפקידו ויתן אות להאמין לכלם בהקימו אתו מן־המתים׃
Act 17:32  וכאשר שמעו תחית מתים אלה הלעיגו לו ואלה אמרו לדבר הזה נשמעך זמן אחר׃
Act 17:33  ובכן יצא פולוס מתוכם׃
Act 17:34  ומקצתם דבקו בו ויאמינו ובהם דיונוסיוס מן־השפטים של־אריופגוס ואשה אחת דמריס שמה ועוד אחרים עמהם׃
Act 18:1  ויהי אחר הדברים האלה ויצא פולוס מאתינס ויבא אל־קורנתוס׃
Act 18:2  וימצא יהודי אחד מולדתו פונטוס ושמו עקילס אשר בא מקרוב מן־איטליא הוא ופריסקלה אשתו מפני אשר צוה קלודיוס את־כל־היהודים לסור מעיר רומי׃
Act 18:3  ויגש אליהם כי בני אמנות אחת הם וישב אתם ויעש במלאכה ואמנותם עשים יריעות אהלים׃
Act 18:4  וידבר בבית הכנסת בכל־שבת ושבת ויוכח אל־היהודים ואל־היונים׃
Act 18:5  וכבוא סילא וטימותיוס ממקדוניא פולוס מתאמץ בדבר להעיד אל־היהודים כי ישוע הוא המשיח׃
Act 18:6  ויהי כי המרו וגדפו וינער את־בגדיו ויאמר אליהם דמכם בראשיכם ואנכי נקי מעתה אלכה־לי אל־הגוים׃
Act 18:7  וילך משם ויבא אל־בית איש ושמו יוסטוס והאיש ירא אלהים וביתו סמוך לבית הכנסת׃
Act 18:8  וקריספוס ראש הכנסת האמין באדון הוא וכל־ביתו וגם קורנתים רבים שמעו ויאמינו ויטבלו׃
Act 18:9  ודבר האדון היה אל־פולוס במחזה בלילה לאמר אל־תירא כי אם־דבר ואל־תחשה׃
Act 18:10  כי־עמך אנכי ואיש אל־יגע בך להרע לך כי־עם רב לי בעיר הזאת׃
Act 18:11  וישב שם שנה וששה חדשים וילמד בקרבם את־דבר האלהים׃
Act 18:12  ויהי בהיות גליון שר מדינת אכיא ויקומו היהודים כלם יחדו על־פולוס ויביאהו לפני־כסא המשפט׃
Act 18:13  ויאמרו האיש הזה מסית את־בני האדם לעבד את־האלהים שלא כתורה׃
Act 18:14  ויהי אך־בקש פולוס לפתח את־פיו וגליון הקדימו ויאמר אל־היהודים לו־היה דבר־פשע או־נבלה יהודים כי־עתה נשאתי פניכם כמשפט׃
Act 18:15  אבל אם־היא שאלה על־מלין ושמות והדת שלכם ראו אתם ואני לא אהיה שפט בין־דברים כאלה׃
Act 18:16  ויגרש אתם מלפני כסא המשפט׃
Act 18:17  ויאחזו כל־היונים את־סוסתניס ראש הכנסת ויכוהו לפני־כסא המשפט וגליון לא־שת לבו גם־לזאת׃
Act 18:18  ופולוס ישב שם עוד ימים רבים ויפטר מן־האחים וירד באניה ללכת אל־סוריא ואתו פריסקלה ועקילס ויגלח את־ראשו בקנכרי כי נדר עליו׃
Act 18:19  ויבאו אל־אפסוס ויניחם שם והוא הלך לבית הכנסת וידבר עם־היהודים׃
Act 18:20  ויבקשו ממנו להאריך ימי שבתו אתם ולא אבה׃
Act 18:21  כי נפטר מהם ויאמר חיב אני לחג את־החג הבא בירושלים ואחרי־כן אשובה אליכם אם־ירצה יהוה וילך באניה מן־אפסוס׃
Act 18:22  ויבא אל־קיסריה ויעל וישאל לשלום הקהלה וירד אל־אנטיוכיא׃
Act 18:23  וישב שם ימים אחדים וילך למסעיו ויעבר בארץ גלטיא ופרוגיא ויחזק את־כל־התלמידים׃
Act 18:24  ויהודי אחד מולדתו אלכסנדריא ושמו אפולוס בא אל־אפסוס והאיש איש דברים וגדול במקרא׃
Act 18:25  הוא היה מלמד דרך האדון והוא מדבר כחם רוחו ומלמד היטב את־דברי ישוע ולא ידע כי אם־טבילת יוחנן לבדה׃
Act 18:26  והוא החל לקרא בבית הכנסת באמץ לבו וישמעו אתו עקילס ופריסקלה ויקחהו אליהם ויוסיפו להורותו את־דרך האלהים באר היטב׃
Act 18:27  ויחפץ ללכת לאכיא ויכתבו האחים אל־התלמידים ויעררו אתם לקבלו ויבא שמה ויעזר הרבה למאמינים על־ידי החסד׃
Act 18:28  כי־בכל־כחו התוכח עם־היהודים לפני כל־העם ויראם מן־המקראות כי ישוע הוא המשיח׃
Act 19:1  ויהי בהיות אפולוס בקורנתוס ויעבר פולוס במדינות העליונת וירד אל־אפסוס וימצא־שם תלמידים׃
Act 19:2  ויאמר אליהם הנתנה בכם רוח הקדש אחרי אשר האמנתם ויאמרו אליו אף לא שמענו כי יש רוח הקדש׃
Act 19:3  ויאמר אליהם על־מה אפוא הטבלתם ויאמרו טבילת יוחנן׃
Act 19:4  ויאמר פולוס יוחנן הטביל טבילת התשובה ואמר אל־העם שיאמינו באשר יבוא אחריו והוא המשיח ישוע׃
Act 19:5  ויהי כשמעם את־הדבר הזה ויטבלו בשם ישוע האדון׃
Act 19:6  ויסמך פולוס ידיו עליהם ותבא עליהם רוח הקדש וימללו בלשנות ויתנבאו׃
Act 19:7  וכלם כשנים עשר איש׃
Act 19:8  ויבא אל־בית הכנסת ויקרא־שם באמץ לבו וידבר עמם כשלשה חדשים ויט את־לבם אל־מלכות האלהים׃
Act 19:9  ומקצתם הקשו את־לבבם ולא האמינו וידברו סרה על־הדרך ההוא לפני הקהל ויסר מהם ויבדל מתוכם את־התלמידים וידבר אליהם יום יום בבית המדרש אשר לטורנוס׃
Act 19:10  וכן כשנתים ימים וישמעו כל־ישבי אסיא היהודים והיונים את־דבר ישוע האדון׃
Act 19:11  והאלהים עשה גבורות גדלות על־ידי פולוס׃
Act 19:12  עד להניח סודרים וחגרת מעל־עור בשרו על־החולים ויסורו מהם תחלאיהם וגם־הרוחות הרעות יצאו׃
Act 19:13  ואנשים מן־היהודים נבוני לחש וסבבים בארץ הואילו להזכיר את־שם ישוע האדון על־אחוזי הרוחות הרעות לאמר משביע אני אתכם בישוע אשר פולוס קרא בשמו׃
Act 19:14  והעשים הדבר הזה שבעת בני סקוה היהודי מגדולי הכהנים׃
Act 19:15  ויען הרוח ויאמר את־ישוע אני מכיר ואת־פולוס אני ידע ואתם מי אתם׃
Act 19:16  ויתנפל עליהם בעל הרוח הרעה ויגבר עליהם ויכבשם וינוסו מן־הבית ההוא עירמים ופצועים׃
Act 19:17  ויודע הדבר לכל־היהודים והיונים ישבי אפסוס ויפל פחד על־כלם ויגדל שם האדון ישוע׃
Act 19:18  ורבים מן־המאמינים באו ויתודו ויודיעו את־אשר עשו׃
Act 19:19  ורבים אשר עשקו בהבלי כשפים הביאו את־ספריהם וישרפום באש לעיני כל ויחשבו את־מחירם והנה הוא חמש רבו דינרים׃
Act 19:20  ודבר יהוה גבר מאד וילך הלך וחזק׃
Act 19:21  ויהי ככלות הדברים האלה ויועץ פולוס ברוחו לעבר בתוך מקדוניא ואכיא ללכת ירושלים ויאמר אחרי היותי שמה ראה אראה גם את־רומי׃
Act 19:22  וישלח שנים מן־המשרתים אתו אל־מקדוניא את־טימותיוס ואת ארסטוס והוא עשה עוד ימים באסיא׃
Act 19:23  ותהי בעת ההיא מהומה גדולה על־אדות דרך יהוה׃
Act 19:24  כי־צורף כסף אחד דמטריוס שמו עשה היכלי כסף של־ארטמיס המציא לחרשים שכר הרבה׃
Act 19:25  ויקהל אתם ואת־יתר העסקים במלאכה ההיא ויאמר אנשים אתם ידעים כי מן־המלאכה הזאת עשינו חיל׃
Act 19:26  ואתם ראים ושמעים אשר לא באפסוס לבדה כי־גם כמעט באסיא כלה זה פולוס פתה והדיח המון עם־רב לאמר לא־אלהים אלה הנעשים בידים׃
Act 19:27  ועתה עוד מעט וחלקנו זה יהיה לבוז וגם־היכל ארטמיס המלכת הגדולה יחשב לאין ותכלה תפארתה אשר כל־אסיא וכל־ישבי תבל מכבדים אותה׃
Act 19:28  ויהי כשמעם את־דבריו וימלאו חמה ויצעקו ויאמרו גדולה ארטמיס של האפסים׃
Act 19:29  ותמלא כל־העיר מבוכה ויסערו כלם יחדו אל־התאטרון ויחטפו אתם את־גיוס ואת־ארסטרכוס והם מקדונים וחברים לפולוס במסעיו׃
Act 19:30  ויאל פולוס לבוא אל־תוך העם ולא־הניחו לו התלמידים׃
Act 19:31  וגם־מקצת ראשי אסיא אשר היו אהביו שלחו אליו ויזהירו אתו אשר לא־ימלאהו לבו לבוא אל־התאטרון׃
Act 19:32  ויצעקו־שם אלה בכה ואלה בכה כי מבוכה גדולה היתה בקהל ורבם לא ידעו על־מה־זה נאספו׃
Act 19:33  וימשכו מתוך ההמון את־אלכסנדרוס והיהודים דחו אתו עד־צאתו וינף אלכסנדרוס את־ידו ויבקש להצטדק לפני העם׃
Act 19:34  והמה כהכירם כי־הוא יהודי נשאו כלם קולם ויצעקו כשתי שעות לאמר גדולה ארטמיס של־האפסים׃
Act 19:35  ויהס סופר העיר את־העם ויאמר אנשי אפסוס מי האיש אשר לא ידע כי העיר אפסוס סכנת להיכל של־ארטמיס המלכת הגדולה ולצלמה היורד מן־השמים׃
Act 19:36  ויען אשר אין לכחש בדברים האלה נאה לכם להיות שקטים ולא עשים דבר נמהר׃
Act 19:37  כי הבאתם את־האנשים האלה אשר לא גזלי־קדשים הם אף־לא מגדפי מלכתכם׃
Act 19:38  לכן אם־לדמטריוס ולחרשים אשר אתו דבר־ריב עם־איש הנה ימי בית־דין לנו ושרי מדינה ויביאו אליהם את־ריבם׃
Act 19:39  ואם־תבקשו דבר אחר שפוט ישפט בעדה הנקהלה כדת׃
Act 19:40  ועוד כי באים אנחנו לידי סכנה להיות נדנים על־המרד בגלל מעשה היום הזה ודבר אין לנו לתת דין וחשבון על־המהומה הזאת׃
Act 19:41  ויהי כאשר כלה לדבר כדברים האלה וישלח את־הקהל׃
Act 20:1  ואחרי אשר שקטה המהומה קרא פולוס לתלמידים ויברכם ויצא ללכת למקדוניא׃
Act 20:2  ויעבר במדינות ההן ויזהר אתם בדברים רבים ויבא אל־ארץ יון׃
Act 20:3  וישב שם שלשה חדשים ויהי באמרו ללכת אל־סוריא ויארבו־לו היהודים ויועץ לשוב דרך מקדוניא׃
Act 20:4  וילכו אתו עד לאסיא סופטרוס (בן־פורוס) הברואי ומן־התסלוניקים ארסטרכוס וסקונדוס וגיוס הדרבי וטימותיוס ומן־אסיא טוכיקוס וטרופימוס׃
Act 20:5  והם הלכו לפנינו ויוחילו לנו בטרואס׃
Act 20:6  ואנחנו יצאנו מן־פילפי אחרי ימי חג־המצות ומקץ חמשה ימים באנו באניה אליהם אל־טרואס ונשב שם שבעת ימים׃
Act 20:7  ויהי באחד בשבת כאשר נאספו התלמידים לבצע הלחם וידבר אתם פולוס כי־אמר ללכת משם למחרת היום ויארך הדבר עד־חצות הלילה׃
Act 20:8  ונרות רבים דלקים בעליה אשר נאספנו שם׃
Act 20:9  ובחור אחד אבטוכוס שמו ישב בחלון וירדם בהאריך פולוס את־אמרתו ותגבר עליו שנתו ויפל מהמדור השלישי למטה וישאהו והוא מת׃
Act 20:10  וירד פולוס ויגהר עליו ויחבקהו ויאמר אל־תבהלו כי נשמתו בו׃
Act 20:11  ואחר עלה ויבצע הלחם ויטעם וירב לשיח אתם עד־אור הבקר ויצא ללכת לדרכו׃
Act 20:12  והם הביאו את־הנער חי וינחמו עד־מאד׃
Act 20:13  ואנחנו קדמנו לרדת באניה ונעבר אסוסה לקחת־שם אתנו את־פולוס כי־כן צוה והוא אמר ללכת שמה ברגליו׃
Act 20:14  ויפגש אתנו באסוס ונקח אתו ונבא אל־מיטוליני׃
Act 20:15  ומשם יצאנו באניה ונפגע ממחרת אל־מול כיוס וביום השלישי עברנו אל סמוס ונלן בטרוגוליון ולמחרתו באנו אל־מיליטוס׃
Act 20:16  כי־פולוס אמר לעבר מעל־פני אפסוס לבלתי הצטרך להתמהמה באסיא כי אץ אולי יוכל לבוא לחג השבועות ירושלים׃
Act 20:17  וממיליטוס שלח אל־אפסוס ויקרא את־זקני הקהילה׃
Act 20:18  ויבאו אליו ויאמר להם אתם ידעתם את אשר הייתי עמכם בכל־עת למן־היום הראשון אשר דרכה רגלי באסיא׃
Act 20:19  אשר עבדתי את־האדון בענוה ובדמעות הרבה ובמסות המצאות אתי בנכלי היהודים׃
Act 20:20  ולא־כחדתי מכם כל־דבר תועלת והגדתיו לכם ולמדתי אתכם ברבים ובכל־בית ובית׃
Act 20:21  ואזהר היהודים והיונים על־התשובה לאלהים ועל האמונה באדנינו ישוע המשיח׃
Act 20:22  ועתה הנני הלך ירושלים ואני אסיר הרוח ולא אדע מה־יקרני שם׃
Act 20:23  אפס כי־רוח הקדש מעיד בכל־עיר ועיר לאמר כי־מוסרות וצרות נכונו לי׃
Act 20:24  ואנכי לא אחוש לאחת מהנה וגם־נפשי לא יקרה בעיני מכלות בשמחה את־מרוצתי ואת־השרות אשר קבלתי מאת האדון ישוע להעיד על־בשורת חסד אלהים׃
Act 20:25  ועתה הנה אנכי ידע כי אתם כלכם אשר התהלכתי בקרבכם הלוך והשמע את־מלכות יהוה כי לא־תוסיפו עוד ראות פני׃
Act 20:26  על־כן מעיד אני בכם היום הזה כי־נקי אנכי מדמי כלכם׃
Act 20:27  כי לא כחדתי מהגיד לכם את־עצת האלהים כלה׃
Act 20:28  לכן שמרו את־נפשותיכם ואת־כל־העדר אשר בו הקים אתכם רוח הקדש לפקידים לרעות את־עדת האדון אשר קנה־לו בדמו שלו׃
Act 20:29  כי ידע אני אשר אחרי צאתי יבואו בתוככם זאבים עזים אשר לא־יחוסו על־העדר׃
Act 20:30  וגם־מקרבכם יקומו אנשים דברי תהפכות להטות אחריהם את־התלמידים׃
Act 20:31  על־כן שקדו וזכרו כי שלש שנים יומם ולילה לא חדלתי לדבר על־לב כל־אחד מכם בדמעה׃
Act 20:32  ועתה אחי אעזבכם לאלהים ולדבר חסדו אשר־לו העז לבנות אתכם ולתת לכם נחלה בקרב כל־המקדשים׃
Act 20:33  לא חמדתי כסף איש או זהבו או לבושו׃
Act 20:34  ואתם ידעתם כי־ידי אלה עשו בעד צרכי ובעד צרכי ההלכים אתי׃
Act 20:35  ובכל הראיתי אתכם כי כן עלינו לעמל לתמך בעמל ידינו את־החלשים ולזכר את־דברי האדון ישוע כי־הוא אמר טוב אשר־תתן משתקח׃
Act 20:36  ואחרי דברו את־הדברים האלה כרע על־ברכיו ויתפלל עם־כלם׃
Act 20:37  ויבכו כלם בכי גדול ויפלו על־צוארי פולוס וינשקו לו׃
Act 20:38  וביותר התעצבו על־הדבר אשר דבר כי לא־יוסיפו עוד לראות פניו וילוהו אל־האניה׃
Act 21:1  ויהי כאשר נפרדנו מהם ונרד באניה ונבוא דרך ישרה אל־קוס וממחרת אל־רודוס ומשם אל־פטרה׃
Act 21:2  שם מצאנו אניה עברת אל־פינוקיא ונרד־בה ונעבר׃
Act 21:3  ונרא את־פני קיפרוס והיא משמאלנו ונעבר מעליה אל־סוריא ונגיע אל־צור כי־שמה יוציאו את־משא האניה׃
Act 21:4  ונמצא את־התלמידים ונשב שם שבעת ימים והם אמרו אל־פולוס על־פי הרוח לבלתי עלות ירושלים׃
Act 21:5  ויהי במלאת לנו הימים ונצא ללכת לדרכנו והם כלם מלוים אתנו עם־נשיהם ועם־טפם עד־מחוץ לעיר ונכרע על־ברכינו על־חוף הים ונתפלל׃
Act 21:6  ונברך איש את־רעהו ונרד באניה והמה שבו איש לביתו׃
Act 21:7  ואנחנו כלינו את־דרך הים ונרד מצור אל־עכו ונשאל לשלום האחים ונשב אתם יום אחד׃
Act 21:8  וממחרת נסענו (פולוס ואשר אתו) ונבא אל־קיסריה ונלך אל־בית פילפוס המבשר אשר הוא אחד מן־השבעה ונשב עמו׃
Act 21:9  ולו ארבע בנות בתולות מתנבאות׃
Act 21:10  ויהי בהיותנו שם ימים רבים וירד נביא אחד מיהודה ושמו אגבוס׃
Act 21:11  ויבא אצלנו ויקח את־אזור פולוס ויאסר־בו את־ידיו ואת־רגליו ויאמר כה אמר רוח הקדש ככה יאסרו היהודים בירושלים את־האיש אשר־לו האזור הזה ויסגירהו בידי הגוים׃
Act 21:12  ויהי כאשר שמענו את־הדבר הזה ונבקש ממנו אנחנו ואנשי המקום אשר לא־יעלה ירושלים׃
Act 21:13  ויען פולוס ויאמר מה־לכם כי תבכו ותמסו את־לבבי ואני הנני־נכון להאסר וגם־למות בירושלים בעבור שם ישוע האדון׃
Act 21:14  ולא־אבה שמע ונרף ממנו ונאמר רצון יהוה יעשה׃
Act 21:15  ואחרי הימים ההם נשאנו את־כלינו ונעל ירושלים׃
Act 21:16  וילכו אתנו גם־תלמידים מקיסריה ויביאו אתנו ללון בבית־איש קיפרוסי ושמו מנסון והוא תלמיד מימים רבים׃
Act 21:17  ויהי כבאנו ירושלים ויקבלו אתנו האחים בשמחה׃
Act 21:18  וממחרת היום נכנס פולוס עמנו אל־יעקב ויבאו שמה כל־הזקנים׃
Act 21:19  וישאל להם לשלום ויספר אחת לאחת את אשר עשה האלהים לגוים בשרותו׃
Act 21:20  וישמעו ויהללו את־האלהים ויאמרו אליו הנך ראה אחינו כמה רבוא יהודים באו להאמין וכלם מקנאים לתורה׃
Act 21:21  והם שמעו עליך לאמר תלמד את־כל־היהודים אשר בקרב הגוים לסור מאחרי משה באמרך שאינם חיבים למול את־בניהם ולא ללכת בחקות התורה׃
Act 21:22  ועתה מה־לעשות הנה יאסף הקהל כי ישמעו כי־באת׃
Act 21:23  לכן אשר נאמר אליך אתו עשה׃
Act 21:24  הנה ארבעה אנשים אתנו אשר נזירות עליהם ואתה קח אתם והטהר אתם והוצא עליהם את־הוצאת התגלחת וידעו כלם כי־שמע שוא שמעו עליך וגם־אתה הולך בחקות התורה׃
Act 21:25  ועל־דבר המאמינים מן־הגוים כתבנו וגזרנו אשר לא ישמרו דבר מן־הדברים ההם רק אשר ישמרו מזבחי אלילים ומן־הדם ומבשר הנחנק ומן־הזנות׃
Act 21:26  ויקח פולוס את־האנשים ויטהר אתם וממחרת בא אל־המקדש ויגד כי־מלאו ימי טהרתם עד כי־הקרב קרבן כל־אחד מהם׃
Act 21:27  ויהי כמלאת שבעת הימים והיהודים אשר מאסיא ראו אתו במקדש ויעוררו את־כל־ההמון וישלחו ידם בו׃
Act 21:28  ויזעקו לאמר אנשי ישראל עזרו זה הוא האיש אשר באזני כל־אדם ובכל־הארץ ידבר סרה על־העם הזה ועל התורה ועל המקום הזה וגם־הביא אל־המקדש אנשים יונים ויחלל את־המקום הקדוש הזה׃
Act 21:29  כי היו ראים את־טרופימוס האפסי בעיר אתו וסבורים שפולוס הביא אתו אל־המקדש׃
Act 21:30  ותהם כל־העיר וירץ העם ויקהלו ויאחזו את־פולוס ויסחבהו אל־מחוץ למקדש וכרגע סגרו הדלתות׃
Act 21:31  והמה מבקשים להמיתו והשמועה באה אל־שר האלף של־הגדוד כי ירושלים נבוכה כלה׃
Act 21:32  וימהר ויקח אתו אנשי צבא ושרי מאות וירץ אליהם ויהי כראותם את־שר האלף ואת־אנשי הצבא ויחדלו להכות את־פולוס׃
Act 21:33  ויגש שר־האלף ויחזק־בו ויצו לאסרו בנחשתים וישאל מי זה ומה מעשהו׃
Act 21:34  ויען העם ויאמרו אלה בכה ואלה בכה ולא יכל לדעת דבר ברור מרב השאון ויצו להוליכו אל־המצד׃
Act 21:35  ויהי כבואו עד־המעלות וישאהו אנשי הצבא מפני חמת העם׃
Act 21:36  כי־עם רב הלך אחריו והם צעקים ואמרים השמד אתו׃
Act 21:37  וכאשר הקריב פולוס להאסף אל־המצד ויאמר אל־שר האלף התניח לי לדבר אליך דבר ויאמר התשמע יונית׃
Act 21:38  הלא המצרי אתה אשר לפני הימים האלה העיר מרד והוציא המדברה ארבעת אלפים אנשי דמים׃
Act 21:39  ויאמר פולוס איש יהודי אנכי מטרסוס אזרח בעיר בעלת שם אשר בקיליקיא ואשאלה מאתך הניחה לי ואדבר אל־העם׃
Act 21:40  וינח לו ויעמד פולוס על־המעלות וינף ידו אל־העם ותהי דממה רבה וידבר בלשון עברית ויאמר׃
Act 22:1  אחי ואבותי שמעו־נא ואדברה ואצטדק לפניכם׃
Act 22:2  ויהי כשמעם כי הוא מדבר אליהם בלשון עברית ויוסיפו עוד לחשות׃
Act 22:3  ויאמר איש־יהודי אנכי טרסוס אשר בקיליקיא מולדתי ובעיר הזאת גדלתי לרגלי גמליאל ולמדתי תורתנו לכל־דקדוקיה ואהי מקנא לאלהים כמוכם כלכם היום׃
Act 22:4  וארדף את־אחזי הדרך ההיא עד־מות ואהי אסר ומסגיר לכלא אנשים ונשים׃
Act 22:5  כאשר גם־יעיד עלי הכהן הגדול וכל־בית הזקנים אשר מהם קבלתי מכתבים ואלך אל־האחים לדמשק לאסר אף־את־הנמצאים שמה ולהביאם ירושלים למען יוסרו׃
Act 22:6  ויהי כעת צהרים ואנכי הלך וקרב לדמשק והנה אור גדול מן־השמים נגה עלי מסביב׃
Act 22:7  ואפל ארצה ואשמע קול מדבר אלי לאמר שאול שאול למה תרדפני׃
Act 22:8  ואען ואמר מי אתה אדני ויאמר אלי אני ישוע הנצרי אשר אתה רודף׃
Act 22:9  והאנשים אשר אתי ראו את־האור וייראו ואת־קול המדבר אלי לא שמעו׃
Act 22:10  ואמר מה־אעשה אדני ויאמר אלי האדון קום לך אל־דמשק ושם יגד לך את־כל אשר צוית לעשות׃
Act 22:11  ואני לא־יכלתי לראות מפני זהר האור ההוא ויחזיקו האנשים אשר אתי בידי ויוליכוני ואבא לדמשק׃
Act 22:12  ושם איש ירא אלהים כפי התורה ושמו חנניה אשר קנה לו שם טוב בקרב כל־היהודים הישבים שם׃
Act 22:13  ויבא אלי ויגש ויאמר אלי שאול אחי פקח עיניך ובשעה ההיא נפקחו עיני ואראהו׃
Act 22:14  ויאמר אלהי אבותינו בחר בך לדעת את־רצונו ולראות את־הצדיק ולשמע קול מפיהו׃
Act 22:15  כי תהיה־לו לעד על־הדברים אשר ראית ושמעת נגד כל־בני אדם׃
Act 22:16  ועתה למה תתמהמה קום והטבל והתרחץ מחטאתיך בקראך בשם האדון׃
Act 22:17  ויהי בשובי אל־ירושלים ואתפלל במקדש ותהי עלי יד־יהוה׃
Act 22:18  וארא אותו מדבר אלי חושה צא במהרה מירושלים כי לא־יקבלו את־עדותך עלי׃
Act 22:19  ואמר אדני הלא הם יודעים את אשר־השלכתי אל־הכלא והלקיתי בבתי כנסיות את המאמינים בך׃
Act 22:20  ובהשפך דם־אסטפנוס עדך אף־אני עמדתי שם ואני חפץ בהרגתו ושומר את־בגדי הרגיו׃
Act 22:21  ויאמר אלי לך כי אני אל הגוים עד־למרחוק אשלח׃
Act 22:22  וישמעו אליו עד־הדבר הזה וישאו את־קולם ויאמרו השמד איש כזה מעל האדמה כי לא ראוי לו שיחיה׃
Act 22:23  ויהי בהיותם צעקים ומשליכים את־בגדיהם מעליהם וזרקים עפר השמימה׃
Act 22:24  ויצו שר האלף להוליכו אל־המצד ויאמר להלקות אתו ולבדק למען ידע מדוע עליו הצעקה הזאת׃
Act 22:25  ויהי כאשר אסרו אתו להכותו ברצועות ויאמר אל־שר המאה העמד עליו האף רשיון לכם להכות איש רומי בלא־דין ובלא משפט׃
Act 22:26  וישמע שר המאה את־הדבר הזה וילך ויגד לשר האלף לאמר ראה מה־תעשה כי האיש הזה רומי הוא׃
Act 22:27  ויבא שר־האלף ויאמר הגד־לי הרומי אתה ויאמר רומי׃
Act 22:28  ויען שר האלף אני בכסף רב קניתי לי משפט האזרחות הזאת ויאמר פולוס ואני ילדתי בה׃
Act 22:29  אז הרפו ממנו האנשים אשר באו לבדקו ושר האלף ירא מאד כי־אסר אותו והוא רומי׃
Act 22:30  וממחרת בקש לדעת ברור על־מה היהודים מחיבים אותו ויתר מוסרותיו ויצו להביא את־ראשי הכהנים ואת כל־הסנהדרין ויורד את־פולוס ויעמידהו לפניהם׃
Act 23:1  ויבט פולוס בסנהדרין ויאמר אנשים אחים בתמת לבבי התהלכתי לפני אלהים עד היום הזה׃
Act 23:2  ויצו חנניה הכהן הגדול את־העמדים עליו להכותו על־פיו׃
Act 23:3  ויאמר אליו פולוס עתיד אלהים להכותך הקיר המסיד האמנם ישב אתה לדין אתי כתורה ואתה מצוה להכותי שלא כתורה׃
Act 23:4  ויאמרו העמדים שם את־הכהן הגדול לאלהים תחרף׃
Act 23:5  ויאמר פולוס אחי לא ידעתי אשר הוא הכהן הגדול כי כתוב נשיא בעמך לא תאר׃
Act 23:6  ופולוס ידע כי מקצתם צדוקים ומקצתם פרושים ויקרא באזני סנהדרין לאמר אנשים אחים פרוש בן־פרוש אנכי ועל־תקות המתים ותחיתם אני נדון׃
Act 23:7  ובדברו הדבר הזה היה ריב בין הצדוקים ובין הפרושים ויחלק ההמון׃
Act 23:8  כי הצדוקים אמרים אין תחיה ואין מלאך ורוח והפרושים מודים בשניהם׃
Act 23:9  ותהי המלה גדולה ויקומו הסופרים אשר מכת הפרושים ויתוכחו־לאמר לא־מצאנו דבר רע באיש הזה ואם־רוח דבר אליו או מלאך (אל־נלחמה באלהים)׃
Act 23:10  והריב הולך וחזק ושר־האלף ירא פן־ישסעו את־פולוס ויצו את־אנשי הצבא לרדת ולחטף אתו מתוכם ולהביאו אל־המצד׃
Act 23:11  והאדון נצב עליו בלילה ההוא ויאמר חזק פולוס כי כאשר העידות לי בירושלים כן העד תעיד ברומי׃
Act 23:12  ויהי לפנות הבקר ויתחברו היהודים ויאסרו אסר על־נפשם אם יאכלו ואם ישתו עד אם־יהרגו את־פולוס׃
Act 23:13  והבאים באלה הזאת היו יותר מארבעים איש׃
Act 23:14  ויגשו אל־ראשי הכהנים ואל הזקנים לאמר אסר אסרנו על־נפשנו לבלתי טעם מאומה עד אם־הרגנו את־פולוס׃
Act 23:15  ועתה הודיעו־נא אתם וסנהדרין את־שר האלף ויורידהו מחר אליכם כאלו תחפצו לחקר עליו היטב ואנחנו נכונים להמיתו בטרם יקרב אליכם׃
Act 23:16  וישמע בן־אחות פולוס את־ארבם וילך ויבא אל־המצד ויגד לפולוס׃
Act 23:17  ויקרא פולוס לאחד משרי המאות ויאמר אליו קח את־הבחור הזה אל־שר האלף כי־דבר לו להודיעו׃
Act 23:18  ויביאהו אל־שר האלף ויאמר פולוס האסיר קראני אליו ויבקש ממני להביא אליך את־הבחור הזה כי־דבר לו להגיד לך׃
Act 23:19  ויאחז שר האלף בידו ויסר עמו לבדו ויאמר אליו מה הדבר אשר תודיעני׃
Act 23:20  ויאמר כי־נועצו היהודים יחדו לבקש ממך להוריד את־פולוס מחר לפני סנהדרין כאלו חפצים לדעת היטב את־ענינו׃
Act 23:21  ואתה אל־תשמע להם כי ארבים לו מהם יותר מארבעים איש אשר אסרו אסר על־נפשם לבלתי אכל ושתות עד אם־המיתהו והמה עתה עמדים ומחכים לדברך׃
Act 23:22  וישלח שר־האלף את־הבחור ויצו עליו אשר לא יגיד לאיש כי גלה־לו את־הדבר הזה׃
Act 23:23  ויקרא לשני שרי מאות ויאמר החלצו מאתכם אנשי־צבא מאתים ללכת לקיסריה ופרשים שבעים ומשכי קשת מאתים סוף־השעה השלישית בלילה׃
Act 23:24  ובהמות יכינו להרכיב את־פולוס למען הביאו שלם אל־פיליכס ההגמון׃
Act 23:25  ויכתב אגרת ובה כדברים האלה׃
Act 23:26  קלודיוס לוסיאס לפיליכס ההגמון האדיר שלום׃
Act 23:27  את־האיש הזה תפשו היהודים ויבקשו המיתו ואבא עם־אנשי הצבא ואפלטהו מתוכם בשמעי כי־רומי הוא׃
Act 23:28  ובאשר חפצתי לדעת על־מה שטנו אתו הורדתיו אל־סנהדרין שלהם׃
Act 23:29  ואדע כי־שטנו אתו על־דברי שאלות דתם ולא על־דבר אשר יהיה ענשו עליו מיתה או מוסרות׃
Act 23:30  ועתה הנה הגד־לי שהיהודים מתנכלים באיש הזה ואשלחהו אליך מיד וגם את־שטניו צויתי לבוא ולהגיש שטנתם לפניך ואתה שלום׃
Act 23:31  ויקחו אנשי הצבא את־פולוס כאשר צוו ויביאהו לילה אל־אנטפטריס׃
Act 23:32  וממחרת הניחו את־הפרשים ללכת אתו וישובו למצד׃
Act 23:33  ואלה באו אל־קיסריה ויתנו את־האגרת בידי ההגמון ויעמידו לפניו גם את־פולוס׃
Act 23:34  ויהי כקרא ההגמון את־האגרת וישאל לדעת מאי־זה מדינה הוא ויהי כשמעו כי־הוא מקיליקיא ויאמר׃
Act 23:35  אשמע את־דבריך בבוא גם־שטניך הנה ויצו לשמרו בבית המשפט אשר להורדוס׃
Act 24:1  ויהי אחרי חמשת ימים וירד חנניה הכהן הגדול ואתו הזקנים ואיש דברים אחד טרטלוס שמו ויודיעו את־ההגמון את־דבר ריבם עם־פולוס׃
Act 24:2  ויהי כאשר קראו־לו ויחל טרטלוס לחיב אתו ויאמר׃
Act 24:3  על־ידך פיליכס האדיר ישבנו בשלום רב ותקנות רבות נעשו לעם הזה בהשגחתך על־אלה אנחנו מודים לך בכל־פנים ובכל־מקום׃
Act 24:4  ולא אוגיעך הרבה על־כן יהיו דברינו מעטים ואתחנן אליך שתשמענו כחמלתך׃
Act 24:5  כי מצאנו את־האיש הזה כקטב ומגרה מדינים בין כל־היהודים על־פני תבל והוא ראש כת הנצרים׃
Act 24:6  והוא גם־נסה לחלל את־המקדש ונתפש אותו (ונחפץ לשפטו על־פי תורתנו׃
Act 24:7  ויבא עלינו לוסיאס שר־האלף ברב־כח ויחטפהו מידינו׃
Act 24:8  ויצו את־שטניו אשר יבאו לפניך) ואתה כי־תחקר אתו תוכל לדעת מפיהו את כל־הדברים האלה אשר עליהם אנחנו מחיבים אתו׃
Act 24:9  וימלאו היהודים את־דבריו לאמר כי־כן הוא׃
Act 24:10  וירמז ההגמון לפולוס לדבר ויען ויאמר יען אשר ידעתי כי זה כמה שנים שופט אתה לעם הזה הנני מצטדק על־עניני ולבי בטוח׃
Act 24:11  אתה תוכל לדעת אשר לא עברו יותר משנים עשר יום מעת עלותי ירושלים להשתחות׃
Act 24:12  ולא במקדש מצאוני מתוכח עם־איש או־מעורר מהומה בעם ולא בבתי כנסיות ולא בעיר׃
Act 24:13  גם אין להם ראיה למה־שמחיבים אתי׃
Act 24:14  אבל את־זאת מודה אני לפניך כי בדרך ההיא אשר יקראוה בשם כת בה אני עבד את־אלהי אבותינו בהאמיני בכל־הכתוב בתורה ובנביאים׃
Act 24:15  ואקוה לאלהים כי עתידה להיות תחית המתים לצדיקים ולרשעים אשר גם־הם יחכו־לה׃
Act 24:16  לכן אני עמל להיות תמים־לב עם אלהים ואדם תמיד׃
Act 24:17  ומקץ שנים רבות באתי להביא נדבות לעמי ולהקריב קרבנות׃
Act 24:18  ובאלה מצאוני אנשים יהודים מאסיא אחרי הטהרי במקדש לא בהמון־עם ולא במהומה׃
Act 24:19  אשר עליהם היה לעמד־פה לפניך ולענות בי אם־יש להם דבר ריב עלי׃
Act 24:20  או אלה בעצמם יגידו־נא מה־מצאו בי עול בעמדי לפני סנהדרין׃
Act 24:21  בלתי אם־הדבר האחד הזה אשר קראתי בעמדי בתוכם כי על־תחית המתים אני נדון היום לפניכם׃
Act 24:22  ויהי כשמע פיליכס את־הדברים האלה ויעבר את־דינם לעת אחרת כי עניני הדרך הזאת נודעו לו היטב ויאמר ברדת אלי לוסיאס שר האלף אשפט משפטכם׃
Act 24:23  ויצו את־שר המאה לשום את־פולוס במשמר ולתת־לו רוחה ולבלתי מנע איש ממידעיו משרת אותו ומבוא אליו׃
Act 24:24  ואחרי ימים אחדים בא פיליכס הוא ודרוסלה אשתו והיא יהודית וישלח לקרא לפולוס וישמע אליו על־דבר האמונה במשיח׃
Act 24:25  ויהי כדברו על־הצדק ועל־הפרישות ועל־הדין העתיד לבוא ויחרד פיליכס ויען ויאמר לך־נא עתה ולכשאפנה אשוב לקרא־לך׃
Act 24:26  והוא מקוה לפולוס כי יתן־לו שחד למען יתירהו ובעבור זה קרא לו פעמים הרבה וידבר עמו׃
Act 24:27  ויהי מקץ שנתים ימים ויקם פרקיוס פסטוס תחת פיליכס ופיליכס חפץ להראות חסד אל־היהודים ולא התיר את־פולוס מבית האסורים׃
Act 25:1  ויבא פסטוס אל־המדינה ויעל אחרי שלשת ימים מקיסרין לירושלים׃
Act 25:2  והכהן הגדול וראשי היהודים הודיעהו את־ריבם עם־פולוס׃
Act 25:3  ויפצרו־בו וישאלו ממנו לעשות חסד עמהם להביאו ירושלים והמה מתנכלים אתו להמיתו בדרך׃
Act 25:4  ויגד להם פסטוס כי־עצור פולוס קיסריה וגם־הוא ישוב שמה בקרוב׃
Act 25:5  ויאמר לכן ירדו אתי העצומים שבכם ואם־יש מאום באיש הזה יענו בו׃
Act 25:6  וישב בתוכם לא יותר מימים שמנה או עשרה וירד אל־קיסרין וממחרת ישב על־כסא המשפט ויצו להביא את־פולוס׃
Act 25:7  הוא בא והיהודים אשר ירדו מירושלים סבבהו ויאשימו את־פולוס אשמות רבות וקשות אשר לא־יכלו להביא ראיה עליהן׃
Act 25:8  והוא הצטדק לאמר לא־חטאתי במאומה לא לדת היהודים ולא למקדש ולא לקיסר׃
Act 25:9  ופסטוס בחפצו להראות חסד אל־היהודים ויען את־פולוס ויאמר התחפץ לעלות ירושלים להשפט על־אלה לפני שמה׃
Act 25:10  ויאמר פולוס לפני כסא משפטו של־קיסר אני עמד ושם אהיה נדון לא הרעתי ליהודים כאשר ידעת היטב גם־אתה׃
Act 25:11  אם־הרעתי ויש־בי דבר משפט־מות בל־אחשך נפשי ממות ואם־אין־בי דבר מכל אשר הם ענים בי איש לא יוכל להסגירני אל־ידם את־קיסר אני קורא לדיני׃
Act 25:12  ויועץ פסטוס עם־יועציו ויען אתו לאמר את־קיסר קראת אל־קיסר תלך׃
Act 25:13  ויהי מקץ ימים וירדו אגרפס המלך וברניקה אל־קיסריה לשאל לפסטוס לשלום׃
Act 25:14  ויהי כי־ארכו להם הימים שם ויספר פסטוס למלך את־ריב פולוס לאמר הנה איש אסור במקום הזה אשר פיליכס השאירו אחריו׃
Act 25:15  ובהיותי בירושלים דברו אלי ראשי הכהנים וזקני היהודים על־אדותיו ויבקשו ממני להרשיעו׃
Act 25:16  ואמר אליהם כי אין דרך הרומיים להסגיר איש בטרם יעמד הנטען בפני טעניו ונתן־לו מקום להצטדק מן־השטנה׃
Act 25:17  ולכן כאשר באו הנה חשתי ולא התמהמהתי כי ממחרת היום ישבתי על־כסא המשפט ואצוה להביא את־האיש׃
Act 25:18  ויעמדו שטניו ולא־הגידו עליו דבר רע ממה־שחשדתיו בו׃
Act 25:19  ורק היו להם דברי ריבת עליו בענין עבודת אלהיהם ועל־מת אחד ישוע שמו אשר אמר עליו פולוס כי הוא חי׃
Act 25:20  ויפלא ממני הדבר הזה למשפט ואמר החפץ אתה ללכת ירושלים ולהשפט שם על־אלה׃
Act 25:21  וישאל פולוס להניחו במשמר עד־צאת משפטו מלפני אגוסטוס ואצוה לשמרו עד־אשר אשלח אתו אל־קיסר׃
Act 25:22  ויאמר אגרפס אל־פסטוס גם־אני חפץ לשמע את־האיש ויאמר מחר תשמענו׃
Act 25:23  ויהי ממחרת כבוא אגרפס וברניקה בהוד גדול ויבאו אל־אלם המשמעת המה ושרי האלף ונגידי העיר ויצו פסטוס ויביאו את־פולוס׃
Act 25:24  ויאמר פסטוס אגרפס המלך וכל־האנשים אשר אתם פה אתנו הנכם ראים את־האיש אשר בעבורו פגעו־בי כל־המון היהודים גם־בירושלים וגם־פה ויזעקו שלא ראוי לו שיחיה עוד׃
Act 25:25  ואני כאשר הכרתי בו שלא־עשה דבר שיהיה עליו חיב מיתה וגם־הוא קרא את־אגוסטוס לדינו יעצתי לשלח אתו שמה׃
Act 25:26  אך אין־לי לכתב עליו דבר נכון לאדנינו ובעבור זאת הביאתיו לפניכם וביותר לפניך המלך אגרפס למען יחקר וידעתי מה אכתב׃
Act 25:27  כי לא־יתכן בעיני לשלוח אסיר ולא אודיע גם את־עלילת הדברים אשר־שמו לו׃
Act 26:1  ויאמר אגרפס אל־פולוס נתן־לך לדבר בעד נפשך אז יצטדק פולוס ויושט את־ידו ויאמר׃
Act 26:2  מאשר אני נפשי המלך אגרפס כי לפניך אצטדק היום על־כל אשר־טענים עלי היהודים׃
Act 26:3  כי אתה ידע היטב כל־המנהגים והשאלות אשר בין היהודים ועל־כן אשאלה מאתך לשמע אתי כארך רוחך׃
Act 26:4  הנה דרכי מנעורי אשר התהלכתי־בה מאז בתוך עמי ובירושלים ידעים אותה כל־היהודים׃
Act 26:5  כי מימים ראשונים ידעוני אם־ירצו להעיד כי כפרוש התנהגתי על־פי הכת המקפדת ביותר בעבודתנו׃
Act 26:6  ועתה אני עמד להשפט על־תקות ההבטחה אשר הבטיחה האלהים את־אבותינו׃
Act 26:7  ואשר שנים עשר שבטינו מיחלים להגיע לה בעבדם את־יהוה תמיד יומם ולילה על־דבר התקוה הזאת המלך אגרפס היהודים מבקשים לחיבני׃
Act 26:8  מדוע יפלא בעיניכם כי האלהים יחיה מתים׃
Act 26:9  הן לפנים אני חשבתי לדבר הגון לצרר את־שם ישוע הנצרי עד־מאד׃
Act 26:10  כאשר עשיתי בירושלים וגם־קדושים רבים אני הסגרתי לבתי כלאים ברשות אשר קבלתי מאת ראשי הכהנים ועם הורגיהם רציתי׃
Act 26:11  ובכל־בתי כנסיות יסרתי אתם פעמים רבות ואנסתים לגדף ואתהוללה בם עד מאד וארדפם עד־לערים אשר חוצה לארץ׃
Act 26:12  ויהי בלכתי על־הדבר הזה לדמשק ברשות ראשי הכהנים ובמצותם׃
Act 26:13  וארא אדני המלך לעת צהרים בדרך והנה אור צח מזהר השמש אשר משמים נגה מסביב עלי ועל ההלכים אתי׃
Act 26:14  ונפל כלנו ארצה ואשמע קול מדבר אלי בלשון עברית לאמר שאול שאול למה תרדפני קשה לך לבעט בדרבנות׃
Act 26:15  ואמר מי אתה אדני ויאמר אנכי ישוע אשר אתה רדף׃
Act 26:16  אבל קום ועמד על־רגליך כי בעבור זאת נראיתי אליך בעבור אבחר בך למשרת ולעד הדברים אשר ראית ואשר ארא׃
Act 26:17  בהצילי אותך מן־העם ומן־הגוים אשר אשלחך עתה אליהם׃
Act 26:18  לפקח את־עיניהם למען ישובו מחשך לאור ומיד השטן אל־האלהים והאמינו ונסלח לחטאתם והיתה להם הנחלה בתוך המקדשים׃
Act 26:19  על־כן המלך אגרפס לא המריתי את־המראה אשר ראיתי מן־השמים׃
Act 26:20  כי אם־קראתי ראשונה לישבי דמשק וירושלים ובכל־ארץ יהודה וגם לגוים לאמר הנחמו ושובו אל־האלהים ועשו מעשים ראוים לתשובה׃
Act 26:21  ובגלל הדבר הזה תפשו אתי היהודים במקדש ויבקשו להמיתני׃
Act 26:22  והאלהים היה בעזרי ועד־היום הזה עמד אני ומעיד לפני קטן וגדול ואינני מדבר דבר זולתי הדברים אשר הגידו הנביאים ומשה כי־עתידים המה לבא׃
Act 26:23  שעתיד המשיח להענות ולקום ראשון מן־המתים להפיץ אור בעם ובגוים׃
Act 26:24  ויהי הוא מצטדק בזאת ויקרא פסטוס בקול גדול לאמר הנך משתגע פולוס רב הלמוד הביאך לידי שגעון׃
Act 26:25  ויאמר פולוס אינני משגע פסטוס האדיר כי אם־דברי אמת וטעם אביע׃
Act 26:26  כי המלך יודע את־אלה ועל־זאת בבטחון אני מדבר אליו כי אחשב שלא־נעלם ממנו דבר מן־הדברים האלה כי לא־בקרן זוית נעשתה זאת׃
Act 26:27  המלך אגרפס המאמין אתה בנביאים ידעתי כי מאמין אתה׃
Act 26:28  ויאמר אגרפס אל־פולוס עוד מעט ופתיתני להיות נצרי׃
Act 26:29  ויאמר אבקשה מאלהים אשר בקרוב או ברחוק לא אתה כי־גם לבדך כי־גם כל־השמעים אותי יהיו כמוני זולתי המוסרות האלה׃
Act 26:30  ויהי בדברו הדבר הזה ויקם המלך וההגמון וברניקה והישבים אתם׃
Act 26:31  ויבאו החדרה וידברו איש אל־רעהו לאמר האיש הזה לא־עשה דבר אשר יהיה עליו חיב מיתה או מוסרות׃
Act 26:32  ויאמר אגרפס אל־פסטוס האיש הזה יוכל לצאת חפשי לולא קרא את־קיסר לדינו׃
Act 27:1  וכאשר נגמר דיננו לעבר באניה אל־איטליא מסרו את־פולוס ומקצת אסירים אחרים אל־שר המאה לגדוד אגוסטוס ושמו יוליוס׃
Act 27:2  ונרד באניה אדרמטית נכונה ללכת על־פני חוף אסיא ונעבר הימה ויהי אתנו ארסטרכוס מקדון מן־תסלוניקי׃
Act 27:3  וממחרת הגענו לצידון ויוליוס עשה חסד עם־פולוס וינח לו ללכת אל־מידעיו למען ישיבו נפשו׃
Act 27:4  ונלך משם ונעבר בסביבות קיפרוס כי הרוחות היו לנגדנו׃
Act 27:5  ונעבר את־הים אשר לפני קיליקיא ופמפוליא ונבא אל־מורא אשר בלוקיא׃
Act 27:6  וימצא־שם שר המאה אניה אלכסנדרית באה לאיטליא ויעבירנו אל־תוכה׃
Act 27:7  והאניה הלכה בכבדות ימים רבים ואחרי אשר יגענו ובאנו אל־מול קנידוס לא הניחנו הרוח לחתר אל־היבשה ונעבר מצד קריטי על־פני הר סלמוני׃
Act 27:8  ואחרי אשר עברנו בתלאות באנו למקום אחד קלי לימנס שמו וקרובה לו עיר ושמה לסיא׃
Act 27:9  ויהי מקץ ימים רבים הגיעה עת הסכנה לירדי הים כי גם־הצום כבר עבר ויזהר אתם פולוס׃
Act 27:10  ויאמר אליהם אנשים ראה אני כי הליכתנו תהיה אך־זדון ונזק גדול לא למשא ולאניה לבד כי אם־גם לנפשותינו׃
Act 27:11  ושר המאה שמע אל־רב החבל ואל־בעל האניה ואל־דברי פולוס לא שמע׃
Act 27:12  ובאשר החוף לא טוב לעמד־בו בימי הסתו יעצו הרבים לעבר משם כי אמרו אולי נוכל הגיע לפיניכס וישבנו שם בימי הסתו והוא חוף בקריטי פונה לפאת דרום מערבה ולפאת צפון מערבה׃
Act 27:13  ורוח נשבת לאט מן־הדרום והם חשבים שתצלח עצתם ויעלו העוגין ויעברו לעמת שפת אי קריטי׃
Act 27:14  וכמעט אחר כן ותפגע באי רוח נחשל אשר אוריקלידון יקרא לה׃
Act 27:15  ותטרף האניה ולא־יכלה לעמד נגד הרוח ונרף ידינו ממנה וננדף׃
Act 27:16  ותרץ האניה אל־עבר אי־קטן קלודה שמו וכמעט לא יכלנו לאחז העברה׃
Act 27:17  ואחרי משכם אותה אליהם הביאו לעזרתם כל־אשר השיגה ידם ויחבשו את־דפני האניה ומיראתם פן־יפלו אל־בין רכסי החול הורידו את הקלעים ונעבר הלאה׃
Act 27:18  ויהי הסער הולך וסער עלינו וממחרת הטילו את־המשא אל־הים׃
Act 27:19  וביום השלישי הטילו בידיהם את־כלי האניה אל־הים׃
Act 27:20  ויהי ימים רבים גם־השמש גם־הכוכבים לא נראו והסערה חזקה עלינו עד־מאד ותכרת ממנו כל־תקוה׃
Act 27:21  ופולוס עמד בתוכם אחרי האריכם בצום ויאמר אנשים לו שמעתם אלי ולא יצאתם מקריטי כי אז לא קרנו הנזק הזה במריכם׃
Act 27:22  ועתה אני אמר אליכם חזקו ואמצו כי לא־תאבד נפש מכם בלתי האניה לבדה׃
Act 27:23  כי־בלילה הזה נצב עלי מלאך האלהים אשר־לו אנכי ואשר אני עבד אתו׃
Act 27:24  ויאמר אל־תירא פולוס עוד עמוד תעמד לפני קיסר ועתה הנה נתן־לך האלהים את־כל־ההלכים אתך באניה׃
Act 27:25  על־כן אנשים חזקו ואמצו כי מאמין אני לאלהים כי־כן יהיה כאשר נאמר אלי׃
Act 27:26  אך השלך נשלך אל־אחד האיים׃
Act 27:27  ויהי כבוא ליל ארבעה עשר לטלטולנו בים אדריה כחצות הלילה ויחשבו המלחים כי־קרבה להם יבשת׃
Act 27:28  ויורידו את־האנך וימצאו עמק הים עשרים קומה ויעברו מעט ויורידו את־האנך שנית וימצאו קומות חמש עשרה׃
Act 27:29  וייראו פן־יפגעו בשני הסלעים וישליכו מעל־אחורי האניה ארבעה עוגינים אל־הים ויכספו לאור היום׃
Act 27:30  והמלחים בקשו לברח מן־האניה ויורידו את־העברה אל־הים באמרם כי יש את־נפשם לשלח עוגינים גם־מראש האניה׃
Act 27:31  ויאמר פולוס אל־שר המאה ואל־אנשי הצבא לאמר אם־הם לא־יעמדו עתנו באניה לא תוכלו אתם להנצל׃
Act 27:32  ויקצצו אנשי הצבא את־חבלי העברה ויתנוה לנפול׃
Act 27:33  והבקר טרם יאור ויבקש פולוס מכלם לטעם־לחם לאמר היום יום ארבעה עשר אשר חכיתם בצום ולא טעמתם לחם׃
Act 27:34  על־כן קרא אני אתכם לטעם לחם כי הוא לתשועתכם כי איש מכם לא־יפל משערת ראשו ארצה׃
Act 27:35  הוא דבר את־הדברים האלה והוא לקח את־הלחם ויודה לאלהים לפני כלם ויבצע ויחל לאכל׃
Act 27:36  ויאמץ לב כלם ויטעמו־אכל גם־המה׃
Act 27:37  ואנחנו כל־נפש אשר באניה מאתים ושבעים ושש׃
Act 27:38  ויאכלו לשבעה ויקלו מעל־האניה ויטילו את־הצדה אל־הים׃
Act 27:39  הבקר אור והם לא הכירו את־הארץ אבל ראו כמפרץ הים וחוף לו ויועצו לנהג אליו את־האניה אם־יוכלו׃
Act 27:40  ויגדעו את־העוגינים ויעזבום לים ויתירו גם־את־מיתרי המנהיג ויפרשו מפרש התרן אל־פני הרוח ויבקשו לבא אל־החוף׃
Act 27:41  ויפגעו במקום אשר הים משני עבריו ותדבק־בו האניה ותעמד ראשה לא ינוע ואחוריה נשברו משאון הגלים׃
Act 27:42  ותהי עצת אנשי הצבא להמית את־האסירים פן־ישחה איש מהם ונמלט׃
Act 27:43  ושר המאה חפץ להציל את־פולוס וינא את־עצתם ויאמר הידע לשחות ירד ויעבר ליבשה בראשנה והנשארים אלה על־קרשים ואלה על־שברי האניה׃
Act 27:44  ויהי־כן וימלטו כלם אל־היבשה׃
Act 28:1  וכאשר נמלטנו נודע לנו כי־שם האי מליטי׃
Act 28:2  והלעזים לא המעיטו חסדם עמנו כי־בערו אש ויאספו את־כלנו אליהם מפני הגשם היורד ומפני הקר׃
Act 28:3  ופולוס אסף לו ערמת קצים וישם על־המוקד ויצא אפעה מפני החם ויאחז בידו׃
Act 28:4  ויראו הלעזים את־השרץ תלוי על־ידו ויאמרו איש אל־רעהו אכן רצח האיש הזה הנמלט מן־הים ורוח נקם לא־הניח לו לחיות׃
Act 28:5  וינער השרץ מעל ידו אל־תוך האש ולא־הרע לו׃
Act 28:6  והם הוחילו לו אשר יצבה גופו או־יפל מת פתאם ויחילו עד־בוש והנה לא־קרהו כל־אסון ויהפך לבם ויאמרו אלהים הוא׃
Act 28:7  ובסביבי המקום ההוא שדות אשר לראש אנשי האי ושמו פובליוס הוא הביא אתנו לביתו ויכלכל אתנו בטובו שלשת ימים׃
Act 28:8  ואבי פובליוס נופל למשכב בקדחת ובמחלה המעים ויבא אליו פולוס ויתפלל וישם עליו את־ידיו וירפאהו׃
Act 28:9  ואחרי־כן באו גם־החלים האחרים אשר באי וירפאו׃
Act 28:10  ויכבדנו כבוד גדול ובלכתנו משם ספקו לנו די צרכנו׃
Act 28:11  ואחרי שלשת חדשים עברנו משם באניה אלכסנדרית אשר עמדה באי בימי הסתו ואות דגלה התאומים׃
Act 28:12  ונבא אל־סרקוסא ונשב־שם שלשת ימים׃
Act 28:13  משם סבנו ונבא אל־רגיון ובנשב רוח דרומית ביום המחרת באנו ביום השני אל־פוטיולי׃
Act 28:14  ושם מצאנו אחים ויבקשו ממנו לשבת אתם שבעת ימים ובכן הלכנו אל־רומי׃
Act 28:15  וישמעו האחים כי־באים אנחנו ויצאו משם לקראתנו עד לשוק אפיוס ועד לשלשת החניות וירא אתם פולוס ויודה לאלהים ויתחזק׃
Act 28:16  ואחר באנו אל־רומי (העביר שר המאה את־האסירים אל־שר הצבא ו) לפולוס הניחו לשבת לבדו עם־איש הצבא השמר אותו׃
Act 28:17  ויהי מקץ שלשת ימים ויקרא פולוס אליו את־ראשי היהודים ויקהלו אליו ויאמר אליהם אנשים אחים לא מעלתי מעל בעמנו ובחקות אבותינו ויאסרוני בירושלים וימסרוני לידי הרומיים׃
Act 28:18  והם אחרי חקרם אתי אמרו להתירני כי לא־מצאו לי משפט־מות׃
Act 28:19  והיהודים קמו־בי ואהי מכרח לקרא את־קיסר לדיני ואין בלבבי לשטון את־עמי׃
Act 28:20  ובעבור זאת קראתי לכם לראותכם ולדבר עמכם כי בגלל תקות ישראל אסור אני בכבל הזה׃
Act 28:21  ויאמרו אליו לא נתנו לנו אגרות מארץ יהודה על־אדותיך ולא־בא הנה אחד מן־האחים אשר הגיד או־דבר עליך דבר רע׃
Act 28:22  אמנם חפצים אנחנו לשמע את־אשר בלבבך כי נודע לנו אשר בכל מקום יריבו אל־הכת הזאת׃
Act 28:23  וישימו לו מועד ויבאו אליו רבים אל־מלונו ויעד בהם ויבאר את־מלכות אלהים ויוכח להם עניני ישוע מתורת משה ומן־הנביאים מבקר עד־ערב׃
Act 28:24  ויש אשר שמעו אל־דבריו ויש אשר לא האמינו׃
Act 28:25  ויהי כי חלקו בדעתם ויפנו וילכו לדרכם ופולוס מדבר רק הדבר הזה היטב דבר רוח הקדש לאבותינו בפי ישעיהו הנביא לאמר׃
Act 28:26  לך ואמרת לעם הזה שמעו שמוע ואל־תבינו וראו ראו ואל־תדעו׃
Act 28:27  כי שמן לב העם הזה ואזניו כבדו ואת־עניו השע פן־יראה בעיניו ובאזניו ישמע ולבבו יבין ושב ורפאתיו׃
Act 28:28  לכן דעו כי אל־הגוים נשלחה תשועת אלהים והמה ישמעו׃
Act 28:29  (ויהי בדברו זאת ויעברו מעליו היהודים ויתוכחו הרבה איש עם־רעהו)׃
Act 28:30  ופולוס ישב שנתים ימים בביתו אשר שכר־לו ויקבל את כל־הבאים אליו׃
Act 28:31  ויקרא את־מלכות האלהים וילמד את־דרכי ישוע המשיח אדנינו בלי כל־פחד ואין מנע׃


\end{document}