\begin{document}

\title{מעשי השליחים}


\chapter{1}

\par 1 במאמר הראשון כתבתי תאופילוס על־כל אשר החל ישוע לעשות וללמד׃
\par 2 עד־היום אשר לקח למרום אחרי צותו ברוח הקדש את־השליחים אשר־בחר בהם׃
\par 3 ואשר גם־התיצב להם באתות רבות אחרי ענותו וירא אליהם ארבעים יום וידבר על־מלכות האלהים׃
\par 4 ובאכלו עמהם צוה אתם לבלתי סור מירושלים ולהוחיל להבטחת האב אשר שמעתם ממני׃
\par 5 כי יוחנן הטביל במים ואתם תטבלו ברוח הקדש בקרוב אחרי הימים האלה׃
\par 6 ויהי בהתאספם יחדו וישאלהו לאמר אדנינו התשיב בעת הזאת את־המלכות לישראל׃
\par 7 ויאמר אליהם לא לכם לדעת העתים והזמנים אשר קבע האב בשלטנו של׃
\par 8 אבל תשאו גבורה בבוא עליכם רוח הקדש והייתם עדי בירושלים ובכל יהודה ובשומרון ועד־קצה הארץ׃
\par 9 ויהי ככלותו לדבר זאת העלה והם ראים וישאהו ענן מנגד עיניהם׃
\par 10 ויביטו אחריו השמים בעלותו והנה שני אנשים לבושי בדים נצבים עליהם׃
\par 11 ויאמרו אנשי הגליל מה־תעמדו ועיניכם לשמים זה ישוע אשר הועלה מעליכם השמים בוא יבוא כאשר ראיתם אתו עלה למרום׃
\par 12 ויפנו וילכו ירושלימה מן־ההר הנקרא הר הזיתים והוא קרוב לירושלים כדרך תחום שבת׃
\par 13 ויבאו העירה ויעלו אל־העליה אשר ישבו־בה פטרוס ויעקב ויוחנן ואנדרי פילפוס ותומא בר־תלמי ומתי יעקב בן־חלפי ושמעון הקנא ויהודה בן־יעקב׃
\par 14 כל אלה היו שקדים יחדו בלב אחד בתפלה ובתחנונים הם והנשים עם מרים אם ישוע ועם־אחיו׃
\par 15 ובימים ההם קם פטרוס בתוך האחים ומספר שמות הנקהלים יחד כמאה ועשרים ויאמר׃
\par 16 אנשים אחים צריך היה שימלא הכתוב הזה אשר רוח הקדש דבר מקדם בפי דוד על־יהודה אשר היה למוליך את־תפשי ישוע׃
\par 17 כי־היה נמנה אתנו וזכה בגורל השרות הזה׃
\par 18 והנה הוא קנה לו שדה בשכר הרשעה ויפל על־פניו ארצה ויבקע בתוך וישפכו כל־מעיו׃
\par 19 ונודע הדבר הזה לכל־ישבי ירושלים ויקרא בשפתם לשדה ההוא חקל דמא הוא שדה הדם׃
\par 20 כי כתוב בספר תהלים תהי־טירתו נשמה ואל־יהי בה ישב ואומר פקדתו יקח אחר׃
\par 21 ועל־כן צריך שאחד מן־האנשים אשר התהלכו אתנו כל־ימי אשר אדנינו ישוע יוצא ובא לפנינו׃
\par 22 החל מטבילת יוחנן עד־יום הלקחו מאתנו יהיה עמנו לעד תחיתו מן־המתים׃
\par 23 ויעמידו שנים את־יוסף הנקרא בר־שבא והוא מכנה יוסטוס ואת מתיה׃
\par 24 ויתפללו ויאמרו אתה יהוה היודע כל־הלבבות הראה־נא מן־השנים האלה את־האחד אשר בחרת בו׃
\par 25 לקחת את־גורל השרות הזה והשליחות אשר עבר ממנה יהודה להלך אל־מקומו שלו׃
\par 26 ויפילו גורלות ויפל הגורל על־מתיה ויספח אל־עשתי עשר השליחים׃

\chapter{2}

\par 1 וביום מלאת שבעת השבעות נאספו כלם לב אחד׃
\par 2 ויהי קול רעש מן־השמים פתאם כקול רוח סערה וימלא את־כל־הבית אשר הם ישבים בו׃
\par 3 ותראינה אליהם לשנות מתפרדות במראה אש ותנוח אחת אחת על כל־אחד מהם׃
\par 4 וימלאו כלם רוח הקדש ויחלו לדבר בלשנות אחרות כאשר נתנם הרוח לספר׃
\par 5 ובירושלים שכנו יהודים יראי אלהים מבין כל־גוי אשר תחת כל השמים׃
\par 6 ויהי בהיות קול הרעש ההוא ויקבצו עם־רב ויהיו נבכים כי כל־איש שמע אתם מדברים כשפת ארצו׃
\par 7 וישתוממו ויתמהו ויאמרו איש אל־רעהו הנה המדברים האלה הלא כלם בני הגליל המה׃
\par 8 ואיך שמעים אנחנו אתם איש כשפת־ארץ מולדתנו׃
\par 9 פרתיים ומדים ועילמים וישבי ארם נהרים יהודה וקפודקיה פנטוס ואסיא׃
\par 10 פרוגיא ופמפוליא מצרים וחבל לוב אשר על־יד קוריני והבאים מרומי יהודים וגרים׃
\par 11 כרתים וערבים הנה אנחנו שמעים אתם מספרים בלשנותינו גדלות האלהים׃
\par 12 ויתמהו כלם ויבהלו ויאמרו איש אל־אחיו מה־זאת׃
\par 13 ואחרים לעגו ויאמרו כי־מלאי עסיס המה׃
\par 14 אז יעמד פטרוס ועשתי העשר עמו וישא את־קולו וידבר אליהם לאמר אנשי יהודה וישבי ירושלים כלם זאת ידע תדעו והאזינו אל־דברי׃
\par 15 כי האנשים האלה לא שכורים המה כאשר אמרתם כי שלש שעות ביום עתה׃
\par 16 והוא האמור על־ידי יואל הנביא׃
\par 17 והיה באחרית הימים נאם אלהים אשפך את־רוחי על־כל־בשר ונבאו בניכם ובנתיכם ובחוריכם חזינות יראו וזקניכם חלמות יחלמון׃
\par 18 וגם על־עבדי ועל־שפחותי בימים ההמה אשפך את־רוחי ונבאו׃
\par 19 ונתתי מופתים בשמים ממעל ואתות בארץ מתחת דם ואש ותימרות עשן׃
\par 20 השמש יהפך לחשך והירח לדם לפני בוא יום יהוה הגדול והנורא׃
\par 21 והיה כל אשר־יקרא בשם־יהוה ימלט׃
\par 22 אנשי ישראל שמעו הדברים האלה ישוע הנצרי האיש אשר נאמן לכם מאת האלהים בגבורות ובמופתים ובאתות אשר האלהים עשה על־ידו בתוככם כאשר ידעתם גם־אתם׃
\par 23 אתו הנמסר על־פי עצת האלהים הנחרצה וידיעתו מקדם לקחתם ובידי רשעים הוקעתם והרגתם׃
\par 24 ואלהים הקימו מן־המתים בהתירו את־חבלי המות לפי שלא היה בידו להחזיק בו׃
\par 25 כי־דוד אמר עליו שויתי יהוה לנגדי תמיד כי מימיני בל־אמוט׃
\par 26 לכן שמח לבי ויגל כבודי אף־בשרי ישכן לבטח׃
\par 27 כי לא־תעזב נפשי לשאול לא־תתן חסידך לראות שחת׃
\par 28 תודיעני ארחות חיים שבע שמחות את־פניך׃
\par 29 אנשים אחים הניחו לי ואדברה אליכם כאשר עם לבבי דוד אבינו מת ונקבר וקבורתו אתנו היא עד־היום הזה׃
\par 30 והוא נביא וידע את־השבועה אשר נשבע לו האלהים (להקים את המשיח כפי הבשר) מפרי חלציו להושיבו על־כסאו׃
\par 31 לכן בחזותו למרחוק דבר על־תקומת המשיח כי לא־נעזבה נפשו לשאול וגם־בשרו לא־ראה שחת׃
\par 32 הוא ישוע אשר הקים אלהים מן־המתים ואנחנו כלנו עדיו׃
\par 33 ועתה אחרי הנשאו בימין האלהים לקח מאת אביו את־הבטחת רוח הקדש וישפך את־אשר אתם ראים ושמעים׃
\par 34 כי דוד לא עלה השמימה והנה הוא אמר נאם־יהוה לאדני שב לימיני׃
\par 35 עד־אשית איביך הדם לרגליך׃
\par 36 לכן ידע־נא בית־ישראל כלו ברור כי האלהים שם את־ישוע זה אשר צלבתם לאדון ולמשיח׃
\par 37 ויהי כשמעם התעצבו אל־לבם ויאמרו אל־פטרוס ואל־שאר השליחים אנשים אחים מה־נעשה׃
\par 38 ויאמר פטרוס אליהם שובו מדרכיכם והטבלו כל־איש מכם לשם ישוע המשיח לסליחת חטאיכם וקבלתם את־מתנת רוח הקדש׃
\par 39 כי לכם ההבטחה ולבניכם ולכל הרחוקים לכל־אשר קרא יהוה אלהינו להם׃
\par 40 ויעד עוד בהם בדברים אחרים הרבה ויזהירם לאמר המלטו נא מן־הדור העקש הזה׃
\par 41 ויקבלו את־דברו בשמחה ויטבלו וביום ההוא נוספו כשלשת אלפי נפש׃
\par 42 ויהיו שקדים על־תורת השליחים ועל־ההתחברות ועל־בציעת הלחם ועל־התפלה׃
\par 43 ותפל אימה על־כל־נפש ומופתים רבים ואתות נעשו על־ידי השליחים בירושלים (ואימה גדולה היתה על־כלם)׃
\par 44 וכל־המאמינים התאחדו יחד וכל־אשר להם היה לנחלת כלם׃
\par 45 וימכרו את־אחזתם ואת־רכושם ויחלקו לכלם לאיש איש די מחסורו׃
\par 46 ויום יום היו שקדים להיות במקדש לב אחד ויבצעו את־הלחם בבית בבית׃
\par 47 ויאכלו מזונם בגילה ובתם לבב וישבחו את־האלהים וימצאו חן בעיני כל־העם והאדון הוסיף יום יום על־העדה את־הנושעים׃

\chapter{3}

\par 1 ופטרוס ויוחנן היו עלים יחדו אל־המקדש לתפלת המנחה בשעה התשיעית׃
\par 2 ואיש אחד פסח מבטן אמו הובא שמה אשר הושיבהו יום יום לפני שער המקדש הנקרא שער המהדר לשאל מתנות מאת באי המקדש׃
\par 3 ויהי כראתו את־פטרוס ואת־יוחנן באים אל־המקדש ויבקש מאתם צדקה׃
\par 4 ויסתכל־בו פטרוס וגם־יוחנן ויאמר אליו הביטה אלינו׃
\par 5 וישם פניו אליהם ויקו לקחת מאתם מתנה׃
\par 6 ויאמר פטרוס כסף וזהב אין־לי ואשר בידי אתו אתננו לך בשם־ישוע המשיח הנצרי קום התהלך׃
\par 7 ויאחז ביד ימינו ויקימהו ויחזקו פתאם רגליו וקרסליו׃
\par 8 ויקם על רגליו ויהלך ויבא אתם אל־המקדש והוא מתהלך ומדלג ומשבח את־האלהים׃
\par 9 ויראהו כל־העם מתהלך ומשבח את־האלהים׃
\par 10 ויכירו אותו כי הוא הישב לשאל צדקה בשער המקדש המהדר וימלאו שמה ותמהון על הנעשה לו׃
\par 11 ויהי הוא מחזיק בפטרוס וביוחנן וירץ אליהם כל־העם אל־האולם הנקרא אולם של־שלמה וישתוממו׃
\par 12 וירא פטרוס ויען ויאמר אל־העם אנשי ישראל מה אתם תמהים על־הדבר הזה ומה־תסתכלו בנו כאלו בכחנו ובחסידותנו הוא מהלך׃
\par 13 אלהי אברהם אלהי יצחק ואלהי יעקב אלהי אבותינו הוא פאר את־עבדו ישוע אשר אתם מסרתם וכחשתם בו בפני פילטוס כשהיה דן לפטרו׃
\par 14 אבל אתם כחשתם בקדוש ובצדיק ושאלתם כי־ינתן לכם איש רצח בבקשתכם׃
\par 15 ואת־שר החיים המתם אשר האלהים הקים מן־המתים ואנחנו עדיו׃
\par 16 ועל אמונת שמו חזק שמו את־האיש הזה אשר אתם ראים ומכירים ואמונתנו בו העלתה־לו את־הארכה הזאת לעיני כלכם׃
\par 17 ועתה אחי ידע אני כי בבלי־דעת עשיתם גם־אתם גם־ראשיכם׃
\par 18 והאלהים ככה מלא את אשר הגיד מקדם בפי כל־נביאיו כי יענה המשיח׃
\par 19 לכן הנחמו ושובו וימחו חטאיכם׃
\par 20 למען אשר־יבאו ימי רוחה מלפני יהוה וישלח את־אשר יעדו לכם מקדם את־ישוע המשיח׃
\par 21 אשר צריך שיקבלו אתו השמים עד־ימי שוב כל־הדברים לתקונם כאשר דבר האלהים בפי־נביאיו הקדושים מימי עולם׃
\par 22 הן משה אמר אל־אבותינו נביא יקים לכם יהוה אלהיכם מקרב אחיכם כמני אליו תשמעון ככל אשר ידבר אליכם׃
\par 23 והיה כל־הנפש אשר לא תשמע אל־הנביא ההוא ונכרתה מעמיה׃
\par 24 וגם כל־הנביאים משמואל ואשר נבאו אחריו כלם הגידו מראש את־הימים האלה׃
\par 25 אתם בני הנביאים ובני הברית אשר כרת האלהים עם־אבותינו באמרו אל־אברהם ונברכו בזרעך כל משפחות האדמה׃
\par 26 לכם בראשונה העמיד האלהים את־עבדו ישוע וישלחהו לברך אתכם בשובכם איש מרע מעלליכם׃

\chapter{4}

\par 1 ויהי בדברם אל־העם ויקומו עליהם הכהנים ונגיד המקדש והצדוקים׃
\par 2 כי־חרה להם על־אשר למדו את־העם והגידו את־תחית המתים בישוע׃
\par 3 וישלחו ידם בהם ויניחום במשמר למחרת היום ההוא כי היה ערב׃
\par 4 ורבים מהשמעים את־הדבר האמינו ויהי מספרם כחמשת אלפים איש׃
\par 5 ויהי ממחרת ויקהלו שריהם ראשיהם וזקניהם וסופריהם ירושלים׃
\par 6 וחנן הכהן הגדול וקיפא ויוחנן ואלכסנדרוס וכל אשר ממשפחת הכהן הגדול׃
\par 7 ויעמידו אתם בתוך וישאלום לאמר באי־זה כח ובאי־זה שם עשיתם זאת׃
\par 8 וימלא פטרוס רוח הקדש ויאמר אליהם שמעוני ראשי העם וזקני ישראל׃
\par 9 אם־אנחנו נחקר היום על־הטובה אשר עשינו לאיש חולה ושאלתם במה זה נושע׃
\par 10 יודע לכלכם ולכל־עם ישראל כי־בשם ישוע המשיח הנצרי אשר צלבתם ואשר האלהים הקימו מן־המתים בשמו עמד האיש הזה בריא לפניכם׃
\par 11 והוא האבן אשר מאסתם אתם הבונים ותהי לראש פנה׃
\par 12 ואין הישועה באחר כי לא נתן תחת השמים שם אחר לבני אדם אשר־בו נושע׃
\par 13 ויהי כאשר ראו את־אמץ לב פטרוס ויוחנן והבינו כי הדיוטות המה ולא בעלי־חכמה ויתמהו והם הכירו כי היו הולכים עם־ישוע׃
\par 14 אבל בראותם את האיש הנרפא עמד אצלם לא מצאו לדבר נגדם דבר׃
\par 15 ויצוו אתם לצאת חוצה מסנהדרין ויתיעצו יחדו׃
\par 16 ויאמרו מה־נעשה לאנשים האלה הנה אות גלוי נעשה על־ידיהם וגם־מפרסם לכל־ישבי ירושלים ולא נוכל לכחש בו׃
\par 17 אך למען לא־ירבה הדבר בעם ויפרץ נגערה־בם לבלתי דבר עוד לכל־אדם בשם הזה׃
\par 18 ויקראו אתם ויצוום אשר לא־ידברו דבר ולא ילמדו בשם ישוע׃
\par 19 ויענו פטרוס ויוחנן ויאמרו אליהם הנכון הוא לפני האלהים שמע לכם יתר משמע לאלהים שפטו אתם׃
\par 20 כי לא נוכל אנחנו לחדל לדבר את אשר ראינו ושמענו׃
\par 21 ויוסיפו לגער־בם ויפטרו אתם באשר לא־מצאו דבר לענוש אתם מפני העם כי כלם מהללים את־האלהים על־הנעשה׃
\par 22 כי בן־ארבעים שנה ומעלה היה האיש ההוא אשר נעשה־עמו אות הרפואה הזאת׃
\par 23 ואחרי הפטרם באו אל־אחיהם ויספרו להם את אשר אמרו אליהם ראשי הכהנים והזקנים׃
\par 24 ויהי כאשר שמעו את־זאת וישאו את־קולם בלב אחד לאלהים ויאמרו אדני אתה האל העשה את־השמים ואת־הארץ ואת־הים ואת־כל אשר־בם׃
\par 25 אשר אמרת בפי עבדך דוד (אבינו ברוח הקדש) למה רגשו גוים ולאמים יהגו ריק׃
\par 26 יתיצבו מלכי ארץ ורוזנים נוסדו יחד על־יהוה ועל־משיחו׃
\par 27 כי אמנם נוסדו (בעיר הזאת) הורדוס ופנטיוס פילטוס עם־הגוים ולאמי ישראל על־ישוע עבדך הקדוש אשר משחת׃
\par 28 לעשות את אשר ידך ועצתך מקדם גזרה להיות׃
\par 29 ועתה אדני ראה את־גערתם ותן לעבדיך לדבר את־דברך בכל־אמץ לבם׃
\par 30 בנטתך את־ידך למרפא ולתת אתות ומופתים בשם ישוע עבדך הקדוש׃
\par 31 ויהי כאשר התפללו וינע המקום אשר היו נקהלים שם וימלאו כלם רוח הקדש וידברו את־דבר האלהים באמץ לבב׃
\par 32 וקהל המאמינים היה להם לב אחד ונפש אחת ואין איש מהם אומר על־אשר בידו לי הוא כי הכל היה להם לנחלת כלם׃
\par 33 ובגבורה רבה יעידו השליחים על־תקומת האדון ישוע וחסד גדול היה על כלם׃
\par 34 כי לא־היה בהם חסר דבר כי כל־בעלי שדות ובתים מכרו אתם ויביאו את־כסף מחירם׃
\par 35 וישימהו לרגלי השליחים ויתן לכל־איש ואיש די מחסרו׃
\par 36 ויוסף אשר כנוהו השליחים בשם בר־נבא פרושו בן־הנחמה איש לבית לוי אשר נולד בארץ קיפרוס׃
\par 37 גם־לו היה שדה וימכרהו ויבא את־הכסף וישימהו לרגלי השליחים׃

\chapter{5}

\par 1 ואיש אחד ושמו חנניה ואשתו שפירה מכר את־אחזתו׃
\par 2 ויקח מן־המחיר ויסתר ואשתו ידעת גם־היא וחלק אחד הביא וישם לרגלי השליחים׃
\par 3 ויאמר פטרוס חנניה למה זה מלא השטן את־לבבך לשקר לרוח הקדש ולהסתיר ממחיר השדה׃
\par 4 הלא שלך היה טרם המכרו וגם־אחרי נמכר היה בידך ולמה שמת על־לבבך הדבר הזה לא שקרת לבני אדם כי אם־לאלהים׃
\par 5 וכשמע חנניה את־הדברים האלה נפל ארצה ויגוע ותהי יראה גדולה על כל־השמעים׃
\par 6 ויקומו הצעירים ויאספו אתו וישאהו החוצה ויקברהו׃
\par 7 ויהי כמשלש שעות ותבא אשתו והיא לא ידעה את אשר נעשה׃
\par 8 ויען פטרוס ויאמר אליה אמרי־לי הבמחיר הזה מכרתם את־השדה ותאמר הן במחיר הזה׃
\par 9 ויאמר פטרוס אליה למה־זה נועצתם לנסות את־רוח יהוה הנה בפתח רגלי המקברים את־אישך ונשאו אתך החוצה׃
\par 10 ותפל פתאם לרגליו ותגוע והנערים באו והנה מתה וישאוה החוצה ויקברוה אצל אישה׃
\par 11 ותהי יראה גדולה על כל־הקהל ועל כל־השמעים את־אלה׃
\par 12 ויעשו אתות ומופתים רבים בקרב העם על־ידי השליחים וכלם נאספו לב אחד באולם של־שלמה׃
\par 13 ומן־האחרים אין איש אשר מלאו לבו להלות עליהם והעם הוקיר אתם׃
\par 14 ועוד נספחו מאמינים אל־האדון אנשים ונשים הרבה מאד׃
\par 15 עד כי־נשאו את־החולים אל־הרחבות וישימום על־מטות ומשכבות למען אשר ילך פטרוס ונפל אך־צלו על־אחד מהם׃
\par 16 וגם־המון־עם הערים אשר מסביב נקבצו ירושלים מביאים את־החולים ואת־הנלחצים מרוחות טמאות וירפאו כלם׃
\par 17 ויקם הכהן הגדול וכל אשר אתו והם אנשי כת הצדוקים וימלאו קנאה׃
\par 18 וישלחו־יד בשליחים ויתנום במשמר אשר לעיר׃
\par 19 ויהי בלילה ויפתח מלאך יהוה את־דלתי בית־הכלא ויוציאם לאמר׃
\par 20 לכו והתיצבו במקדש ודברו אל־העם את־כל־דברי החיים האלה׃
\par 21 והם כשמעם את־זאת באו אל־המקדש בהיות הבקר וילמדו שם ויבא הכהן הגדול ואשר אתו ויקראו אל־סנהדרין ואל־כל־זקני בני ישראל וישלחו אל־בית האסורים להביא אתם׃
\par 22 וילכו המשרתים ולא מצאום בבית הכלא וישובו ויגידו לאמר׃
\par 23 באנו והנה בית האסורים סגור ומסגר והשמרים עמדים על־הפתח ונפתח ולא מצאנו בו אדם׃
\par 24 ויהי כשמע נגיד המקדש וראשי הכהנים את־הדברים האלה ויהיו נבוכים עליהם ויאמרו מה־תהיה זאת׃
\par 25 ואיש אחד בא ויגד להם לאמר הנה האנשים אשר שמתם במשמר עמדים הם במקדש ומלמדים את־העם׃
\par 26 וילך שמה הנגיד ומשרתיו ויקחם אך־לא בחזקה כי יראו מפני העם פן יסקלום׃
\par 27 ויביאו אתם ויעמידום לפני סנהדרין וישאלם הכהן הגדול לאמר׃
\par 28 הלא צוה צוינו עליכם לבלתי למד בשם הזה והנה מלאתם את־ירושלים תורתכם ותחפצו להביא עלינו את־דמי האיש הזה׃
\par 29 ויען פטרוס והשליחים ויאמרו הלא עלינו להקשיב בקול אלהים מהקשיב בקול בני אדם׃
\par 30 אלהי אבותינו הקים את־ישוע אשר שלחתם ידכם בו ותתלו אותו על־העץ׃
\par 31 את־זה נשא האלהים בימינו לשר ולמושיע לתת־תשובה לישראל וסליחת החטאים׃
\par 32 ואנחנו עדיו על־אלה וגם־רוח הקדש אשר נתן אותו האלהים לשמעים בקולו׃
\par 33 ויהי כשמעם ויגע בם עד נפש ויתיעצו להרוג אתם׃
\par 34 ויקם בסנהדרין אחד מן־הפרושים גמליאל שמו והוא מורה התורה מכבד בעיני כל־העם ויצו להוציא את־השליחים החוצה לזמן מעט׃
\par 35 ויאמר אליהם אנשי ישראל השמרו לכם מפני האנשים האלה במה־שתעשו להם׃
\par 36 כי לפני הימים האלה קם תודס ויתן את־נפשו כאחד הגדולים וידבקו־בו כארבע מאות איש ויהרג ויתפרדו כל אשר־שמעו אליו ויהיו לאין׃
\par 37 ואחריו קם יהודה הגלילי בימי המפקד ויסת עם רב אחריו וגם־הוא נהרג וכל אשר־שמעו אליו נפצו׃
\par 38 ועתה אני אמר אליכם חדלו לכם מן־האנשים האלה והניחו להם כי העצה והפעלה הזאת אם־מאת אדם היא תפר׃
\par 39 ואם־מאת האלהים היא לא תוכלו להפר אתה פן־תמצאו נלחמים את־האלהים׃
\par 40 וישמעו אליו ויקראו את־השליחים וילקו אתם ויצוו אשר לא ידברו בשם ישוע ויפטרו אותם׃
\par 41 ויצאו שמחים מלפני סנהדרין על־כי זכו לשאת על־שמו כלמה׃
\par 42 ולא חדלו כל־יום ללמד במקדש ובבתים ולבשר את־בשורת ישוע המשיח׃

\chapter{6}

\par 1 בימים ההם כאשר רבו התלמידים היתה תלונת היהודים היונים על־העבריים על־אשר העלימו עיניהם מאלמנותיהם לבלתי־תת להן יום יום את־ארוחתן׃
\par 2 ויקראו שנים העשר את־המון התלמידים ויאמרו לא־נאוה לנו כי נעזב את־דבר האלהים ונשמש את־השלחנות׃
\par 3 לכן אחי ברו־לכם שבעה אנשים מקרבכם אשר שם טוב להם ומלאים רוח הקדש וחכמה ונפקידם על־הענין הזה׃
\par 4 ואנחנו נשקד על־התפלה ועל־שמוש הדבר׃
\par 5 וייטב הדבר לפני כל־ההמון ויבחרו את־אסטפנוס איש מלא אמונה ורוח הקדש ואת־פילפוס ואת־פרוכורוס ואת־ניקנור ואת־טימון ואת־פרמנס ואת־ניקלס גר אנטיוכיא׃
\par 6 את־אלה העמידו לפני השליחים ויתפללו ויסמכו את־ידיהם עליהם׃
\par 7 ויהי דבר האלהים הולך וגדל וירב מספר התלמידים בירושלים עד־מאד וגם־המון רב מן־הכהנים הטו את־לבם אל־האמונה׃
\par 8 ואסטפנוס מלא חסד וגבורה ויעש אתות ומופתים גדולים בקרב העם׃
\par 9 ויקומו אנשים מבית־הכנסת הנקרא על־שם הליברטינים ושל־קורינים ואלכסנדריים ומן־בני קיליקיא ואסיא ויתוכחו עם־אסטפנוס׃
\par 10 ולא יכלו עמד לנגד החכמה והרוח אשר־דבר בו׃
\par 11 ויסיתו בו אנשים לאמר שמענו אתו מדבר גדופים במשה ובאלהים׃
\par 12 ויעוררו את־העם ואת־הזקנים והסופרים ויקומו עליו ויחטפהו ויביאהו לפני סנהדרין׃
\par 13 ויעמידו עדי שקר אשר אמרו האיש הזה איננו חדל להטיח דברים נגד מקום הקדש הזה ונגד התורה׃
\par 14 כי שמענהו אמר זה ישוע הנצרי יתץ את־המקום הזה וישנה את־החקים אשר מסר־לנו משה׃
\par 15 ויסתכלו בו כל־הישבים בסנהדרין ויראו והנה פניו כפני מלאך אלהים׃

\chapter{7}

\par 1 ויאמר הכהן הגדול האמת דברם׃
\par 2 ויען ויאמר אנשים אחים ואבות שמעו אלהי הכבוד נראה אל־אברהם אבינו בהיותו בארם נהרים טרם ישב בחרן׃
\par 3 ויאמר אליו לך־לך מארצך וממולדתך ובא אל־הארץ אשר ארא׃
\par 4 ויצא מארץ כשדים וישב בחרן ואחרי מות אביו העביר אתו משם אל־הארץ הזאת אשר אתם ישבים בה כיום הזה׃
\par 5 ולא נתן לו בה נחלה אף־לא מדרך כף־רגל ויבטח לתתה לאחזה לו ולזרעו אחריו בטרם היה־לו בן׃
\par 6 ויאמר לו אלהים כי־גר יהיה זרעו בארץ לא להם ועבדום וענו אתם ארבע מאות שנה׃
\par 7 וגם את־הגוי אשר יעבדו דן אנכי אמר אלהים ואחרי־כן יצאו ויעבדוני במקום הזה׃
\par 8 ויתן־לו את־ברית המילה וכן הוליד את־יצחק וימל אתו ביום השמיני ויצחק הוליד את־יעקב ויעקב הוליד את־שנים עשר האבות׃
\par 9 ויקנאו האבות ביוסף וימכרו אותו מצרימה ואלהים היה עמו׃
\par 10 ויצילהו מכל־צרותיו ויתן־לו חן וחכמה לפני פרעה מלך מצרים וישימהו שליט על־מצרים ועל כל־ביתו׃
\par 11 ויהי רעב על־כל־ארץ מצרים וכנען וצרה גדולה ואבותינו לא־מצאו אכל׃
\par 12 וישמע יעקב כי יש־שבר במצרים וישלח־שמה את־אבותינו בפעם הראשונה׃
\par 13 ובפעם השנית התודע יוסף אל־אחיו ומולדת יוסף נגלתה לפרעה׃
\par 14 וישלח יוסף ויקרא ליעקב אביו ולכל־משפחתו שבעים וחמש נפש׃
\par 15 וירד יעקב מצרימה וימת הוא ואבותינו׃
\par 16 ויובאו שכמה ויושמו בקבר אשר קנה אברהם בכספו מיד בני־חמור אבי שכם׃
\par 17 ויהי כאשר קרבה עת השבועה אשר נשבע אלהים לאברהם ויגדל העם וירב במצרים׃
\par 18 עד כי־קם מלך אחר אשר לא־ידע את־יוסף׃
\par 19 וזה התחכם למשפחתנו וירע לאבותינו להשליך את־עלליהם אל־פני השדה לבלתי החיותם׃
\par 20 בעת ההיא נולד משה ויהי־טוב לאלהים ויהי אמון בבית אביו שלשה ירחים׃
\par 21 וכאשר השלך אספה אתו בת־פרעה ותגדלהו לה לבן׃
\par 22 וילמד משה בכל־חכמת מצרים ויהי גבור בדברים ובמעשים׃
\par 23 ובמלאת־לו ארבעים שנה עלה על־לבו לפקד את־אחיו בני ישראל׃
\par 24 וירא איש אחד מכה חנם ויושע לו ויקם נקמת המכה בהכותו את־המצרי׃
\par 25 ויחשב בלבבו כי יבינו אחיו אשר על־ידו יתן האלהים להם תשועה והם לא הבינו׃
\par 26 ויהי ביום השני ויבא בתוכם והם נצים ויבקש לעשות שלום ביניהם לאמר אנשים אחים אתם ולמה תכו איש את־אחיו׃
\par 27 והמכה את־רעהו הדפו לאמר מי שמך לאיש שר ושפט עלינו׃
\par 28 הלהרגני אתה אמר כאשר הרגת אתמל את־המצרי׃
\par 29 ויברח משה על־הדבר הזה ויהי־גר בארץ מדין ויולד שם שני בנים׃
\par 30 ובמלאת ארבעים שנה נראה אליו מלאך במדבר הר סיני בלבת־אש מתוך הסנה׃
\par 31 וירא משה ויתמה על־המראה ובסורו לראות ויהי־קול יהוה אליו׃
\par 32 אנכי אלהי אבותיך אלהי אברהם אלהי יצחק ואלהי יעקב ויחרד משה ויירא מהביט׃
\par 33 ויאמר אליו יהוה של נעליך מעל רגליך כי המקום אשר אתה עומד עליו אדמת־קדש הוא׃
\par 34 ראה ראיתי את־עני עמי אשר במצרים ואת־נאקתם שמעתי וארד להצילם ועתה לכה ואשלחך מצרימה׃
\par 35 הוא משה אשר כחשו־בו לאמר מי שמך לשר ושפט אתו שלח האלהים לשר וגאל ביד המלאך הנראה אליו בסנה׃
\par 36 והוא הוציאם ויעש אתות ומפתים בארץ מצרים ובים־סוף ובמדבר ארבעים שנה׃
\par 37 הוא משה אשר אמר אל־בני ישראל נביא מקרב אחיכם כמני יקים לכם יהוה אלהיכם אליו תשמעון׃
\par 38 הוא אשר היה בקהל במדבר עם־המלאך הדבר אליו בהר סיני ועם־אבותינו ואשר קבל דברים חיים לתת לנו׃
\par 39 הוא אשר אבותינו לא אבו לשמע לו וימאסו אתו ולבבם פנה מצרימה׃
\par 40 ויאמרו אל־אהרון עשה־לנו אלהים אשר ילכו לפנינו כי זה משה אשר העלנו מארץ מצרים לא ידענו מה־היה לו׃
\par 41 ויעשו עגל בימים ההם ויזבחו זבחים לאליל וישמחו במעשה ידיהם׃
\par 42 ויפן מהם האלהים ויתנם לעבד את־צבא השמים ככתוב בספר הנביאים הזבחים ומנחה הגשתם־לי במדבר ארבעים שנה בית ישראל׃
\par 43 ונשאתם את סכת מלכם ואת־כוכב אלהיכם רמפן הצלמים אשר עשיתם להשתחות להם והגליתי אתכם מהלאה לבבל׃
\par 44 משכן העדות היה לאבותינו במדבר אשר עשה משה כתבנית אשר ראה כאשר צוה אתו המדבר אליו׃
\par 45 ואבותינו לקחהו וגם־הביאהו אתם הם ויהושע ברשתם את־ארצות הגוים אשר גרש אתם אלהים מפני אבותינו עד־ימי דוד׃
\par 46 והוא מצא חן בעיני אלהים וישאל למצא משכנות לאלהי יעקב׃
\par 47 ושלמה בנה־לו בית׃
\par 48 אבל העליון לא ישכן בהיכלות מעשי ידים כאשר אמר הנביא׃
\par 49 השמים כסאי והארץ הדם רגלי אי־זה בית אשר תבנו־לי אמר יהוה ואי־זה מקום מנוחתי׃
\par 50 הלא את־כל־אלה ידי־עשתה׃
\par 51 קשי ערף וערלי לב ואזנים ממרים הייתם תמיד ברוח הקדש כאבותיכם גם־אתם׃
\par 52 מי מהנביאים אשר לא רדפוהו אבותיכם אף־המיתו את המבשרים מקדם ביאת הצדיק אשר עתה הייתם אתם מוסריו ומרצחיו׃
\par 53 אתם אשר קבלתם את־התורה על־ידי מלאכות המלאכים ולא שמרתם אותה׃
\par 54 ויהי כשמעם את־אלה ויגע בהם עד נפש ויחרקו עליו שניהם׃
\par 55 והוא מלא רוח הקדש ויבט השמימה וירא את־כבוד אלהים ואת־ישוע נצב לימין האלהים׃
\par 56 ויאמר הנני ראה את־השמים נפתחים ואת בן־האדם נצב לימין האלהים׃
\par 57 ויזעקו קול גדול ויאטמו את־אזניהם ויתנפלו עליו כלם יחד׃
\par 58 וידחפהו חוצה לעיר ויסקלו אתו באבנים והעדים פשטו את־בגדיהם לרגלי בחור אחד ושמו שאול׃
\par 59 ויסקלו את־אסטפנוס והוא משוע ואמר אדני ישוע קבל את־רוחי׃
\par 60 ויכרע על־ברכיו ויזעק קול גדול יהוה אל־תשמר להם את־החטא הזה ויהי אחרי דברו כדבר הזה ויישן׃

\chapter{8}

\par 1 ושאול גם־הוא היה רצה בהרגתו ותהי ביום ההוא רדיפה גדולה על־הקהילה אשר בירושלים ויפצו כלם בערי יהודה ושמרון לבד מן־השליחים׃
\par 2 ואנשים יראי אלהים נשאו את־אסטפנוס ויקברהו ויספדו עליו מספד גדול׃
\par 3 ושאול החריב את־הקהילה וישוטט בבתים ויסחב משם אנשים ונשים ויסגירם לכלא׃
\par 4 והנפוצים עברו בארץ ויבשרו את־הדבר׃
\par 5 ופילפוס ירד אל־עיר שמרון ויכרז להם את־המשיח׃
\par 6 ויקשב המון העם לב אחד אל־אמרי פילפוס בשמעם ובראותם את־האתות אשר עשה׃
\par 7 כי רבים היו אחוזי רוחות הטמאה והרוחות יצאו מהם צעקות צעקה גדולה ורבים נכי אברים ופסחים ונרפאו׃
\par 8 ותהי שמחה גדולה בעיר ההיא׃
\par 9 ואיש אחד ושמו שמעון היה מלפנים בעיר מכשף ומבהיל את־עם שמרון באמרו על־נפשו כי גדול הוא׃
\par 10 וכלם הקשיבו אליו מקטנם ועד־גדולם לאמר זה הוא גבורת האלהים הגדולה׃
\par 11 ויקשיבו אליו על־היותו מבהיל אותם בכשפיו ימים רבים׃
\par 12 ויהי כאשר האמינו לפילפוס בבשרו את־מלכות האלהים ואת־שם ישוע המשיח ויטבלו אנשים ונשים׃
\par 13 ויאמן שמעון גם־הוא ויטבל וידבק בפילפוס וירא את־האתות והמפתים הגדלים אשר נעשו ויתמה׃
\par 14 וישמעו השליחים אשר בירושלים כי־קבלה שמרון את־דבר האלהים וישלחו אליהם את־פטרוס ואת־יוחנן׃
\par 15 וירדו שמה ויתפללו בעדם אשר יקבלו את־רוח הקדש׃
\par 16 כי הרוח לא־צלחה עד־עתה על־אחד מהם והם רק־נטבלים לשם האדון ישוע׃
\par 17 ויסמכו את־ידיהם עליהם ויקבלו את־רוח הקדש׃
\par 18 ויהי בראות שמעון כי נתן רוח הקדש בסמיכת ידי השליחים ויבא לפניהם כסף׃
\par 19 ויאמר תנו־נא גם־לי שלטן כשלטן הזה אשר יקבל את־רוח הקדש כל אשר־אשים עליו את־ידי׃
\par 20 ויאמר אליו פטרוס כספך יהי אתך לאבדון יען אשר אמרת לקנות במחיר את־מתת האלהים׃
\par 21 אין־לך חלק וגורל בדבר הזה כי לבבך איננו ישר לפני האלהים׃
\par 22 ועתה שוב מרעתך זאת והתחנן אל־האלהים אולי תסלח לך מזמת לבבך׃
\par 23 כי־ראה אנכי כי־באת בידי מרורת רוש וחרצבות רשע׃
\par 24 ויען שמעון ויאמר העתירו אתם בעדי אל־יהוה לבלתי־בוא עלי דבר מכל אשר אמרתם׃
\par 25 והמה העידו ודברו את־דבר יהוה וישובו ירושלים ויבשרו את־הבשורה בכפרים רבים אשר לשמרונים׃
\par 26 וידבר מלאך־יהוה אל־פילפוס לאמר קום לך הנגבה על־הדרך הירדת מירושלים עזתה והיא חרבה׃
\par 27 ויקם וילך והנה איש כושי סריס ושליט לקנדק מלכת־כוש וממנה על־כל־גנזיה אשר עלה אל־ירושלים להשתחות׃
\par 28 ויהי בשובו והוא ישב על־מרכבתו וקרא בספר ישעיה הנביא׃
\par 29 ויאמר הרוח אל־פילפוס גשה והלוה על־המרכבה הזאת׃
\par 30 וירץ פילפוס אליה וישמע אתו קרא בספר ישעיה הנביא ויאמר הגם תבין את־אשר אתה קורא׃
\par 31 ויאמר ואיככה אוכל ואין איש אשר יורני ויבקש מאת פילפוס לעלות ולשבת אצלו׃
\par 32 וזה ענין הכתוב אשר קרא כשה לטבח יובל וכרחל לפני גוזזיה נאלמה ולא־יפתח פיו׃
\par 33 בעצר משפטו לקח ואת־דורו מי ישוחח כי נגזרו מארץ חייו׃
\par 34 ויען הסריס ויאמר אל־פילפוס אשאלה ממך על־מי הנביא מדבר את־זאת על־נפשו או על־איש אחר׃
\par 35 ויפתח פילפוס את־פיו ויחל מן־הכתוב הזה ויבשר אותו את־ישוע׃
\par 36 ויהי בעברם בדרך ויבאו אל־מקום מים ויאמר הסריס הנה־מים מה־ימנעני מהטבל׃
\par 37 (ויאמר פילפוס אם־מאמין אתה בכל־לבבך מתר־לך ויען ויאמר אני מאמין כי ישוע המשיח בן־האלהים הוא)׃
\par 38 ויצו להעמיד את־המרכבה וירדו שניהם אל־תוך המים פילפוס והסריס ויטבל אותו׃
\par 39 ויהי כי עלו מן־המים וישא רוח יהוה את־פילפוס והסריס לא ראהו עוד וילך לדרכו שמח׃
\par 40 ופילפוס נמצא באשדוד ויעבר ויבשר בכל־הערים עד־באו לקיסריה׃

\chapter{9}

\par 1 ושאול עודנו יפח זעם ורצח על־תלמידי האדון ויבא אל־הכהן הגדול׃
\par 2 וישאל מאתו מכתבים לדמשק אל־בתי כנסיות למען אשר יאסר את־אשר ימצא אחזים בדרך ההיא אנשים או נשים ויביאם ירושלים׃
\par 3 ויהי הוא הלך וקרב לדמשק והנה פתאם נגה עליו מסביב אור מן־השמים׃
\par 4 ויפל ארצה וישמע קול מדבר אליו שאול שאול למה תרדפני׃
\par 5 ויאמר מי אתה אדני ויאמר האדון אנכי ישוע אשר אתה רודף (קשה לך לבעט בדרבנות׃
\par 6 והוא חרד ונבעת ויאמר אדני מה־תחפץ ואעשה ויען האדון) קום לך העירה ויאמר לך את־אשר עליך לעשות׃
\par 7 והאנשים אשר הלכו אתו עמדו נאלמים כי שמעו את־הקול ואיש לא הביטו׃
\par 8 ויקם שאול מן־הארץ ובפתחו את־עיניו לא ראה איש ויחזיקו בידו ויוליכהו לדמשק׃
\par 9 ותחשכנה עיניו מראות שלשת ימים ולא אכל ולא שתה׃
\par 10 ותלמיד אחד היה בדמשק חנניה שמו ויאמר אליו האדון במחזה חנניה ויאמר הנני אדני׃
\par 11 ויאמר אליו האדון קום לך אל־הרחוב הנקרא הישר ושאל בבית יהודה לאיש טרסי ושמו שאול כי הנה־הוא מתפלל׃
\par 12 וירא במחזה והנה־איש ושמו חנניה בא החדרה וישם עליו את־ידו למען ישוב ויראה׃
\par 13 ויען חנניה ויאמר אדני שמעתי רבים מספרים על־האיש הזה כמה רעות עשה לקדושיך בירושלים׃
\par 14 וגם־פה רשות יש־לו מאת ראשי הכהנים לאסר את־כל־הקראים בשמך׃
\par 15 ויאמר אליו האדון לך כי־כלי חפץ הוא לי לשאת את־שמי לפני גוים ומלכים ולפני בני ישראל׃
\par 16 כי אני אראהו כמה יש־לו לסבל למען שמי׃
\par 17 וילך חנניה ויבא הביתה וישם את־ידיו עליו ויאמר שאול אחי האדון ישוע הנראה אליך בדרך אשר־באת בה שלחני למען תפקחנה עיניך ותמלא רוח הקדש׃
\par 18 וכרגע נפלו מעל עיניו כמו קשקשים ותפקחנה פתאם ויקם ויטבל׃
\par 19 ויאכל לחם ויחזק וישב שאול ימים אחדים עם־התלמידים אשר בדמשק׃
\par 20 וימהר ויקרא בבתי כנסיות את־ישוע לאמר כי־הוא בן־האלהים הוא׃
\par 21 ויתמהו כל־השמעים ויאמרו הלא זה הוא אשר האביד בירושלים את־קראי השם הזה ולמען זאת בא הנה להביאם אסורים לפני ראשי הכהנים׃
\par 22 ושאול היה הולך וחזק ויהם את־היהודים ישבי דמשק בהוכיחו כי־זה הוא המשיח׃
\par 23 ויהי כי־ארכו־לו שם הימים ויועצו היהודים יחדו להמיתו׃
\par 24 ויודע לשאול ארבם והמה שמרו את־השערים יומם ולילה להמיתו׃
\par 25 ויקחו אתו התלמידים לילה ויורידהו בסל בעד החומה׃
\par 26 ויהי כבוא שאול ירושלימה ויבקש להלות אל־התלמידים וייראו כלם מפניו ולא האמינו כי־תלמיד הוא׃
\par 27 ויקח אתו בר־נבא ויביאהו אל־השליחים ויספר להם את אשר־ראה בדרך את־האדון וכי הוא דבר אליו ואשר השמיע באמץ לבו בדמשק את־שם ישוע׃
\par 28 ויהי אתם יוצא ובא בירושלים ויקרא באמץ לבו בשם האדון ישוע׃
\par 29 וידבר ויתוכח גם עם־היהודים היונים והם זממו להמיתו׃
\par 30 וישמעו האחים ויורידו אתו לקיסריה וישלחהו אל־טרסוס׃
\par 31 ויהי שלום לקהלות בכל־מקמות יהודה והגליל ושמרון ותבנינה ותתהלכנה ביראת האדון ותרבינה בנחמת רוח הקדש׃
\par 32 ויהי בסבב פטרוס בכל־המקמות וירד גם אל־הקדושים אשר ישבו בלד׃
\par 33 וימצא־שם איש שמו אניס והוא שכב על־משכבו זה שמנה שנים והוא נכה אברים׃
\par 34 ויאמר אליו פטרוס אניס רפאך ישוע המשיח קום הצע את מטתך אתה ויקם כרגע׃
\par 35 ויראו אותו כל־ישבי לד והשרון ויפנו אל־האדון׃
\par 36 ותלמידה ביפו ושמה טביתא תרגומו צביה והיא מלאה מעשים טובים וצדקות אשר עשתה׃
\par 37 ויהי בימים ההם ותחלה ותמת וירחצו אתה וישימוה בעליה׃
\par 38 ולד קרובה היא ליפו וישמעו התלמידים כי פטרוס שם וישלחו אליו שני אנשים ויפצרו־בו לבלתי העצל לעבר אליהם׃
\par 39 ויקם פטרוס וילך אתם ובבאו העלהו אל־העליה ותגשנה אליו כל־האלמנות בוכיות ומראות לו את הכתנת ואת הבגדים אשר עשתה צביה בעודה עמהן׃
\par 40 ויוצא פטרוס את־כלם החוצה ויכרע על־ברכיו ויתפלל ויפן אל־גויתה ויאמר טביתא קומי ותפתח את־עיניה ותרא את־פטרוס ותתעודד׃
\par 41 וישלח ידו ויקם אתה ויקרא את־הקדושים ואת־האלמנות ויעמד אתה חיה לפניהם׃
\par 42 ויודע הדבר בכל־יפו ויאמינו רבים באדון׃
\par 43 ויואל לשבת ביפו ימים רבים עם־בורסי אחד ושמו שמעון׃

\chapter{10}

\par 1 ואיש היה בקיסריה ושמו קרניליוס שר־מאה מן־הגדוד הנקרא האיטלקי׃
\par 2 והוא חסיד וירא אלהים עם־כל־בני ביתו ועשה צדקות הרבה לעם ומתפלל תמיד לאלהים׃
\par 3 ויהי היום כשעה התשיעית ליום והנה מלאך אלהים בא אליו במחזה ויאמר קרניליוס׃
\par 4 ויבט אליו ויירא ויאמר מה־זה אדני ויאמר אליו תפלותיך וצדקותיך עלו לזכרון לפני האלהים׃
\par 5 ועתה שלח־לך אנשים אל־יפו והבא אליך את־שמעון המכנה פטרוס׃
\par 6 הוא מתגורר עם־בורסי אחד שמעון שמו אשר ביתו על־יד הים הוא יאמר לך את־אשר עליך לעשות׃
\par 7 וילך־לו המלאך הדבר אל־קרניליוס ויקרא אל־שנים מעבדי ביתו ואל־איש מלחמה אחד ירא אלהים מן־העמדים תמיד לפניו לשרתו׃
\par 8 ויספר להם את כל הדברים וישלחם אל־יפו׃
\par 9 ויהי ממחרת והמה הלכים בדרך וקרבים לעיר ויעל פטרוס על־הגג להתפלל כשעה הששית׃
\par 10 והוא רעב ויתאו לטעם־לחם ובהכינם לו נפלה עליו תרדמה׃
\par 11 וירא את השמים נפתחים והנה־כלי ירד אליו כדמות מטפחת־בד גדולה ויורד קשור בארבע כנפותיו על־הארץ׃
\par 12 ובתוכו מכל־בהמת הארץ וחיה ורמש ועוף השמים׃
\par 13 ויהי־קול אליו לאמר קום פטרוס טבח ואכל׃
\par 14 ויאמר פטרוס חלילה לי אדני כי מעולם לא אכלתי כל־פגול וטמא׃
\par 15 ויהי־עוד קול אליו פעם שנית לאמר את־אשר טהר האלהים אתה אל־תטמאנו׃
\par 16 וכן היה שלש פעמים והכלי שב והעלה השמימה׃
\par 17 ויהי בהתפעם רוח פטרוס על־המראה אשר ראה והנה האנשים השלוחים מאת קרניליוס שאלו לבית שמעון ויעמדו על־הפתח׃
\par 18 ויקראו וידרשו היש מתגורר שם שמעון המכנה פטרוס׃
\par 19 ופטרוס עודנו חשב עם־לבבו על־המראה והרוח אמר אליו הנה שלשה אנשים מבקשים אותך׃
\par 20 לכן קום רד ולכה־נא אתם ואל־תחשב חשבנות רבים כי אנכי שלחתים׃
\par 21 וירד פטרוס אל־האנשים (הנשלחים אליו מאת קרניליוס) ויאמר אנכי האיש אשר אתם מבקשים למה־זה באתם הנה׃
\par 22 ויאמרו קרניליוס שר־מאה איש צדיק וירא אלהים ולו שם־טוב בכל־עם היהודים צוה על־פי מלאך קדוש לקרא לך אל־ביתו ולשמע דברים מפיך׃
\par 23 ויקרא אתם אליו ויאספם הביתה ויהי ממחרת ויצא פטרוס אתם ומקצת האחים אשר ביפו הלכו עמו׃
\par 24 ולמחרתו באו אל־קיסריה וקרניליוס מחכה להם ועמו בני משפחתו וקרוביו ומידעיו הנקהלים אליו׃
\par 25 ויהי כבוא פטרוס ויצא קרניליוס לקראתו ויפל לרגליו וישתחו׃
\par 26 ויקם אותו פטרוס ויאמר קום כי גם־אני אנוש אנכי׃
\par 27 וידבר אתו ויבא הביתה וימצא רבים נאספים שמה׃
\par 28 ויאמר אליהם אתם ידעתם כי־אסור הוא לאיש יהודי להלות ולקרב אל־נכרי ואתי הורה אלהים לבלתי אמר חל או־טמא על־כל־אדם׃
\par 29 ובעבור זאת כאשר נקראתי לא נמנעתי מהלך ועתה אשאלכם על־מה־זה קראתם לי׃
\par 30 ויאמר קרניליוס זה ארבעה ימים הייתי צם עד־השעה הזאת ובשעה התשיעית התפללתי בתוך ביתי והנה־איש נצב לפני בלבוש זהר׃
\par 31 ויאמר קרניליוס נשמעה תפלתך וצדקותיך היו לזכרון לפני האלהים׃
\par 32 ועתה שלח אל־יפו וקרא אליך את־שמעון המכנה פטרוס מתגורר הוא בבית שמעון הבורסי על־הים (אשר בבואו ידבר־לך)׃
\par 33 ואמהר ואשלח אליך ואתה היטבת לעשות אשר־באת אלי והננו כלנו פה לפני האלהים לשמע את־כל־אשר צוית ביהוה׃
\par 34 ויפתח פטרוס את־פיו ויאמר עתה ידעתי באמת כי האלהים איננו נשא פנים׃
\par 35 כי אם־בכל־עם ועם הירא אותו ועשה צדק רצוי הוא לפניו׃
\par 36 וישלח את־דברו לבני ישראל ויבשר את־השלום על־ידי ישוע המשיח והוא אדון הכל׃
\par 37 אתם ידעתם את־הדבר הנעשה בכל־יהודה החל מן־הגליל אחרי הטבילה אשר־קרא אתה יוחנן׃
\par 38 את אשר־משח האלהים את־ישוע הנצרי ברוח הקדש ובגבורה ויעבר בארץ עשה חסד ורפא את־כל־הנכבשים תחת יד השטן כי האלהים היה עמו׃
\par 39 ואנחנו עדים על־כל־אשר עשה בארץ היהודים ובירושלים ואשר המתהו בהוקיעם אתו על־העץ׃
\par 40 אותו הקים האלהים ביום השלישי ויתנהו להראות בגלוי׃
\par 41 לא לכל־העם כי אם־לנו העדים אשר האלהים בחר בהם מראש אשר אכלנו ושתינו אתו אחרי קומו מן־המתים׃
\par 42 ויצו אתנו להשמיע לעם ולהעיד כי אתו שם האלהים לשופט החיים והמתים׃
\par 43 ועליו כל־הנביאים מעידים כי יקבלו סליחת החטאים בשמו כל־המאמינים בו׃
\par 44 ופטרוס עודנו מדבר הדברים האלה ורוח הקדש צלחה על כל־השמעים את־הדבר׃
\par 45 והמאמינים המולים אשר באו את־פטרוס תמהו כי־מתנת רוח הקדש נשפכה גם על־הגוים׃
\par 46 כי שמעו אתם ממללים בלשנות ומגדלים את־האלהים׃
\par 47 ויען פטרוס ויאמר היוכל איש למנע את־המים מטבל את־אלה אשר קבלו את־רוח הקדש גם־הם כמנו׃
\par 48 ויצו בשם האדון לטבל אתם ויבקשו ממנו לשבת אתם ימים אחדים׃

\chapter{11}

\par 1 וישמעו השליחים והאחים אשר ביהודה כי־קבלו גם־הגוים את־דבר האלהים׃
\par 2 ויהי כאשר עלה פטרוס ירושלים ויריבו עמו המולים לאמר׃
\par 3 אל־אנשים אשר־להם ערלה באת ותאכל אתם לחם׃
\par 4 ויחל פטרוס ויספר להם כסדר את־אשר קרהו לאמר׃
\par 5 מתפלל הייתי בעיר יפו וארדם וארא מראה והנה־כלי כדמות מטפחת־בד גדולה יורד מן־השמים ותורד בארבע כנפותיה ותבא עדי׃
\par 6 והסתכלתי בה ואבין וארא את־בהמת הארץ ואת־החיה ורמש האדמה ועוף השמים׃
\par 7 ואשמע גם־קול מדבר אלי קום פטרוס טבח ואכל׃
\par 8 ואמר חלילה לי אדני כי כל־פגול וטמא לא־בא בפי־מעולם׃
\par 9 ויענני הקול שנית מן־השמים ויאמר את־אשר טהר האלהים אתה אל־תטמאנו׃
\par 10 וכן היה שלש פעמים והכל שב והעלה השמימה׃
\par 11 והנה כרגע שלשה אנשים עמדים על פתח הבית אשר אנכי שם והמה שלוחים אלי מקיסריה׃
\par 12 ויאמר אלי הרוח ללכת אתם ולבלתי התמהמה וילכו אתי גם־ששת האחים האלה ונבוא אל־בית האיש׃
\par 13 ויגד־לנו את אשר־ראה המלאך נצב בביתו ואמר אליו שלח אל־יפו אנשים וקרא אליך את־שמעון המכנה פטרוס׃
\par 14 והוא ידבר אליך דברים אשר תושע בהם אתה וכל־ביתך׃
\par 15 וכאשר החילותי לדבר צלחה עליהם רוח הקדש כאשר צלחה עלינו בתחילה׃
\par 16 ואזכר את דבר האדון אשר אמר יוחנן הטביל במים ואתם תטבלו ברוח הקדש׃
\par 17 ועתה אם־מתנה אחת נתן האלהים להם ולנו המאמינים באדון ישוע המשיח מי אנכי כי אעצר לאלהים׃
\par 18 ויהי כשמעם זאת ויחרישו ויהללו את־האלהים ויאמרו אכן גם־לגוים נתן האלהים התשובה לחיים׃
\par 19 והנפוצים מפני הצרה אשר היתה על־אודת אסטפנוס הלכו ובאו עד־פינוקיא וקיפרוס ואנטיוכיא ולא דברו את־הדבר כי אם־אל־היהודים לבדם׃
\par 20 ויהי בתוכם אנשי קיפרוס וקוריני אשר באו אל־אנטיוכיא וידברו גם־אל־היונים ויבשרו אתם את־האדון ישוע׃
\par 21 ותהי עמהם יד־יהוה ורבים האמינו וישובו אל־האדון׃
\par 22 וישמע הדבר באזני הקהילה אשר בירושלים וישלחו את־בר־נבא אל־אנטיוכיא׃
\par 23 ויבא שמה וישמח כראתו את־חסד האלהים ויזהר את־כלם לדבקה באדון בלב נכון׃
\par 24 כי איש טוב היה ומלא רוח הקדש ואמונה ויאספו לאדון עם רב׃
\par 25 וילך בר־נבא משם אל־טרסוס לבקש את־שאול וימצא אתו ויביאהו אל־אנטיוכיא׃
\par 26 ויהיו ישבים יחד בקהילה שנה תמימה ומלמדים עם רב אז הוחל באנטיוכיא לקרא את־התלמידים בשם משיחיים׃
\par 27 ויהי בימים ההם וירדו נביאים מירושלים אל־אנטיוכיא׃
\par 28 ויקם אחד מהם ושמו אגבוס ויגד על־פי הרוח כי רעב גדול יבוא על־כל־ישבי תבל ויהי־כן בימי קלודיוס׃
\par 29 ויועצו התלמידים לשלח איש איש כאשר תשיג ידו לעזרת האחים הישבים ביהודה׃
\par 30 וכן גם־עשו וישלחו אל־הזקנים על־ידי בר־נבא ושאול׃

\chapter{12}

\par 1 בעת ההיא שלח המלך הורדוס את־ידו להרע לאנשים מן־הקהל׃
\par 2 וימת את־יעקב אחי יוחנן בחרב׃
\par 3 וירא כי־טוב הדבר בעיני היהודים ויוסף לתפש גם־את־פטרוס והימים ימי חג־המצות׃
\par 4 ויאחז אתו ויתנהו במשמר וימסרהו לארבע מחלקות של־ארבעה אנשי צבא לשמרו כי אמר להעלותו אחרי הפסח לפני העם׃
\par 5 פטרוס היה עצור במשמר והקהילה העתירה בעדו בחזקה אל־האלהים׃
\par 6 ויהי בלילה אשר אמר הורדוס להביאו מחר לדין ויישן פטרוס בין־שני אנשי צבא והוא אסור בשנים זקים ושמרי הפתח שמרים את־המשמר׃
\par 7 והנה מלאך יהוה נצב עליו ואור נגה בחדר ויספק על־ירך פטרוס ויעירהו לאמר קום מהרה ויפלו מוסרותיו מעל ידיו׃
\par 8 ויאמר אליו המלאך חגר מתניך והנעל את־רגליך ויעש כן ויאמר אליו עטה מעילך ולך אחרי׃
\par 9 ויצא וילך אחריו ולא ידע אם־אמת הוא הנעשה־לו על־ידי המלאך כי כמראה היה בעיניו׃
\par 10 ויעברו דרך המשמרת הראשונה והשניה ויבאו עד־שער הברזל אשר יצאו בו העירה ויפתח השער לפניהם מאליו ויצאו החוצה ויעברו רחוב אחד ויעל המלאך מעליו פתאם׃
\par 11 ויהי בשוב דעתו עליו ויאמר פטרוס עתה זה ידעתי באמת כי האלהים שלח את־מלאכו ויפלטני מיד הורדוס ומכל־מזימת עם היהודים׃
\par 12 הוא חשב כזאת והוא בא עד־בית מרים אם יוחנן המכנה מרקוס אשר נקהלו־שם רבים והם מתפללים יחד׃
\par 13 וידפק על־דלת השער ותגש נערה להקשיב ושמה רודי׃
\par 14 ותכר את־קול פטרוס ומשמחתה לא־פתחה לו את־דלת השער ותרץ הביתה ותגד להם כי־פטרוס עמד על־הפתח׃
\par 15 ויאמרו אליה משגעת את והיא מתאמצת כי־כן הדבר ויאמרו מלאכו הוא׃
\par 16 ופטרוס דפק עוד ויפתחו ויראהו ויתמהו׃
\par 17 וירמז להם בידו לחשות ויספר להם אשר־הוציאו האדון מן־המשמר ויאמר הגידו את־זאת ליעקב ולאחים ויצא וילך־לו למקום אחר׃
\par 18 הבקר אור ומבוכה רבה היתה בין אנשי הצבא על־פטרוס ויאמרו מה־היה לו׃
\par 19 ויהי כאשר בקש אותו הורדוס ולא מצאו חקר את־השמרים ויצו להוציאם למות וירד מיהודה אל־קיסריה וישב שם׃
\par 20 והורדוס אז נטר את־בני־צור וצידון ויבאו אליו לב אחד ויפתו את־בלסטוס אשר על־חדר המלך ויבקשו שלום יען לקחו מחית ארצותם מארץ המלך׃
\par 21 ויהי ביום המועד וילבש הורדוס לבוש מלכות וישב על־כסא המשפט ויטף אליהם אמרתו׃
\par 22 ויריעו לו העם לאמר קול אלהים הוא ולא קול אדם׃
\par 23 ויכהו מלאך־יהוה פתאם עקב אשר לא־נתן כבוד לאלהים ויאכלהו תולעים וימת׃
\par 24 ודבר אלהים הולך ורב׃
\par 25 וישובו בר־נבא ושאול מירושלים אחרי כלותם את־השמוש ויקחו אתם את־יוחנן המכנה מרקוס׃

\chapter{13}

\par 1 ואנשים נביאים ומלמדים היו בקהילה אשר באנטיוכיא בר־נבא ושמעון הנקרא ניגר ולוקיוס הקוריני ומנחם אשר גדל עם־הורדוס שר־הרבע ושאול׃
\par 2 ויהי בשרתם בשם יהוה ובצומם ויאמר רוח הקדש הבדילו לי את בר־נבא ואת־שאול למלאכה אשר קראתים לה׃
\par 3 ויצומו ויתפללו ויסמכו את־ידיהם עליהם וישלחום׃
\par 4 והמה השלוחים על־ידי רוח הקדש ירדו אל־סלוקיא ומשם באו באניה אל־קיפרוס׃
\par 5 ויבאו אל־עיר סלמיס ויגידו את־דבר האלהים בבתי הכנסיות אשר ליהודים ויהי להם גם־יוחנן למשרת׃
\par 6 ויעברו בכל־האי עד־פפוס וימצאו איש מכשף אחד נביא־שקר איש יהודי ושמו בר־ישוע׃
\par 7 אשר היה עם־סרגיוס פולוס שר המדינה איש נבון והוא קרא אליו את־בר־נבא ואת־שאול ויתאו לשמע את־דבר האלהים׃
\par 8 ויעמד לנגדם אלימא המכשף כי־זה פרוש שמו ויבקש להטות את־השר מן־האמונה׃
\par 9 ושאול הנקרא גם־פולוס מלא רוח הקדש ויסתכל בו׃
\par 10 ויאמר אתה המלא כל־מרמה וכל־עולה בן־בליעל ושונא כל־צדק הלא תחדל לסלף את־דרכי יהוה הישרים׃
\par 11 ועתה הנה יד־יהוה בך והיית עור ולא תראה את־השמש עד־עת מועד ותפל עליו פתאם אפלה וחשכה ויפן הנה והנה ויבקש איש להוליכו בידו׃
\par 12 והשר כאשר ראה את־אשר נעשה האמין וישתומם על־תורת האדון׃
\par 13 ויצאו פולוס והאנשים אשר אתו מפפוס וירדו באניה ויבאו אל־פרגי אשר בפמפוליא ושם נפרד יוחנן מעליהם וישב ירושלים׃
\par 14 והמה נסעו מפרגי ויבאו אל־אנטיוכיא אשר בפיסדיא ויבאו אל־בית הכנסת ביום השבת וישבו׃
\par 15 ויהי אחר קריאת התורה והנביאים וישלחו אליהם ראשי הכנסת לאמר אנשים אחים אם־יש לכם דבר־מוסר לעם דברו׃
\par 16 ויקם פולוס וינף ידו ויאמר אנשי ישראל ויראי אלהים שמעו׃
\par 17 אלהי העם הזה אלהי ישראל בחר באבותינו וירומם את־העם בהיותם גרים בארץ מצרים ובזרוע רמה הוציאם משם׃
\par 18 וישא אתם ויכלכלם במדבר כארבעים שנה׃
\par 19 וישמד שבעה גוים בארץ כנען ויחלק את־ארצם להם לנחלה׃
\par 20 ואחרי־כן נתן להם שפטים כארבע מאות וחמשים שנה עד־ימי שמואל הנביא׃
\par 21 וישאלו מלך ויתן להם אלהים את־שאול בן־קיש איש משבט בנימן ארבעים שנה׃
\par 22 וכהסירו אותו ויקם את־דוד למלך עליהם אשר גם־העיד עליו לאמר מצאתי דוד את־בן־ישי איש כלבבי והוא יעשה את־כל־חפצי׃
\par 23 ומזרעו הקים האלהים כפי ההבטחה גואל לישראל את־ישוע׃
\par 24 אשר לפני בואו קדם יוחנן לקרא את־טבילת התשובה אל־כל־עם ישראל׃
\par 25 ויהי ככלות יוחנן את־מרוצתו ויאמר למי תחשבוני לא אני הוא כי הנה הוא־בא אחרי ואני נקלתי מהתיר את־נעלי רגליו׃
\par 26 אנשים אחים בני משפחת אברהם ויראי אלהים אשר בקרבכם לכם שלוח דבר הישועה הזאת׃
\par 27 כי־ישבי ירושלים וראשיהם יען אשר לא הכירהו מלאו במשפטם אשר שפטהו את־דברי הנביאים הנקראים בכל־שבת׃
\par 28 ואף כי־לא מצאו־בו משפט־מות שאלו מאת פילטוס להמיתו׃
\par 29 וכאשר השלימו את־כל־הדברים הכתובים עליו הורידו אותו מן־העץ ויניחהו בקבר׃
\par 30 אבל האלהים הקימו מן־המתים׃
\par 31 וירא ימים רבים אל־העלים אתו מן־הגליל ירושלימה והמה עתה עדיו אל־העם׃
\par 32 וגם אנחנו מבשרים אתכם את־בשורת ההבטחה אשר היתה לאבותינו כי אתה קים האלהים לבנינו בהקימו את־ישוע׃
\par 33 ככתוב במזמור השני בני אתה אני היום ילדתיך׃
\par 34 ועל־הקימו אתו מן־המתים לבלתי שוב עוד לשחת כה אמר אתן לכם חסדי דוד הנאמנים׃
\par 35 על־כן אמר גם־במקום אחר לא־תתן חסידך לראות שחת׃
\par 36 כי דוד בדורו שרת את־עצת האלהים ויגוע ויאסף אל־אבותיו וירא את־השחת׃
\par 37 ואשר האלהים הקים אותו הוא לא־ראה השחת׃
\par 38 לכן אנשים אחים יודע לכם כי על־ידי־זה תקרא לכם סליחת החטאים׃
\par 39 וכל־המאמין יצדק בו לכל אשר לא־יכלתם להצטדק ממנו בתורת משה׃
\par 40 לכן השמרו לכם פן־יבוא עליכם הנאמר בנביאים׃
\par 41 ראו בגדים והתמהו ושמו כי־פעל פעל אני בימיכם פעל אשר לא תאמינו כי־יספר לכם׃
\par 42 ויהי בצאתם (מבית הכנסת) ויבקשו מהם לדבר אליהם את־הדברים האלה בשבת הבאה׃
\par 43 ובהפרד הקהל איש מרעהו רבים מן־היהודים ומגרי הצדק הלכו אחרי פולוס ובר־נבא והמה דברו על־לבם ויזהירום לעמד בחסד האלהים׃
\par 44 ובשבת השנית נקהלה כמעט כל־העיר לשמע את־דבר יהוה׃
\par 45 ויהי כראות היהודים את־המון העם וימלאו קנאה ויכחישו את־דברי פולוס הכחש וגדף׃
\par 46 אז יענו פולוס ובר־נבא בפניהם לאמר בדין היה להשמיע אתכם את־דבר האלהים בראשונה ועתה אחרי אשר־מאסתם אותו ודנתם על עצמכם שאינכם זכאים לחיי עולם לכן הננו פנים אל־הגוים׃
\par 47 כי כן אמר לנו יהוה נתתיך לאור גוים להיות ישועתי עד־קצה הארץ׃
\par 48 וישמעו הגוים וישמחו ויהללו את־דבר יהוה ויאמינו כל אשר היו מזמנים לחיי עולם׃
\par 49 ויפרץ דבר־יהוה בכל־המקום׃
\par 50 והיהודים הסיתו את־הנשים החסידות והיקרות ואת־אצילי העיר ויעוררו רדיפה על־פולוס ובר־נבא ויגרשום מגבולם׃
\par 51 והמה נערו עליהם את־העפר מעל רגליהם וילכו לאיקניון׃
\par 52 והתלמידים מלאו שמחה ורוח הקדש׃

\chapter{14}

\par 1 ויהי באיקניון ויבאו יחדו אל־בית הכנסת אשר ליהודים וידברו־שם עד כי־האמין המון רב מן־היהודים ומן־היונים׃
\par 2 והיהודים אשר לא האמינו עוררו והכעיסו את־נפשות הגוים על־האחים׃
\par 3 וישבו־שם ימים רבים וילמדו ומעזם יהוה המעיד על־דבר חסדו בעשותו על־ידם אתות ומופתים׃
\par 4 ויחלק המון העיר לחצי חצים היה אחרי היהודים וחצים אחרי השליחים׃
\par 5 ויהי כי רגשו הגוים והיהודים המה וראשיהם להתעלל בהם ולסקלם׃
\par 6 ויודע להם וימלטו לערי לוקוניא אל־לוסטרא ודרבי וסביבותן׃
\par 7 ויבשרו־שם הבשורה׃
\par 8 ואיש נכה רגלים בלוסטרא ישב תחתיו פסח מבטן אמו ולא הלך מימיו׃
\par 9 וישמע את־פולוס מדבר והוא הסתכל בו וירא כי־אמונה בו להושע׃
\par 10 ויאמר בקול גדול עמד הכן על־רגליך וידלג ויתהלך׃
\par 11 והמון העם ראו את אשר עשה פולוס וישאו את־קולם וידברו בלשון לוקונית לאמר האלהים ירדו אלינו בדמות אנשים׃
\par 12 ויקראו לבר־נבא יפיטר ולפולוס קראו הרמיס באשר הוא ראש המדברים׃
\par 13 וכהן בית־יפיטר לפני העיר בא השערה בשורים ובעטרות ויחפץ לזבח הוא והמון העם׃
\par 14 ויהי כשמע זאת השליחים פולוס ובר נבא ויקרעו את־בגדיהם וירוצו אל־תוך־העם׃
\par 15 ויצעקו ויאמרו אנשים למה תעשו כזאת גם־אנחנו בני־אדם חלשים כמוכם ונבשרה אתכם למען תשובו מן־הבליכם אלה אל־אלהים חיים אשר עשה את־השמים ואת־הארץ ואת־הים ואת־כל־אשר־בם׃
\par 16 ואשר בדרות קדם הניח לכל־הגוים ללכת בדרכיהם׃
\par 17 וגם לא־חדל להעיד על־עצמו וייטב לנו בתתו מטר מן־השמים ועתות שבע וימלא לבותינו מזון וששון׃
\par 18 ואף בדברים האלה ברב עמל מנעו את־העם מזבח להם׃
\par 19 ויבאו שמה יהודים מן־אנטיוכיא ומן־איקניון ויסיתו את־העם וירגמו את־פולוס באבנים ויסחבהו חוצה לעיר כי חשבהו למת׃
\par 20 ויסבו אתו התלמידים ויקם ויבא העירה וממחרת יצא אל־דרבי הוא ובר־נבא׃
\par 21 ויבשרו את־הבשורה בעיר ההיא ואחרי העמידם תלמידים הרבה שבו אל־לוסטרא ואיקניון ואנטיוכיא׃
\par 22 ויחזקו את־לב התלמידים ויזהירו אתם לעמד באמונה וכי רק־בצרות רבות בוא נבוא אל־מלכות האלהים׃
\par 23 ויבחרו להם זקנים בכל־קהלה וקהלה ויתפללו ויצומו ויפקידום ביד האדון אשר האמינו בו׃
\par 24 ויעברו בפיסדיא ויבאו אל־פמפוליא׃
\par 25 וישמיעו את־דבר יהוה בפרגי וירדו אל־אטליא׃
\par 26 ומשם באו באניה אל־אנטיוכיא אשר נמסרו־שם לחסד אלהים על־המלאכה אשר כלו אתה׃
\par 27 ויבאו ויקהילו את־העדה ויגידו את כל־אשר עשה אתם האלהים ואת אשר־פתח לגוים פתח האמונה׃
\par 28 וישבו שם עם־התלמידים ימים לא מעט׃

\chapter{15}

\par 1 וירדו אנשים מיהודה והם מורים את־האחים לאמר אם־לא תמולו כדת משה לא תושעון׃
\par 2 ויהי ריב ומחלקת רבה לפולוס ולבר־נבא עמהם ויגזרו שיעלו פולוס ובר־נבא ואחרים מהם לירושלים אל־השליחים והזקנים על השאלה הזאת׃
\par 3 ותלוה אתם הקהלה ויעברו את־פינוקיא ואת־שמרון והם מספרים את־תשובת הגוים וישמחו כל־האחים שמחה גדולה׃
\par 4 ויהי כבאם ירושלים ויקבלו אתם הקהלה והשליחים והזקנים ויגידו להם את־אשר הגדיל האלהים לעשות עמהם׃
\par 5 ויקומו אנשים מאמינים מכת הפרושים ויאמרו למול אתם ולצותם לשמר את־תורת משה׃
\par 6 ויקהלו השליחים והזקנים לעין בדבר הזה׃
\par 7 ויהי ברבות המחלקת ויקם פטרוס ויאמר אליהם אנשים אחים אתם ידעתם כי מימים ראשונים בי בחר האלהים מכלנו לשמע הגוים מפי את־דבר הבשורה ויאמינו׃
\par 8 והאלהים ידע הלבבות העיד עליהם בתתו גם־להם את־רוח הקדש כאשר נתן לנו׃
\par 9 ולא הבדיל בינינו וביניהם כי טהר את־לבבם על־ידי האמונה׃
\par 10 ועתה מה־תנסו את־האלהים לשום על על־צוארי התלמידים אשר גם־אבותינו גם אנחנו לא יכלנו לשאת׃
\par 11 אבל מאמינים אנחנו כי בחסד ישוע המשיח אדנינו נושע כמוהם כמונו׃
\par 12 ויחרישו כל־הקהל וישמעו אל־בר־נבא ואל־פולוס מספרים את־האתות והמופתים אשר הרבה האלהים לעשות על־ידיהם בקרב הגוים׃
\par 13 ויכלו לדבר ויען יעקב ויאמר אנשים אחים שמעו אלי׃
\par 14 שמעון ספר את־אשר ראה האלהים בתחלה לקחת עם לשמו מבין הגוים׃
\par 15 ולזאת מסכימים דברי הנביאים ככתוב׃
\par 16 אחרי־כן אשוב ואקים את־סכת דויד הנפלת והרסותיה אקים ובניתיה׃
\par 17 למען ידרשו שארית אדם את־יהוה וכל־הגוים אשר נקרא שמי עליהם נאם־יהוה עשה כל־אלה׃
\par 18 נודעים לאלהים מעולם כל־מעשיו׃
\par 19 ועל־כן אני דן שלא להחמיר על־השבים מן־הגוים לאלהים׃
\par 20 רק לכתב אליהם אשר ירחקו מטמאות האלילים ומן־הזנות ומבשר הנחנק ומן־הדם׃
\par 21 כי מדרת עולם יש־למשה דרשים בכל־עיר ועיר ומדי שבת בשבתו יקרא בבתי כנסיות׃
\par 22 וייטב בעיני השליחים והזקנים ובעיני כל־הקהל לבחר מהם אנשים לשלח אתם אל־אנטיוכיא עם־פולוס ובר־נבא את־יהודה המכנה בר־שבא ואת־סילא אנשי־שם בתוך האחים׃
\par 23 ויכתבו וישלחו על־ידם לאמר אנחנו השליחים והזקנים והאחים שאלים שלום האחים אשר מן־הגוים באנטיוכיא ובסוריא ובקיליקיא׃
\par 24 יען וביען שמענו כי יצאו מאתנו מבלבלים אתכם ומקלקלים נפשתיכם בדברים (באמרם לכם להמול ולשמר את־התורה) אשר לא צוינו אותם׃
\par 25 לכן טוב בעיני כלנו יחדו לבחר אנשים לשלח אליכם עם בר־נבא ופולוס חביבינו׃
\par 26 בני אדם אשר מסרו נפשם על־שם אדנינו ישוע המשיח׃
\par 27 על־כן שלחנו את־יהודה ואת־סילא והמה יגידו זאת בפיהם׃
\par 28 כי טוב לפני רוח הקדש ולפנינו לבלתי שום עליכם משא אחר לבד מן הדברים הצריכים האלה׃
\par 29 אשר תרחקו מזבחי אלילים ומן־הדם ומבשר הנחנק ומן־הזנות אם־מאלה תשמרו את־נפשתיכם תיטיבו לעשות ושלום לכם׃
\par 30 והאנשים שלחו ויבאו אל־אנטיוכיא ויקהילו את־העם ויתנו להם את־האגרת׃
\par 31 ויקראו אתה וישמחו על־הנחמה׃
\par 32 ויהודה וסילא אשר גם־הם נביאים נחמו האחים בדברים רבים ויחזקום׃
\par 33 ויהיו שם ימים אחדים וישלחום האחים בשלום אל שלחיהם׃
\par 34 (וייטב בעיני סילא לשבת שם׃)
\par 35 ופולוס ובר־נבא ישבו באנטיוכיא וילמדו ויבשרו את־דבר יהוה המה וגם־רבים אחרים עמם׃
\par 36 ויהי מקץ ימים ויאמר פולוס אל־בר־נבא לכה ונשובה ונפקדה את־אחינו בכל־עיר ועיר אשר קראנו־שם את־דבר יהוה ונראה מה המה׃
\par 37 ובר־נבא יעץ לקחת אתם את־יוחנן המכנה מרקוס׃
\par 38 אך פולוס לא אבה לקחת אתם את־האיש אשר סר מעליהם בפמפוליא ולא־הלך אתם במלאכתם׃
\par 39 ויהי־רגז עד אשר נפרדו איש מאחיו ויקח בר־נבא את־מרקוס ויסע באניה אל־קיפרוס׃
\par 40 ופולוס בחר־לו את־סילא וימסרהו האחים אל־חסד יהוה ויצא׃
\par 41 ויעבר בסוריא ובקיליקיא ויחזק את־הקהלות׃

\chapter{16}

\par 1 ויבא אל־דרבי ואל־לוסטרא והנה תלמיד אחד שם ושמו טימותיוס והוא בן־אשה יהודית מאמינה ואביו יוני׃
\par 2 ויהי־לו שם טוב בקרב האחים אשר בלוסתרא ובאיקניון׃
\par 3 בו בחר פולוס לצאת אתו ויקח וימל אתו למען היהודים אשר במקמות ההם כי כלם ידעו את־אביו כי יוני הוא׃
\par 4 ויעברו בערים וימסרו לשמר את־החקים אשר גזרו השליחים והזקנים בירושלים׃
\par 5 והקהילות התחזקו באמונה ותרבינה מיום אל־יום׃
\par 6 ויעברו בפרוגיא ובארץ גלטיא כי מנעם רוח הקדש מהשמיע את־הדבר באסיא׃
\par 7 וכבאם אל־מוסיא הואילו ללכת אל־ביתוניא ולא־הניח להם רוח ישוע׃
\par 8 ויחלפו את־מוסיא וירדו אל־טרואס׃
\par 9 וחזון נראה אל־פולוס בלילה והנה־איש מקדון נצב והוא מבקש ממנו לאמר עבר אל־מקדוניא ועזרנו׃
\par 10 וכראתו את־החזון ונבקש ללכת אל־מקדוניא כי ידענו כי האלהים קרא לנו ללכת שמה לבשר אתם הבשורה׃
\par 11 ונצא מן־טרואס ונרד באניה ונבא דרך ישרה אל־סמותרקיא וממחרת אל־נפוליס׃
\par 12 ומשם אל־פילפי היא הראשנה לערי הפלך של־מקדוניא וקלוניא היתה ונשב בעיר הזאת ימים אחדים׃
\par 13 וביום השבת יצאנו אל־מחוץ לעיר אל־יד הנהר אשר־שם מקום תפילה כמנהגם ונשב ונדבר אל־הנשים הנקהלות שמה׃
\par 14 ואשה יראת אלהים ושמה לודיא מכרת ארגמן מעיר תיאטירא שמעה ויפתח יהוה את־לבה להקשיב אל־דברי פולוס׃
\par 15 ותטבל היא ובני ביתה ותבקש ממנו לאמר אם־נאמנת לאדון אנכי בעיניכם באו־נא אל־ביתי ושבו־בו ותפצר בנו׃
\par 16 ויהי בלכתנו למקום התפלה ותפגע־בנו שפחה בעלת אוב והיא עשתה הון־רב לאדניה בקסמיה׃
\par 17 ותלך אחרי פולוס ואחרינו הלוך וקרוא לאמר האנשים האלה עבדי אל עליון והם מורים אתנו דרך הישועה׃
\par 18 וכן עשתה ימים רבים וירע בעיני פולוס הדבר הזה ויפן ויאמר אל־הרוח אנכי מצוך בשם ישוע המשיח לצאת ממנה ויצא בשעה ההיא׃
\par 19 ויראו אדניה כי אבדה תוחלת בצעם ויתפשו את־פולוס ואת־סילא ויסחבום אל־הרחוב לפני זקני העיר׃
\par 20 ויביאום אל־השרים ויאמרו האנשים האלה עכרים את־עירנו והם יהודים׃
\par 21 ומודיעים חקות אשר לא־נאוה לנו לקבלם ולעשתם כי רומיים אנחנו׃
\par 22 ויקם גם־העם עליהם והשרים קרעו את־בגדיהם מעליהם ויצוו להכותם בשוטים׃
\par 23 ויהי אחרי הכות אתם מכה רבה ויתנום במשמר ויצוו את־שומר האסורים לשמרם היטב׃
\par 24 והוא כאשר צוה כן עשה ויניחם בחדר המשמר הפנימי וישם את־רגליהם בסד׃
\par 25 ויהי כחצות הלילה ופולוס וסילא מתפללים ומזמרים לאלהים והאסורים מקשיבים אליהם׃
\par 26 והנה רעש גדול פתאם ויזעו מוסדות בית הכלא ותפתחנה כל־הדלתות ומוסרות כלם נתקו׃
\par 27 ושומר האסורים נעור משנתו וירא והנה דלתות המשמר נפתחות וישלף חרבו ויבקש לאבד עצמו כי־אמר ברחו האסורים׃
\par 28 ויקרא פולוס בקול גדול לאמר אל־תעש לך רעה כי־הנה אנחנו כלנו׃
\par 29 וישאל נרות וידלג החדרה והוא מרעיד ויפל לרגלי פולוס וסילא׃
\par 30 ויוציאם ויאמר אדני מה אעשה ואושע׃
\par 31 ויאמרו האמן באדון ישוע המשיח ותושע אתה וביתך׃
\par 32 ויגידו־לו את־דבר יהוה ולכל אשר בביתו׃
\par 33 ויקחם בלילה בשעה ההיא וירחץ את־חבורתיהם ויטבל הוא וכל־אשר־לו׃
\par 34 ויעלם אל־ביתו ויערך שלחן לפניהם ויגל עם־כל־ביתו כי מאמין היה באלהים׃
\par 35 ובהית הבקר שלחו השרים את־השוטרים לאמר שלח את־האנשים ההם׃
\par 36 ויגד שמר האסורים לפולוס את־הדברים האלה לאמר שלחו השרים לפטר אתכם ועתה צאו ולכו בשלום׃
\par 37 ויאמר פולוס אליהם הכה הכונו נגד כל־העם בלא־דין ומשפט ואנחנו אנשים רומיים וישליכו אתנו במשמר ועתה בסתר יגרשונו אל־נא כי אם־יבאו המה ויוציאונו׃
\par 38 ויגידו השטרים לשרים את־הדברים האלה ויהי כשמעם כי־רומיים הם וייראו׃
\par 39 ויבאו ויחלו פניהם ויוציאום וישאלו מהם לצאת מן־העיר׃
\par 40 ויצאו מן־המשמר ויבאו אל־בית לודיא ויראו את־האחים ויזהירום וילכו לדרכם׃

\chapter{17}

\par 1 ויהי אחרי עברם באמפפוליס ובאפלוניא ויבאו אל־תסלוניקי ושם בית כנסת ליהודים׃
\par 2 ופולוס נכנס אליהם כמשפטו ושלש שבתות התוכח עמהם מן־המקראות׃
\par 3 פתוח והוכח להם כי־צריך היה שיענה המשיח ויקום מן־המתים והוא המשיח ישוע אשר אני מגיד לכם׃
\par 4 ויאמינו מקצתם ויספחו על־פולוס וסילא וגם־יראי אלהים מן־היונים לרב וגם־נשים חשובות לא־מעט׃
\par 5 ויקנאו הסוררים שביהודים ויקחו להם אנשי בליעל מן השוק ויקבצו המון ויהמו את־העיר ויסבו על־בית יסון ויבקשו להוציאם אל־העם׃
\par 6 ולא־מצאו אותם ויסחבו את־יסון ואנשים מן־האחים לפני ראשי העיר ויצעקו לאמר הנה המדיחים את־כל־ישבי תבל באו גם־הלום׃
\par 7 ויסון אסף אתם אל־ביתו והם כלם אינם עשים את־דתי קיסר באמרם יש־מלך אחר והוא ישוע׃
\par 8 ויחרידו את־העם ואת־ראשי העיר אשר שמעו את־זאת׃
\par 9 ויקחו ערבון מידי יסון ומידי הנשארים וישלחום׃
\par 10 והאחים מהרו להוליך את־פולוס ואת־סילא לילה לברואה ויבאו שמה וילכו לבית־הכנסת ליהודים׃
\par 11 והם היו נדיבי רוח מאנשי תסלוניקי ויקבלו את־הדבר בכל־לב ויחקרו בכתובים יום יום לדעת אם־כדברם כן הוא׃
\par 12 ויאמינו רבים מהם וגם מן־הנשים היוניות היקרות ומן־האנשים לא־מעט׃
\par 13 ויהי כאשר שמעו היהודים אשר מתסלוניקי כי־גם־בברואה פולוס משמיע את־דבר אלהים ויבאו ויעררו את־העם גם־שמה׃
\par 14 וימהרו האחים וישלחו את־פולוס ללכת עד־הים וסילא וטימותיוס נשארו שם׃
\par 15 והמלוים את־פולוס הוליכהו עד־אתינס ושם צוה אתם להגיד לסילא וטימותיוס כי יבאו אליו במהרה וילכו׃
\par 16 ויהי כאשר חכה להם פולוס באתינס וירא והנה העיר מלאה אלילים ותתחמץ רוחו בקרבו׃
\par 17 על־כן דבר בבית הכנסת עם־היהודים ועם־יראי אלהים ובשוק יום יום עם־הנקרים אליו׃
\par 18 וגם־מקצת הפילוסופים מתלמידי בית אפיקורוס ומתלמידי בית האסטוא התגרו בו ויש אשר אמרו מה־יאמר המפטפט הלז ואחרים אמרים כמדמה שהוא מגיד אלהי נכר כי־בשר אתם את־ישוע ואת התחיה׃
\par 19 ויאחזוהו ויביאהו אל־גבעת המשפט הנקראה בשם אריופגוס ויאמרו הנוכל לדעת מה התורה החדשה הזאת אשר אתה מלמד׃
\par 20 כי־דברים זרים אתה מביא באזנינו וחפצים אנחנו לדעת מה הם׃
\par 21 כי האתיניים כלם וגם הנכרים הגרים שם לא פנו כי אם־לספר חדשות או לשמע׃
\par 22 ויעמד פולוס בתוך הועד של השפטים ויאמר אנשי אתינס הנני ראה בכל כי יראי אלוהות אתם מאד׃
\par 23 כי אני עבר ומתבונן אל־עבדות אלהיכם והנה מזבח אחד כתוב עליו לאל הנעלם ועתה את־אשר עבדתם ואינכם ידעים אתו אני מגיד לכם׃
\par 24 האל אשר עשה את־העולם וכל אשר־בו לא ישכן בהיכלות מעשה ידים כי הוא אדון השמים והארץ׃
\par 25 גם־לא ישרתוהו ידי בני־אדם כאלו יצטרך לדבר כי הוא הנתן לכל חיים ונשמה וכל־דבר׃
\par 26 ויושב כל־עממי בני־אדם מדם אחד על־כל־פני האדמה ויצב זמנים קבועים וגבולות מושבם׃
\par 27 למען יבקשו את־האלהים אולי ימששהו וימצאהו אף כי־איננו רחוק מכל־אחד ממנו׃
\par 28 כי־בו אנחנו חיים ומתנועעים וקימים כאשר גם במשורריכם יש אמרים כי־ילידיו אנחנו׃
\par 29 והנה בהיותנו ילידי האלהים לא־נכון לנו לחשב שהאלהות דומה לזהב או לכסף או לאבן מעשה חרש ומחשבת בני אדם׃
\par 30 לכן עתה אחרי עבר אלהים על־דרות הסכלות מצוה הוא את־כל־בני האדם בכל־אפסי־ארץ לשוב אליו׃
\par 31 יען אשר קבע־יום לשפט תבל בצדק על־ידי איש אשר הפקידו ויתן אות להאמין לכלם בהקימו אתו מן־המתים׃
\par 32 וכאשר שמעו תחית מתים אלה הלעיגו לו ואלה אמרו לדבר הזה נשמעך זמן אחר׃
\par 33 ובכן יצא פולוס מתוכם׃
\par 34 ומקצתם דבקו בו ויאמינו ובהם דיונוסיוס מן־השפטים של־אריופגוס ואשה אחת דמריס שמה ועוד אחרים עמהם׃

\chapter{18}

\par 1 ויהי אחר הדברים האלה ויצא פולוס מאתינס ויבא אל־קורנתוס׃
\par 2 וימצא יהודי אחד מולדתו פונטוס ושמו עקילס אשר בא מקרוב מן־איטליא הוא ופריסקלה אשתו מפני אשר צוה קלודיוס את־כל־היהודים לסור מעיר רומי׃
\par 3 ויגש אליהם כי בני אמנות אחת הם וישב אתם ויעש במלאכה ואמנותם עשים יריעות אהלים׃
\par 4 וידבר בבית הכנסת בכל־שבת ושבת ויוכח אל־היהודים ואל־היונים׃
\par 5 וכבוא סילא וטימותיוס ממקדוניא פולוס מתאמץ בדבר להעיד אל־היהודים כי ישוע הוא המשיח׃
\par 6 ויהי כי המרו וגדפו וינער את־בגדיו ויאמר אליהם דמכם בראשיכם ואנכי נקי מעתה אלכה־לי אל־הגוים׃
\par 7 וילך משם ויבא אל־בית איש ושמו יוסטוס והאיש ירא אלהים וביתו סמוך לבית הכנסת׃
\par 8 וקריספוס ראש הכנסת האמין באדון הוא וכל־ביתו וגם קורנתים רבים שמעו ויאמינו ויטבלו׃
\par 9 ודבר האדון היה אל־פולוס במחזה בלילה לאמר אל־תירא כי אם־דבר ואל־תחשה׃
\par 10 כי־עמך אנכי ואיש אל־יגע בך להרע לך כי־עם רב לי בעיר הזאת׃
\par 11 וישב שם שנה וששה חדשים וילמד בקרבם את־דבר האלהים׃
\par 12 ויהי בהיות גליון שר מדינת אכיא ויקומו היהודים כלם יחדו על־פולוס ויביאהו לפני־כסא המשפט׃
\par 13 ויאמרו האיש הזה מסית את־בני האדם לעבד את־האלהים שלא כתורה׃
\par 14 ויהי אך־בקש פולוס לפתח את־פיו וגליון הקדימו ויאמר אל־היהודים לו־היה דבר־פשע או־נבלה יהודים כי־עתה נשאתי פניכם כמשפט׃
\par 15 אבל אם־היא שאלה על־מלין ושמות והדת שלכם ראו אתם ואני לא אהיה שפט בין־דברים כאלה׃
\par 16 ויגרש אתם מלפני כסא המשפט׃
\par 17 ויאחזו כל־היונים את־סוסתניס ראש הכנסת ויכוהו לפני־כסא המשפט וגליון לא־שת לבו גם־לזאת׃
\par 18 ופולוס ישב שם עוד ימים רבים ויפטר מן־האחים וירד באניה ללכת אל־סוריא ואתו פריסקלה ועקילס ויגלח את־ראשו בקנכרי כי נדר עליו׃
\par 19 ויבאו אל־אפסוס ויניחם שם והוא הלך לבית הכנסת וידבר עם־היהודים׃
\par 20 ויבקשו ממנו להאריך ימי שבתו אתם ולא אבה׃
\par 21 כי נפטר מהם ויאמר חיב אני לחג את־החג הבא בירושלים ואחרי־כן אשובה אליכם אם־ירצה יהוה וילך באניה מן־אפסוס׃
\par 22 ויבא אל־קיסריה ויעל וישאל לשלום הקהלה וירד אל־אנטיוכיא׃
\par 23 וישב שם ימים אחדים וילך למסעיו ויעבר בארץ גלטיא ופרוגיא ויחזק את־כל־התלמידים׃
\par 24 ויהודי אחד מולדתו אלכסנדריא ושמו אפולוס בא אל־אפסוס והאיש איש דברים וגדול במקרא׃
\par 25 הוא היה מלמד דרך האדון והוא מדבר כחם רוחו ומלמד היטב את־דברי ישוע ולא ידע כי אם־טבילת יוחנן לבדה׃
\par 26 והוא החל לקרא בבית הכנסת באמץ לבו וישמעו אתו עקילס ופריסקלה ויקחהו אליהם ויוסיפו להורותו את־דרך האלהים באר היטב׃
\par 27 ויחפץ ללכת לאכיא ויכתבו האחים אל־התלמידים ויעררו אתם לקבלו ויבא שמה ויעזר הרבה למאמינים על־ידי החסד׃
\par 28 כי־בכל־כחו התוכח עם־היהודים לפני כל־העם ויראם מן־המקראות כי ישוע הוא המשיח׃

\chapter{19}

\par 1 ויהי בהיות אפולוס בקורנתוס ויעבר פולוס במדינות העליונת וירד אל־אפסוס וימצא־שם תלמידים׃
\par 2 ויאמר אליהם הנתנה בכם רוח הקדש אחרי אשר האמנתם ויאמרו אליו אף לא שמענו כי יש רוח הקדש׃
\par 3 ויאמר אליהם על־מה אפוא הטבלתם ויאמרו טבילת יוחנן׃
\par 4 ויאמר פולוס יוחנן הטביל טבילת התשובה ואמר אל־העם שיאמינו באשר יבוא אחריו והוא המשיח ישוע׃
\par 5 ויהי כשמעם את־הדבר הזה ויטבלו בשם ישוע האדון׃
\par 6 ויסמך פולוס ידיו עליהם ותבא עליהם רוח הקדש וימללו בלשנות ויתנבאו׃
\par 7 וכלם כשנים עשר איש׃
\par 8 ויבא אל־בית הכנסת ויקרא־שם באמץ לבו וידבר עמם כשלשה חדשים ויט את־לבם אל־מלכות האלהים׃
\par 9 ומקצתם הקשו את־לבבם ולא האמינו וידברו סרה על־הדרך ההוא לפני הקהל ויסר מהם ויבדל מתוכם את־התלמידים וידבר אליהם יום יום בבית המדרש אשר לטורנוס׃
\par 10 וכן כשנתים ימים וישמעו כל־ישבי אסיא היהודים והיונים את־דבר ישוע האדון׃
\par 11 והאלהים עשה גבורות גדלות על־ידי פולוס׃
\par 12 עד להניח סודרים וחגרת מעל־עור בשרו על־החולים ויסורו מהם תחלאיהם וגם־הרוחות הרעות יצאו׃
\par 13 ואנשים מן־היהודים נבוני לחש וסבבים בארץ הואילו להזכיר את־שם ישוע האדון על־אחוזי הרוחות הרעות לאמר משביע אני אתכם בישוע אשר פולוס קרא בשמו׃
\par 14 והעשים הדבר הזה שבעת בני סקוה היהודי מגדולי הכהנים׃
\par 15 ויען הרוח ויאמר את־ישוע אני מכיר ואת־פולוס אני ידע ואתם מי אתם׃
\par 16 ויתנפל עליהם בעל הרוח הרעה ויגבר עליהם ויכבשם וינוסו מן־הבית ההוא עירמים ופצועים׃
\par 17 ויודע הדבר לכל־היהודים והיונים ישבי אפסוס ויפל פחד על־כלם ויגדל שם האדון ישוע׃
\par 18 ורבים מן־המאמינים באו ויתודו ויודיעו את־אשר עשו׃
\par 19 ורבים אשר עשקו בהבלי כשפים הביאו את־ספריהם וישרפום באש לעיני כל ויחשבו את־מחירם והנה הוא חמש רבו דינרים׃
\par 20 ודבר יהוה גבר מאד וילך הלך וחזק׃
\par 21 ויהי ככלות הדברים האלה ויועץ פולוס ברוחו לעבר בתוך מקדוניא ואכיא ללכת ירושלים ויאמר אחרי היותי שמה ראה אראה גם את־רומי׃
\par 22 וישלח שנים מן־המשרתים אתו אל־מקדוניא את־טימותיוס ואת ארסטוס והוא עשה עוד ימים באסיא׃
\par 23 ותהי בעת ההיא מהומה גדולה על־אדות דרך יהוה׃
\par 24 כי־צורף כסף אחד דמטריוס שמו עשה היכלי כסף של־ארטמיס המציא לחרשים שכר הרבה׃
\par 25 ויקהל אתם ואת־יתר העסקים במלאכה ההיא ויאמר אנשים אתם ידעים כי מן־המלאכה הזאת עשינו חיל׃
\par 26 ואתם ראים ושמעים אשר לא באפסוס לבדה כי־גם כמעט באסיא כלה זה פולוס פתה והדיח המון עם־רב לאמר לא־אלהים אלה הנעשים בידים׃
\par 27 ועתה עוד מעט וחלקנו זה יהיה לבוז וגם־היכל ארטמיס המלכת הגדולה יחשב לאין ותכלה תפארתה אשר כל־אסיא וכל־ישבי תבל מכבדים אותה׃
\par 28 ויהי כשמעם את־דבריו וימלאו חמה ויצעקו ויאמרו גדולה ארטמיס של האפסים׃
\par 29 ותמלא כל־העיר מבוכה ויסערו כלם יחדו אל־התאטרון ויחטפו אתם את־גיוס ואת־ארסטרכוס והם מקדונים וחברים לפולוס במסעיו׃
\par 30 ויאל פולוס לבוא אל־תוך העם ולא־הניחו לו התלמידים׃
\par 31 וגם־מקצת ראשי אסיא אשר היו אהביו שלחו אליו ויזהירו אתו אשר לא־ימלאהו לבו לבוא אל־התאטרון׃
\par 32 ויצעקו־שם אלה בכה ואלה בכה כי מבוכה גדולה היתה בקהל ורבם לא ידעו על־מה־זה נאספו׃
\par 33 וימשכו מתוך ההמון את־אלכסנדרוס והיהודים דחו אתו עד־צאתו וינף אלכסנדרוס את־ידו ויבקש להצטדק לפני העם׃
\par 34 והמה כהכירם כי־הוא יהודי נשאו כלם קולם ויצעקו כשתי שעות לאמר גדולה ארטמיס של־האפסים׃
\par 35 ויהס סופר העיר את־העם ויאמר אנשי אפסוס מי האיש אשר לא ידע כי העיר אפסוס סכנת להיכל של־ארטמיס המלכת הגדולה ולצלמה היורד מן־השמים׃
\par 36 ויען אשר אין לכחש בדברים האלה נאה לכם להיות שקטים ולא עשים דבר נמהר׃
\par 37 כי הבאתם את־האנשים האלה אשר לא גזלי־קדשים הם אף־לא מגדפי מלכתכם׃
\par 38 לכן אם־לדמטריוס ולחרשים אשר אתו דבר־ריב עם־איש הנה ימי בית־דין לנו ושרי מדינה ויביאו אליהם את־ריבם׃
\par 39 ואם־תבקשו דבר אחר שפוט ישפט בעדה הנקהלה כדת׃
\par 40 ועוד כי באים אנחנו לידי סכנה להיות נדנים על־המרד בגלל מעשה היום הזה ודבר אין לנו לתת דין וחשבון על־המהומה הזאת׃
\par 41 ויהי כאשר כלה לדבר כדברים האלה וישלח את־הקהל׃

\chapter{20}

\par 1 ואחרי אשר שקטה המהומה קרא פולוס לתלמידים ויברכם ויצא ללכת למקדוניא׃
\par 2 ויעבר במדינות ההן ויזהר אתם בדברים רבים ויבא אל־ארץ יון׃
\par 3 וישב שם שלשה חדשים ויהי באמרו ללכת אל־סוריא ויארבו־לו היהודים ויועץ לשוב דרך מקדוניא׃
\par 4 וילכו אתו עד לאסיא סופטרוס (בן־פורוס) הברואי ומן־התסלוניקים ארסטרכוס וסקונדוס וגיוס הדרבי וטימותיוס ומן־אסיא טוכיקוס וטרופימוס׃
\par 5 והם הלכו לפנינו ויוחילו לנו בטרואס׃
\par 6 ואנחנו יצאנו מן־פילפי אחרי ימי חג־המצות ומקץ חמשה ימים באנו באניה אליהם אל־טרואס ונשב שם שבעת ימים׃
\par 7 ויהי באחד בשבת כאשר נאספו התלמידים לבצע הלחם וידבר אתם פולוס כי־אמר ללכת משם למחרת היום ויארך הדבר עד־חצות הלילה׃
\par 8 ונרות רבים דלקים בעליה אשר נאספנו שם׃
\par 9 ובחור אחד אבטוכוס שמו ישב בחלון וירדם בהאריך פולוס את־אמרתו ותגבר עליו שנתו ויפל מהמדור השלישי למטה וישאהו והוא מת׃
\par 10 וירד פולוס ויגהר עליו ויחבקהו ויאמר אל־תבהלו כי נשמתו בו׃
\par 11 ואחר עלה ויבצע הלחם ויטעם וירב לשיח אתם עד־אור הבקר ויצא ללכת לדרכו׃
\par 12 והם הביאו את־הנער חי וינחמו עד־מאד׃
\par 13 ואנחנו קדמנו לרדת באניה ונעבר אסוסה לקחת־שם אתנו את־פולוס כי־כן צוה והוא אמר ללכת שמה ברגליו׃
\par 14 ויפגש אתנו באסוס ונקח אתו ונבא אל־מיטוליני׃
\par 15 ומשם יצאנו באניה ונפגע ממחרת אל־מול כיוס וביום השלישי עברנו אל סמוס ונלן בטרוגוליון ולמחרתו באנו אל־מיליטוס׃
\par 16 כי־פולוס אמר לעבר מעל־פני אפסוס לבלתי הצטרך להתמהמה באסיא כי אץ אולי יוכל לבוא לחג השבועות ירושלים׃
\par 17 וממיליטוס שלח אל־אפסוס ויקרא את־זקני הקהילה׃
\par 18 ויבאו אליו ויאמר להם אתם ידעתם את אשר הייתי עמכם בכל־עת למן־היום הראשון אשר דרכה רגלי באסיא׃
\par 19 אשר עבדתי את־האדון בענוה ובדמעות הרבה ובמסות המצאות אתי בנכלי היהודים׃
\par 20 ולא־כחדתי מכם כל־דבר תועלת והגדתיו לכם ולמדתי אתכם ברבים ובכל־בית ובית׃
\par 21 ואזהר היהודים והיונים על־התשובה לאלהים ועל האמונה באדנינו ישוע המשיח׃
\par 22 ועתה הנני הלך ירושלים ואני אסיר הרוח ולא אדע מה־יקרני שם׃
\par 23 אפס כי־רוח הקדש מעיד בכל־עיר ועיר לאמר כי־מוסרות וצרות נכונו לי׃
\par 24 ואנכי לא אחוש לאחת מהנה וגם־נפשי לא יקרה בעיני מכלות בשמחה את־מרוצתי ואת־השרות אשר קבלתי מאת האדון ישוע להעיד על־בשורת חסד אלהים׃
\par 25 ועתה הנה אנכי ידע כי אתם כלכם אשר התהלכתי בקרבכם הלוך והשמע את־מלכות יהוה כי לא־תוסיפו עוד ראות פני׃
\par 26 על־כן מעיד אני בכם היום הזה כי־נקי אנכי מדמי כלכם׃
\par 27 כי לא כחדתי מהגיד לכם את־עצת האלהים כלה׃
\par 28 לכן שמרו את־נפשותיכם ואת־כל־העדר אשר בו הקים אתכם רוח הקדש לפקידים לרעות את־עדת האדון אשר קנה־לו בדמו שלו׃
\par 29 כי ידע אני אשר אחרי צאתי יבואו בתוככם זאבים עזים אשר לא־יחוסו על־העדר׃
\par 30 וגם־מקרבכם יקומו אנשים דברי תהפכות להטות אחריהם את־התלמידים׃
\par 31 על־כן שקדו וזכרו כי שלש שנים יומם ולילה לא חדלתי לדבר על־לב כל־אחד מכם בדמעה׃
\par 32 ועתה אחי אעזבכם לאלהים ולדבר חסדו אשר־לו העז לבנות אתכם ולתת לכם נחלה בקרב כל־המקדשים׃
\par 33 לא חמדתי כסף איש או זהבו או לבושו׃
\par 34 ואתם ידעתם כי־ידי אלה עשו בעד צרכי ובעד צרכי ההלכים אתי׃
\par 35 ובכל הראיתי אתכם כי כן עלינו לעמל לתמך בעמל ידינו את־החלשים ולזכר את־דברי האדון ישוע כי־הוא אמר טוב אשר־תתן משתקח׃
\par 36 ואחרי דברו את־הדברים האלה כרע על־ברכיו ויתפלל עם־כלם׃
\par 37 ויבכו כלם בכי גדול ויפלו על־צוארי פולוס וינשקו לו׃
\par 38 וביותר התעצבו על־הדבר אשר דבר כי לא־יוסיפו עוד לראות פניו וילוהו אל־האניה׃

\chapter{21}

\par 1 ויהי כאשר נפרדנו מהם ונרד באניה ונבוא דרך ישרה אל־קוס וממחרת אל־רודוס ומשם אל־פטרה׃
\par 2 שם מצאנו אניה עברת אל־פינוקיא ונרד־בה ונעבר׃
\par 3 ונרא את־פני קיפרוס והיא משמאלנו ונעבר מעליה אל־סוריא ונגיע אל־צור כי־שמה יוציאו את־משא האניה׃
\par 4 ונמצא את־התלמידים ונשב שם שבעת ימים והם אמרו אל־פולוס על־פי הרוח לבלתי עלות ירושלים׃
\par 5 ויהי במלאת לנו הימים ונצא ללכת לדרכנו והם כלם מלוים אתנו עם־נשיהם ועם־טפם עד־מחוץ לעיר ונכרע על־ברכינו על־חוף הים ונתפלל׃
\par 6 ונברך איש את־רעהו ונרד באניה והמה שבו איש לביתו׃
\par 7 ואנחנו כלינו את־דרך הים ונרד מצור אל־עכו ונשאל לשלום האחים ונשב אתם יום אחד׃
\par 8 וממחרת נסענו (פולוס ואשר אתו) ונבא אל־קיסריה ונלך אל־בית פילפוס המבשר אשר הוא אחד מן־השבעה ונשב עמו׃
\par 9 ולו ארבע בנות בתולות מתנבאות׃
\par 10 ויהי בהיותנו שם ימים רבים וירד נביא אחד מיהודה ושמו אגבוס׃
\par 11 ויבא אצלנו ויקח את־אזור פולוס ויאסר־בו את־ידיו ואת־רגליו ויאמר כה אמר רוח הקדש ככה יאסרו היהודים בירושלים את־האיש אשר־לו האזור הזה ויסגירהו בידי הגוים׃
\par 12 ויהי כאשר שמענו את־הדבר הזה ונבקש ממנו אנחנו ואנשי המקום אשר לא־יעלה ירושלים׃
\par 13 ויען פולוס ויאמר מה־לכם כי תבכו ותמסו את־לבבי ואני הנני־נכון להאסר וגם־למות בירושלים בעבור שם ישוע האדון׃
\par 14 ולא־אבה שמע ונרף ממנו ונאמר רצון יהוה יעשה׃
\par 15 ואחרי הימים ההם נשאנו את־כלינו ונעל ירושלים׃
\par 16 וילכו אתנו גם־תלמידים מקיסריה ויביאו אתנו ללון בבית־איש קיפרוסי ושמו מנסון והוא תלמיד מימים רבים׃
\par 17 ויהי כבאנו ירושלים ויקבלו אתנו האחים בשמחה׃
\par 18 וממחרת היום נכנס פולוס עמנו אל־יעקב ויבאו שמה כל־הזקנים׃
\par 19 וישאל להם לשלום ויספר אחת לאחת את אשר עשה האלהים לגוים בשרותו׃
\par 20 וישמעו ויהללו את־האלהים ויאמרו אליו הנך ראה אחינו כמה רבוא יהודים באו להאמין וכלם מקנאים לתורה׃
\par 21 והם שמעו עליך לאמר תלמד את־כל־היהודים אשר בקרב הגוים לסור מאחרי משה באמרך שאינם חיבים למול את־בניהם ולא ללכת בחקות התורה׃
\par 22 ועתה מה־לעשות הנה יאסף הקהל כי ישמעו כי־באת׃
\par 23 לכן אשר נאמר אליך אתו עשה׃
\par 24 הנה ארבעה אנשים אתנו אשר נזירות עליהם ואתה קח אתם והטהר אתם והוצא עליהם את־הוצאת התגלחת וידעו כלם כי־שמע שוא שמעו עליך וגם־אתה הולך בחקות התורה׃
\par 25 ועל־דבר המאמינים מן־הגוים כתבנו וגזרנו אשר לא ישמרו דבר מן־הדברים ההם רק אשר ישמרו מזבחי אלילים ומן־הדם ומבשר הנחנק ומן־הזנות׃
\par 26 ויקח פולוס את־האנשים ויטהר אתם וממחרת בא אל־המקדש ויגד כי־מלאו ימי טהרתם עד כי־הקרב קרבן כל־אחד מהם׃
\par 27 ויהי כמלאת שבעת הימים והיהודים אשר מאסיא ראו אתו במקדש ויעוררו את־כל־ההמון וישלחו ידם בו׃
\par 28 ויזעקו לאמר אנשי ישראל עזרו זה הוא האיש אשר באזני כל־אדם ובכל־הארץ ידבר סרה על־העם הזה ועל התורה ועל המקום הזה וגם־הביא אל־המקדש אנשים יונים ויחלל את־המקום הקדוש הזה׃
\par 29 כי היו ראים את־טרופימוס האפסי בעיר אתו וסבורים שפולוס הביא אתו אל־המקדש׃
\par 30 ותהם כל־העיר וירץ העם ויקהלו ויאחזו את־פולוס ויסחבהו אל־מחוץ למקדש וכרגע סגרו הדלתות׃
\par 31 והמה מבקשים להמיתו והשמועה באה אל־שר האלף של־הגדוד כי ירושלים נבוכה כלה׃
\par 32 וימהר ויקח אתו אנשי צבא ושרי מאות וירץ אליהם ויהי כראותם את־שר האלף ואת־אנשי הצבא ויחדלו להכות את־פולוס׃
\par 33 ויגש שר־האלף ויחזק־בו ויצו לאסרו בנחשתים וישאל מי זה ומה מעשהו׃
\par 34 ויען העם ויאמרו אלה בכה ואלה בכה ולא יכל לדעת דבר ברור מרב השאון ויצו להוליכו אל־המצד׃
\par 35 ויהי כבואו עד־המעלות וישאהו אנשי הצבא מפני חמת העם׃
\par 36 כי־עם רב הלך אחריו והם צעקים ואמרים השמד אתו׃
\par 37 וכאשר הקריב פולוס להאסף אל־המצד ויאמר אל־שר האלף התניח לי לדבר אליך דבר ויאמר התשמע יונית׃
\par 38 הלא המצרי אתה אשר לפני הימים האלה העיר מרד והוציא המדברה ארבעת אלפים אנשי דמים׃
\par 39 ויאמר פולוס איש יהודי אנכי מטרסוס אזרח בעיר בעלת שם אשר בקיליקיא ואשאלה מאתך הניחה לי ואדבר אל־העם׃
\par 40 וינח לו ויעמד פולוס על־המעלות וינף ידו אל־העם ותהי דממה רבה וידבר בלשון עברית ויאמר׃

\chapter{22}

\par 1 אחי ואבותי שמעו־נא ואדברה ואצטדק לפניכם׃
\par 2 ויהי כשמעם כי הוא מדבר אליהם בלשון עברית ויוסיפו עוד לחשות׃
\par 3 ויאמר איש־יהודי אנכי טרסוס אשר בקיליקיא מולדתי ובעיר הזאת גדלתי לרגלי גמליאל ולמדתי תורתנו לכל־דקדוקיה ואהי מקנא לאלהים כמוכם כלכם היום׃
\par 4 וארדף את־אחזי הדרך ההיא עד־מות ואהי אסר ומסגיר לכלא אנשים ונשים׃
\par 5 כאשר גם־יעיד עלי הכהן הגדול וכל־בית הזקנים אשר מהם קבלתי מכתבים ואלך אל־האחים לדמשק לאסר אף־את־הנמצאים שמה ולהביאם ירושלים למען יוסרו׃
\par 6 ויהי כעת צהרים ואנכי הלך וקרב לדמשק והנה אור גדול מן־השמים נגה עלי מסביב׃
\par 7 ואפל ארצה ואשמע קול מדבר אלי לאמר שאול שאול למה תרדפני׃
\par 8 ואען ואמר מי אתה אדני ויאמר אלי אני ישוע הנצרי אשר אתה רודף׃
\par 9 והאנשים אשר אתי ראו את־האור וייראו ואת־קול המדבר אלי לא שמעו׃
\par 10 ואמר מה־אעשה אדני ויאמר אלי האדון קום לך אל־דמשק ושם יגד לך את־כל אשר צוית לעשות׃
\par 11 ואני לא־יכלתי לראות מפני זהר האור ההוא ויחזיקו האנשים אשר אתי בידי ויוליכוני ואבא לדמשק׃
\par 12 ושם איש ירא אלהים כפי התורה ושמו חנניה אשר קנה לו שם טוב בקרב כל־היהודים הישבים שם׃
\par 13 ויבא אלי ויגש ויאמר אלי שאול אחי פקח עיניך ובשעה ההיא נפקחו עיני ואראהו׃
\par 14 ויאמר אלהי אבותינו בחר בך לדעת את־רצונו ולראות את־הצדיק ולשמע קול מפיהו׃
\par 15 כי תהיה־לו לעד על־הדברים אשר ראית ושמעת נגד כל־בני אדם׃
\par 16 ועתה למה תתמהמה קום והטבל והתרחץ מחטאתיך בקראך בשם האדון׃
\par 17 ויהי בשובי אל־ירושלים ואתפלל במקדש ותהי עלי יד־יהוה׃
\par 18 וארא אותו מדבר אלי חושה צא במהרה מירושלים כי לא־יקבלו את־עדותך עלי׃
\par 19 ואמר אדני הלא הם יודעים את אשר־השלכתי אל־הכלא והלקיתי בבתי כנסיות את המאמינים בך׃
\par 20 ובהשפך דם־אסטפנוס עדך אף־אני עמדתי שם ואני חפץ בהרגתו ושומר את־בגדי הרגיו׃
\par 21 ויאמר אלי לך כי אני אל הגוים עד־למרחוק אשלח׃
\par 22 וישמעו אליו עד־הדבר הזה וישאו את־קולם ויאמרו השמד איש כזה מעל האדמה כי לא ראוי לו שיחיה׃
\par 23 ויהי בהיותם צעקים ומשליכים את־בגדיהם מעליהם וזרקים עפר השמימה׃
\par 24 ויצו שר האלף להוליכו אל־המצד ויאמר להלקות אתו ולבדק למען ידע מדוע עליו הצעקה הזאת׃
\par 25 ויהי כאשר אסרו אתו להכותו ברצועות ויאמר אל־שר המאה העמד עליו האף רשיון לכם להכות איש רומי בלא־דין ובלא משפט׃
\par 26 וישמע שר המאה את־הדבר הזה וילך ויגד לשר האלף לאמר ראה מה־תעשה כי האיש הזה רומי הוא׃
\par 27 ויבא שר־האלף ויאמר הגד־לי הרומי אתה ויאמר רומי׃
\par 28 ויען שר האלף אני בכסף רב קניתי לי משפט האזרחות הזאת ויאמר פולוס ואני ילדתי בה׃
\par 29 אז הרפו ממנו האנשים אשר באו לבדקו ושר האלף ירא מאד כי־אסר אותו והוא רומי׃
\par 30 וממחרת בקש לדעת ברור על־מה היהודים מחיבים אותו ויתר מוסרותיו ויצו להביא את־ראשי הכהנים ואת כל־הסנהדרין ויורד את־פולוס ויעמידהו לפניהם׃

\chapter{23}

\par 1 ויבט פולוס בסנהדרין ויאמר אנשים אחים בתמת לבבי התהלכתי לפני אלהים עד היום הזה׃
\par 2 ויצו חנניה הכהן הגדול את־העמדים עליו להכותו על־פיו׃
\par 3 ויאמר אליו פולוס עתיד אלהים להכותך הקיר המסיד האמנם ישב אתה לדין אתי כתורה ואתה מצוה להכותי שלא כתורה׃
\par 4 ויאמרו העמדים שם את־הכהן הגדול לאלהים תחרף׃
\par 5 ויאמר פולוס אחי לא ידעתי אשר הוא הכהן הגדול כי כתוב נשיא בעמך לא תאר׃
\par 6 ופולוס ידע כי מקצתם צדוקים ומקצתם פרושים ויקרא באזני סנהדרין לאמר אנשים אחים פרוש בן־פרוש אנכי ועל־תקות המתים ותחיתם אני נדון׃
\par 7 ובדברו הדבר הזה היה ריב בין הצדוקים ובין הפרושים ויחלק ההמון׃
\par 8 כי הצדוקים אמרים אין תחיה ואין מלאך ורוח והפרושים מודים בשניהם׃
\par 9 ותהי המלה גדולה ויקומו הסופרים אשר מכת הפרושים ויתוכחו־לאמר לא־מצאנו דבר רע באיש הזה ואם־רוח דבר אליו או מלאך (אל־נלחמה באלהים)׃
\par 10 והריב הולך וחזק ושר־האלף ירא פן־ישסעו את־פולוס ויצו את־אנשי הצבא לרדת ולחטף אתו מתוכם ולהביאו אל־המצד׃
\par 11 והאדון נצב עליו בלילה ההוא ויאמר חזק פולוס כי כאשר העידות לי בירושלים כן העד תעיד ברומי׃
\par 12 ויהי לפנות הבקר ויתחברו היהודים ויאסרו אסר על־נפשם אם יאכלו ואם ישתו עד אם־יהרגו את־פולוס׃
\par 13 והבאים באלה הזאת היו יותר מארבעים איש׃
\par 14 ויגשו אל־ראשי הכהנים ואל הזקנים לאמר אסר אסרנו על־נפשנו לבלתי טעם מאומה עד אם־הרגנו את־פולוס׃
\par 15 ועתה הודיעו־נא אתם וסנהדרין את־שר האלף ויורידהו מחר אליכם כאלו תחפצו לחקר עליו היטב ואנחנו נכונים להמיתו בטרם יקרב אליכם׃
\par 16 וישמע בן־אחות פולוס את־ארבם וילך ויבא אל־המצד ויגד לפולוס׃
\par 17 ויקרא פולוס לאחד משרי המאות ויאמר אליו קח את־הבחור הזה אל־שר האלף כי־דבר לו להודיעו׃
\par 18 ויביאהו אל־שר האלף ויאמר פולוס האסיר קראני אליו ויבקש ממני להביא אליך את־הבחור הזה כי־דבר לו להגיד לך׃
\par 19 ויאחז שר האלף בידו ויסר עמו לבדו ויאמר אליו מה הדבר אשר תודיעני׃
\par 20 ויאמר כי־נועצו היהודים יחדו לבקש ממך להוריד את־פולוס מחר לפני סנהדרין כאלו חפצים לדעת היטב את־ענינו׃
\par 21 ואתה אל־תשמע להם כי ארבים לו מהם יותר מארבעים איש אשר אסרו אסר על־נפשם לבלתי אכל ושתות עד אם־המיתהו והמה עתה עמדים ומחכים לדברך׃
\par 22 וישלח שר־האלף את־הבחור ויצו עליו אשר לא יגיד לאיש כי גלה־לו את־הדבר הזה׃
\par 23 ויקרא לשני שרי מאות ויאמר החלצו מאתכם אנשי־צבא מאתים ללכת לקיסריה ופרשים שבעים ומשכי קשת מאתים סוף־השעה השלישית בלילה׃
\par 24 ובהמות יכינו להרכיב את־פולוס למען הביאו שלם אל־פיליכס ההגמון׃
\par 25 ויכתב אגרת ובה כדברים האלה׃
\par 26 קלודיוס לוסיאס לפיליכס ההגמון האדיר שלום׃
\par 27 את־האיש הזה תפשו היהודים ויבקשו המיתו ואבא עם־אנשי הצבא ואפלטהו מתוכם בשמעי כי־רומי הוא׃
\par 28 ובאשר חפצתי לדעת על־מה שטנו אתו הורדתיו אל־סנהדרין שלהם׃
\par 29 ואדע כי־שטנו אתו על־דברי שאלות דתם ולא על־דבר אשר יהיה ענשו עליו מיתה או מוסרות׃
\par 30 ועתה הנה הגד־לי שהיהודים מתנכלים באיש הזה ואשלחהו אליך מיד וגם את־שטניו צויתי לבוא ולהגיש שטנתם לפניך ואתה שלום׃
\par 31 ויקחו אנשי הצבא את־פולוס כאשר צוו ויביאהו לילה אל־אנטפטריס׃
\par 32 וממחרת הניחו את־הפרשים ללכת אתו וישובו למצד׃
\par 33 ואלה באו אל־קיסריה ויתנו את־האגרת בידי ההגמון ויעמידו לפניו גם את־פולוס׃
\par 34 ויהי כקרא ההגמון את־האגרת וישאל לדעת מאי־זה מדינה הוא ויהי כשמעו כי־הוא מקיליקיא ויאמר׃
\par 35 אשמע את־דבריך בבוא גם־שטניך הנה ויצו לשמרו בבית המשפט אשר להורדוס׃

\chapter{24}

\par 1 ויהי אחרי חמשת ימים וירד חנניה הכהן הגדול ואתו הזקנים ואיש דברים אחד טרטלוס שמו ויודיעו את־ההגמון את־דבר ריבם עם־פולוס׃
\par 2 ויהי כאשר קראו־לו ויחל טרטלוס לחיב אתו ויאמר׃
\par 3 על־ידך פיליכס האדיר ישבנו בשלום רב ותקנות רבות נעשו לעם הזה בהשגחתך על־אלה אנחנו מודים לך בכל־פנים ובכל־מקום׃
\par 4 ולא אוגיעך הרבה על־כן יהיו דברינו מעטים ואתחנן אליך שתשמענו כחמלתך׃
\par 5 כי מצאנו את־האיש הזה כקטב ומגרה מדינים בין כל־היהודים על־פני תבל והוא ראש כת הנצרים׃
\par 6 והוא גם־נסה לחלל את־המקדש ונתפש אותו (ונחפץ לשפטו על־פי תורתנו׃
\par 7 ויבא עלינו לוסיאס שר־האלף ברב־כח ויחטפהו מידינו׃
\par 8 ויצו את־שטניו אשר יבאו לפניך) ואתה כי־תחקר אתו תוכל לדעת מפיהו את כל־הדברים האלה אשר עליהם אנחנו מחיבים אתו׃
\par 9 וימלאו היהודים את־דבריו לאמר כי־כן הוא׃
\par 10 וירמז ההגמון לפולוס לדבר ויען ויאמר יען אשר ידעתי כי זה כמה שנים שופט אתה לעם הזה הנני מצטדק על־עניני ולבי בטוח׃
\par 11 אתה תוכל לדעת אשר לא עברו יותר משנים עשר יום מעת עלותי ירושלים להשתחות׃
\par 12 ולא במקדש מצאוני מתוכח עם־איש או־מעורר מהומה בעם ולא בבתי כנסיות ולא בעיר׃
\par 13 גם אין להם ראיה למה־שמחיבים אתי׃
\par 14 אבל את־זאת מודה אני לפניך כי בדרך ההיא אשר יקראוה בשם כת בה אני עבד את־אלהי אבותינו בהאמיני בכל־הכתוב בתורה ובנביאים׃
\par 15 ואקוה לאלהים כי עתידה להיות תחית המתים לצדיקים ולרשעים אשר גם־הם יחכו־לה׃
\par 16 לכן אני עמל להיות תמים־לב עם אלהים ואדם תמיד׃
\par 17 ומקץ שנים רבות באתי להביא נדבות לעמי ולהקריב קרבנות׃
\par 18 ובאלה מצאוני אנשים יהודים מאסיא אחרי הטהרי במקדש לא בהמון־עם ולא במהומה׃
\par 19 אשר עליהם היה לעמד־פה לפניך ולענות בי אם־יש להם דבר ריב עלי׃
\par 20 או אלה בעצמם יגידו־נא מה־מצאו בי עול בעמדי לפני סנהדרין׃
\par 21 בלתי אם־הדבר האחד הזה אשר קראתי בעמדי בתוכם כי על־תחית המתים אני נדון היום לפניכם׃
\par 22 ויהי כשמע פיליכס את־הדברים האלה ויעבר את־דינם לעת אחרת כי עניני הדרך הזאת נודעו לו היטב ויאמר ברדת אלי לוסיאס שר האלף אשפט משפטכם׃
\par 23 ויצו את־שר המאה לשום את־פולוס במשמר ולתת־לו רוחה ולבלתי מנע איש ממידעיו משרת אותו ומבוא אליו׃
\par 24 ואחרי ימים אחדים בא פיליכס הוא ודרוסלה אשתו והיא יהודית וישלח לקרא לפולוס וישמע אליו על־דבר האמונה במשיח׃
\par 25 ויהי כדברו על־הצדק ועל־הפרישות ועל־הדין העתיד לבוא ויחרד פיליכס ויען ויאמר לך־נא עתה ולכשאפנה אשוב לקרא־לך׃
\par 26 והוא מקוה לפולוס כי יתן־לו שחד למען יתירהו ובעבור זה קרא לו פעמים הרבה וידבר עמו׃
\par 27 ויהי מקץ שנתים ימים ויקם פרקיוס פסטוס תחת פיליכס ופיליכס חפץ להראות חסד אל־היהודים ולא התיר את־פולוס מבית האסורים׃

\chapter{25}

\par 1 ויבא פסטוס אל־המדינה ויעל אחרי שלשת ימים מקיסרין לירושלים׃
\par 2 והכהן הגדול וראשי היהודים הודיעהו את־ריבם עם־פולוס׃
\par 3 ויפצרו־בו וישאלו ממנו לעשות חסד עמהם להביאו ירושלים והמה מתנכלים אתו להמיתו בדרך׃
\par 4 ויגד להם פסטוס כי־עצור פולוס קיסריה וגם־הוא ישוב שמה בקרוב׃
\par 5 ויאמר לכן ירדו אתי העצומים שבכם ואם־יש מאום באיש הזה יענו בו׃
\par 6 וישב בתוכם לא יותר מימים שמנה או עשרה וירד אל־קיסרין וממחרת ישב על־כסא המשפט ויצו להביא את־פולוס׃
\par 7 הוא בא והיהודים אשר ירדו מירושלים סבבהו ויאשימו את־פולוס אשמות רבות וקשות אשר לא־יכלו להביא ראיה עליהן׃
\par 8 והוא הצטדק לאמר לא־חטאתי במאומה לא לדת היהודים ולא למקדש ולא לקיסר׃
\par 9 ופסטוס בחפצו להראות חסד אל־היהודים ויען את־פולוס ויאמר התחפץ לעלות ירושלים להשפט על־אלה לפני שמה׃
\par 10 ויאמר פולוס לפני כסא משפטו של־קיסר אני עמד ושם אהיה נדון לא הרעתי ליהודים כאשר ידעת היטב גם־אתה׃
\par 11 אם־הרעתי ויש־בי דבר משפט־מות בל־אחשך נפשי ממות ואם־אין־בי דבר מכל אשר הם ענים בי איש לא יוכל להסגירני אל־ידם את־קיסר אני קורא לדיני׃
\par 12 ויועץ פסטוס עם־יועציו ויען אתו לאמר את־קיסר קראת אל־קיסר תלך׃
\par 13 ויהי מקץ ימים וירדו אגרפס המלך וברניקה אל־קיסריה לשאל לפסטוס לשלום׃
\par 14 ויהי כי־ארכו להם הימים שם ויספר פסטוס למלך את־ריב פולוס לאמר הנה איש אסור במקום הזה אשר פיליכס השאירו אחריו׃
\par 15 ובהיותי בירושלים דברו אלי ראשי הכהנים וזקני היהודים על־אדותיו ויבקשו ממני להרשיעו׃
\par 16 ואמר אליהם כי אין דרך הרומיים להסגיר איש בטרם יעמד הנטען בפני טעניו ונתן־לו מקום להצטדק מן־השטנה׃
\par 17 ולכן כאשר באו הנה חשתי ולא התמהמהתי כי ממחרת היום ישבתי על־כסא המשפט ואצוה להביא את־האיש׃
\par 18 ויעמדו שטניו ולא־הגידו עליו דבר רע ממה־שחשדתיו בו׃
\par 19 ורק היו להם דברי ריבת עליו בענין עבודת אלהיהם ועל־מת אחד ישוע שמו אשר אמר עליו פולוס כי הוא חי׃
\par 20 ויפלא ממני הדבר הזה למשפט ואמר החפץ אתה ללכת ירושלים ולהשפט שם על־אלה׃
\par 21 וישאל פולוס להניחו במשמר עד־צאת משפטו מלפני אגוסטוס ואצוה לשמרו עד־אשר אשלח אתו אל־קיסר׃
\par 22 ויאמר אגרפס אל־פסטוס גם־אני חפץ לשמע את־האיש ויאמר מחר תשמענו׃
\par 23 ויהי ממחרת כבוא אגרפס וברניקה בהוד גדול ויבאו אל־אלם המשמעת המה ושרי האלף ונגידי העיר ויצו פסטוס ויביאו את־פולוס׃
\par 24 ויאמר פסטוס אגרפס המלך וכל־האנשים אשר אתם פה אתנו הנכם ראים את־האיש אשר בעבורו פגעו־בי כל־המון היהודים גם־בירושלים וגם־פה ויזעקו שלא ראוי לו שיחיה עוד׃
\par 25 ואני כאשר הכרתי בו שלא־עשה דבר שיהיה עליו חיב מיתה וגם־הוא קרא את־אגוסטוס לדינו יעצתי לשלח אתו שמה׃
\par 26 אך אין־לי לכתב עליו דבר נכון לאדנינו ובעבור זאת הביאתיו לפניכם וביותר לפניך המלך אגרפס למען יחקר וידעתי מה אכתב׃
\par 27 כי לא־יתכן בעיני לשלוח אסיר ולא אודיע גם את־עלילת הדברים אשר־שמו לו׃

\chapter{26}

\par 1 ויאמר אגרפס אל־פולוס נתן־לך לדבר בעד נפשך אז יצטדק פולוס ויושט את־ידו ויאמר׃
\par 2 מאשר אני נפשי המלך אגרפס כי לפניך אצטדק היום על־כל אשר־טענים עלי היהודים׃
\par 3 כי אתה ידע היטב כל־המנהגים והשאלות אשר בין היהודים ועל־כן אשאלה מאתך לשמע אתי כארך רוחך׃
\par 4 הנה דרכי מנעורי אשר התהלכתי־בה מאז בתוך עמי ובירושלים ידעים אותה כל־היהודים׃
\par 5 כי מימים ראשונים ידעוני אם־ירצו להעיד כי כפרוש התנהגתי על־פי הכת המקפדת ביותר בעבודתנו׃
\par 6 ועתה אני עמד להשפט על־תקות ההבטחה אשר הבטיחה האלהים את־אבותינו׃
\par 7 ואשר שנים עשר שבטינו מיחלים להגיע לה בעבדם את־יהוה תמיד יומם ולילה על־דבר התקוה הזאת המלך אגרפס היהודים מבקשים לחיבני׃
\par 8 מדוע יפלא בעיניכם כי האלהים יחיה מתים׃
\par 9 הן לפנים אני חשבתי לדבר הגון לצרר את־שם ישוע הנצרי עד־מאד׃
\par 10 כאשר עשיתי בירושלים וגם־קדושים רבים אני הסגרתי לבתי כלאים ברשות אשר קבלתי מאת ראשי הכהנים ועם הורגיהם רציתי׃
\par 11 ובכל־בתי כנסיות יסרתי אתם פעמים רבות ואנסתים לגדף ואתהוללה בם עד מאד וארדפם עד־לערים אשר חוצה לארץ׃
\par 12 ויהי בלכתי על־הדבר הזה לדמשק ברשות ראשי הכהנים ובמצותם׃
\par 13 וארא אדני המלך לעת צהרים בדרך והנה אור צח מזהר השמש אשר משמים נגה מסביב עלי ועל ההלכים אתי׃
\par 14 ונפל כלנו ארצה ואשמע קול מדבר אלי בלשון עברית לאמר שאול שאול למה תרדפני קשה לך לבעט בדרבנות׃
\par 15 ואמר מי אתה אדני ויאמר אנכי ישוע אשר אתה רדף׃
\par 16 אבל קום ועמד על־רגליך כי בעבור זאת נראיתי אליך בעבור אבחר בך למשרת ולעד הדברים אשר ראית ואשר ארא׃
\par 17 בהצילי אותך מן־העם ומן־הגוים אשר אשלחך עתה אליהם׃
\par 18 לפקח את־עיניהם למען ישובו מחשך לאור ומיד השטן אל־האלהים והאמינו ונסלח לחטאתם והיתה להם הנחלה בתוך המקדשים׃
\par 19 על־כן המלך אגרפס לא המריתי את־המראה אשר ראיתי מן־השמים׃
\par 20 כי אם־קראתי ראשונה לישבי דמשק וירושלים ובכל־ארץ יהודה וגם לגוים לאמר הנחמו ושובו אל־האלהים ועשו מעשים ראוים לתשובה׃
\par 21 ובגלל הדבר הזה תפשו אתי היהודים במקדש ויבקשו להמיתני׃
\par 22 והאלהים היה בעזרי ועד־היום הזה עמד אני ומעיד לפני קטן וגדול ואינני מדבר דבר זולתי הדברים אשר הגידו הנביאים ומשה כי־עתידים המה לבא׃
\par 23 שעתיד המשיח להענות ולקום ראשון מן־המתים להפיץ אור בעם ובגוים׃
\par 24 ויהי הוא מצטדק בזאת ויקרא פסטוס בקול גדול לאמר הנך משתגע פולוס רב הלמוד הביאך לידי שגעון׃
\par 25 ויאמר פולוס אינני משגע פסטוס האדיר כי אם־דברי אמת וטעם אביע׃
\par 26 כי המלך יודע את־אלה ועל־זאת בבטחון אני מדבר אליו כי אחשב שלא־נעלם ממנו דבר מן־הדברים האלה כי לא־בקרן זוית נעשתה זאת׃
\par 27 המלך אגרפס המאמין אתה בנביאים ידעתי כי מאמין אתה׃
\par 28 ויאמר אגרפס אל־פולוס עוד מעט ופתיתני להיות נצרי׃
\par 29 ויאמר אבקשה מאלהים אשר בקרוב או ברחוק לא אתה כי־גם לבדך כי־גם כל־השמעים אותי יהיו כמוני זולתי המוסרות האלה׃
\par 30 ויהי בדברו הדבר הזה ויקם המלך וההגמון וברניקה והישבים אתם׃
\par 31 ויבאו החדרה וידברו איש אל־רעהו לאמר האיש הזה לא־עשה דבר אשר יהיה עליו חיב מיתה או מוסרות׃
\par 32 ויאמר אגרפס אל־פסטוס האיש הזה יוכל לצאת חפשי לולא קרא את־קיסר לדינו׃

\chapter{27}

\par 1 וכאשר נגמר דיננו לעבר באניה אל־איטליא מסרו את־פולוס ומקצת אסירים אחרים אל־שר המאה לגדוד אגוסטוס ושמו יוליוס׃
\par 2 ונרד באניה אדרמטית נכונה ללכת על־פני חוף אסיא ונעבר הימה ויהי אתנו ארסטרכוס מקדון מן־תסלוניקי׃
\par 3 וממחרת הגענו לצידון ויוליוס עשה חסד עם־פולוס וינח לו ללכת אל־מידעיו למען ישיבו נפשו׃
\par 4 ונלך משם ונעבר בסביבות קיפרוס כי הרוחות היו לנגדנו׃
\par 5 ונעבר את־הים אשר לפני קיליקיא ופמפוליא ונבא אל־מורא אשר בלוקיא׃
\par 6 וימצא־שם שר המאה אניה אלכסנדרית באה לאיטליא ויעבירנו אל־תוכה׃
\par 7 והאניה הלכה בכבדות ימים רבים ואחרי אשר יגענו ובאנו אל־מול קנידוס לא הניחנו הרוח לחתר אל־היבשה ונעבר מצד קריטי על־פני הר סלמוני׃
\par 8 ואחרי אשר עברנו בתלאות באנו למקום אחד קלי לימנס שמו וקרובה לו עיר ושמה לסיא׃
\par 9 ויהי מקץ ימים רבים הגיעה עת הסכנה לירדי הים כי גם־הצום כבר עבר ויזהר אתם פולוס׃
\par 10 ויאמר אליהם אנשים ראה אני כי הליכתנו תהיה אך־זדון ונזק גדול לא למשא ולאניה לבד כי אם־גם לנפשותינו׃
\par 11 ושר המאה שמע אל־רב החבל ואל־בעל האניה ואל־דברי פולוס לא שמע׃
\par 12 ובאשר החוף לא טוב לעמד־בו בימי הסתו יעצו הרבים לעבר משם כי אמרו אולי נוכל הגיע לפיניכס וישבנו שם בימי הסתו והוא חוף בקריטי פונה לפאת דרום מערבה ולפאת צפון מערבה׃
\par 13 ורוח נשבת לאט מן־הדרום והם חשבים שתצלח עצתם ויעלו העוגין ויעברו לעמת שפת אי קריטי׃
\par 14 וכמעט אחר כן ותפגע באי רוח נחשל אשר אוריקלידון יקרא לה׃
\par 15 ותטרף האניה ולא־יכלה לעמד נגד הרוח ונרף ידינו ממנה וננדף׃
\par 16 ותרץ האניה אל־עבר אי־קטן קלודה שמו וכמעט לא יכלנו לאחז העברה׃
\par 17 ואחרי משכם אותה אליהם הביאו לעזרתם כל־אשר השיגה ידם ויחבשו את־דפני האניה ומיראתם פן־יפלו אל־בין רכסי החול הורידו את הקלעים ונעבר הלאה׃
\par 18 ויהי הסער הולך וסער עלינו וממחרת הטילו את־המשא אל־הים׃
\par 19 וביום השלישי הטילו בידיהם את־כלי האניה אל־הים׃
\par 20 ויהי ימים רבים גם־השמש גם־הכוכבים לא נראו והסערה חזקה עלינו עד־מאד ותכרת ממנו כל־תקוה׃
\par 21 ופולוס עמד בתוכם אחרי האריכם בצום ויאמר אנשים לו שמעתם אלי ולא יצאתם מקריטי כי אז לא קרנו הנזק הזה במריכם׃
\par 22 ועתה אני אמר אליכם חזקו ואמצו כי לא־תאבד נפש מכם בלתי האניה לבדה׃
\par 23 כי־בלילה הזה נצב עלי מלאך האלהים אשר־לו אנכי ואשר אני עבד אתו׃
\par 24 ויאמר אל־תירא פולוס עוד עמוד תעמד לפני קיסר ועתה הנה נתן־לך האלהים את־כל־ההלכים אתך באניה׃
\par 25 על־כן אנשים חזקו ואמצו כי מאמין אני לאלהים כי־כן יהיה כאשר נאמר אלי׃
\par 26 אך השלך נשלך אל־אחד האיים׃
\par 27 ויהי כבוא ליל ארבעה עשר לטלטולנו בים אדריה כחצות הלילה ויחשבו המלחים כי־קרבה להם יבשת׃
\par 28 ויורידו את־האנך וימצאו עמק הים עשרים קומה ויעברו מעט ויורידו את־האנך שנית וימצאו קומות חמש עשרה׃
\par 29 וייראו פן־יפגעו בשני הסלעים וישליכו מעל־אחורי האניה ארבעה עוגינים אל־הים ויכספו לאור היום׃
\par 30 והמלחים בקשו לברח מן־האניה ויורידו את־העברה אל־הים באמרם כי יש את־נפשם לשלח עוגינים גם־מראש האניה׃
\par 31 ויאמר פולוס אל־שר המאה ואל־אנשי הצבא לאמר אם־הם לא־יעמדו עתנו באניה לא תוכלו אתם להנצל׃
\par 32 ויקצצו אנשי הצבא את־חבלי העברה ויתנוה לנפול׃
\par 33 והבקר טרם יאור ויבקש פולוס מכלם לטעם־לחם לאמר היום יום ארבעה עשר אשר חכיתם בצום ולא טעמתם לחם׃
\par 34 על־כן קרא אני אתכם לטעם לחם כי הוא לתשועתכם כי איש מכם לא־יפל משערת ראשו ארצה׃
\par 35 הוא דבר את־הדברים האלה והוא לקח את־הלחם ויודה לאלהים לפני כלם ויבצע ויחל לאכל׃
\par 36 ויאמץ לב כלם ויטעמו־אכל גם־המה׃
\par 37 ואנחנו כל־נפש אשר באניה מאתים ושבעים ושש׃
\par 38 ויאכלו לשבעה ויקלו מעל־האניה ויטילו את־הצדה אל־הים׃
\par 39 הבקר אור והם לא הכירו את־הארץ אבל ראו כמפרץ הים וחוף לו ויועצו לנהג אליו את־האניה אם־יוכלו׃
\par 40 ויגדעו את־העוגינים ויעזבום לים ויתירו גם־את־מיתרי המנהיג ויפרשו מפרש התרן אל־פני הרוח ויבקשו לבא אל־החוף׃
\par 41 ויפגעו במקום אשר הים משני עבריו ותדבק־בו האניה ותעמד ראשה לא ינוע ואחוריה נשברו משאון הגלים׃
\par 42 ותהי עצת אנשי הצבא להמית את־האסירים פן־ישחה איש מהם ונמלט׃
\par 43 ושר המאה חפץ להציל את־פולוס וינא את־עצתם ויאמר הידע לשחות ירד ויעבר ליבשה בראשנה והנשארים אלה על־קרשים ואלה על־שברי האניה׃
\par 44 ויהי־כן וימלטו כלם אל־היבשה׃

\chapter{28}

\par 1 וכאשר נמלטנו נודע לנו כי־שם האי מליטי׃
\par 2 והלעזים לא המעיטו חסדם עמנו כי־בערו אש ויאספו את־כלנו אליהם מפני הגשם היורד ומפני הקר׃
\par 3 ופולוס אסף לו ערמת קצים וישם על־המוקד ויצא אפעה מפני החם ויאחז בידו׃
\par 4 ויראו הלעזים את־השרץ תלוי על־ידו ויאמרו איש אל־רעהו אכן רצח האיש הזה הנמלט מן־הים ורוח נקם לא־הניח לו לחיות׃
\par 5 וינער השרץ מעל ידו אל־תוך האש ולא־הרע לו׃
\par 6 והם הוחילו לו אשר יצבה גופו או־יפל מת פתאם ויחילו עד־בוש והנה לא־קרהו כל־אסון ויהפך לבם ויאמרו אלהים הוא׃
\par 7 ובסביבי המקום ההוא שדות אשר לראש אנשי האי ושמו פובליוס הוא הביא אתנו לביתו ויכלכל אתנו בטובו שלשת ימים׃
\par 8 ואבי פובליוס נופל למשכב בקדחת ובמחלה המעים ויבא אליו פולוס ויתפלל וישם עליו את־ידיו וירפאהו׃
\par 9 ואחרי־כן באו גם־החלים האחרים אשר באי וירפאו׃
\par 10 ויכבדנו כבוד גדול ובלכתנו משם ספקו לנו די צרכנו׃
\par 11 ואחרי שלשת חדשים עברנו משם באניה אלכסנדרית אשר עמדה באי בימי הסתו ואות דגלה התאומים׃
\par 12 ונבא אל־סרקוסא ונשב־שם שלשת ימים׃
\par 13 משם סבנו ונבא אל־רגיון ובנשב רוח דרומית ביום המחרת באנו ביום השני אל־פוטיולי׃
\par 14 ושם מצאנו אחים ויבקשו ממנו לשבת אתם שבעת ימים ובכן הלכנו אל־רומי׃
\par 15 וישמעו האחים כי־באים אנחנו ויצאו משם לקראתנו עד לשוק אפיוס ועד לשלשת החניות וירא אתם פולוס ויודה לאלהים ויתחזק׃
\par 16 ואחר באנו אל־רומי (העביר שר המאה את־האסירים אל־שר הצבא ו) לפולוס הניחו לשבת לבדו עם־איש הצבא השמר אותו׃
\par 17 ויהי מקץ שלשת ימים ויקרא פולוס אליו את־ראשי היהודים ויקהלו אליו ויאמר אליהם אנשים אחים לא מעלתי מעל בעמנו ובחקות אבותינו ויאסרוני בירושלים וימסרוני לידי הרומיים׃
\par 18 והם אחרי חקרם אתי אמרו להתירני כי לא־מצאו לי משפט־מות׃
\par 19 והיהודים קמו־בי ואהי מכרח לקרא את־קיסר לדיני ואין בלבבי לשטון את־עמי׃
\par 20 ובעבור זאת קראתי לכם לראותכם ולדבר עמכם כי בגלל תקות ישראל אסור אני בכבל הזה׃
\par 21 ויאמרו אליו לא נתנו לנו אגרות מארץ יהודה על־אדותיך ולא־בא הנה אחד מן־האחים אשר הגיד או־דבר עליך דבר רע׃
\par 22 אמנם חפצים אנחנו לשמע את־אשר בלבבך כי נודע לנו אשר בכל מקום יריבו אל־הכת הזאת׃
\par 23 וישימו לו מועד ויבאו אליו רבים אל־מלונו ויעד בהם ויבאר את־מלכות אלהים ויוכח להם עניני ישוע מתורת משה ומן־הנביאים מבקר עד־ערב׃
\par 24 ויש אשר שמעו אל־דבריו ויש אשר לא האמינו׃
\par 25 ויהי כי חלקו בדעתם ויפנו וילכו לדרכם ופולוס מדבר רק הדבר הזה היטב דבר רוח הקדש לאבותינו בפי ישעיהו הנביא לאמר׃
\par 26 לך ואמרת לעם הזה שמעו שמוע ואל־תבינו וראו ראו ואל־תדעו׃
\par 27 כי שמן לב העם הזה ואזניו כבדו ואת־עניו השע פן־יראה בעיניו ובאזניו ישמע ולבבו יבין ושב ורפאתיו׃
\par 28 לכן דעו כי אל־הגוים נשלחה תשועת אלהים והמה ישמעו׃
\par 29 (ויהי בדברו זאת ויעברו מעליו היהודים ויתוכחו הרבה איש עם־רעהו)׃
\par 30 ופולוס ישב שנתים ימים בביתו אשר שכר־לו ויקבל את כל־הבאים אליו׃
\par 31 ויקרא את־מלכות האלהים וילמד את־דרכי ישוע המשיח אדנינו בלי כל־פחד ואין מנע׃


\end{document}