\begin{document}

\title{1 Corinthians}

1Co 1:1  פולוס שליח מקרא של־ישוע המשיח ברצון אלהים וסוסתניס אחינו׃
1Co 1:2  אל־קהלת אלהים אשר בקורנתוס למקדשים במשיח ישוע הקדשים הקרואים עם כל־הקראים בשם אדנינו ישוע המשיח בכל־מקום שלהם ושלנו׃
1Co 1:3  חסד לכם ושלום מאת האלהים אבינו ואדנינו ישוע המשיח׃
1Co 1:4  אודה לאלהי בעבורכם בכל־עת על־חסד האלהים הנתן לכם במשיח ישוע׃
1Co 1:5  אשר עשרתם־בו בכל בדבור ובדעת׃
1Co 1:6  באשר עדות המשיח התחזקה בכם׃
1Co 1:7  עד אשר־לא חסרתם כל־מתן החסד והנכם מחכים להתגלות אדנינו ישוע המשיח׃
1Co 1:8  והוא גם־יכונן אתכם עד־עת קץ להיות נקיים ביום אדנינו ישוע המשיח׃
1Co 1:9  נאמן האלהים אשר על־פיו נקראתם לחברת בנו ישוע המשיח אדנינו׃
1Co 1:10  והנני מזהיר אתכם אחי בשם אדנינו ישוע המשיח להיות כלכם פה אחד ולא תהיינה מחלקות ביניכם כי אם־תכוננו יחד בלב אחד ובעצה אחת׃
1Co 1:11  כי בני־בית כלואה הגידו לי עליכם אחי כי מריבות ביניכם׃
1Co 1:12  וזאת אני אמר מפני שאיש איש מכם אמר אני לפולוס ואני לאפולוס ואני לכיפא ואני למשיח הנני׃
1Co 1:13  הכי חלק המשיח הכי פולוס נצלב בעדכם אם לשם פולוס נטבלתם׃
1Co 1:14  אודה לאלהים שלא טבלתי איש מכם בלתי קרספוס וגיוס׃
1Co 1:15  פן־יאמרו כי־לשמי טבלתי׃
1Co 1:16  וטבלתי גם את־בני־בית אסטפנוס ומלבד אלה לא אדע אם־טבלתי איש אחר׃
1Co 1:17  כי לא שלחני המשיח לטבול כי אם־לבשר לא־בחכמת דברים למען אשר לא־יהיה צלוב המשיח לריק׃
1Co 1:18  כי־דבר הצלוב סכלות הוא לאבדים אבל לנו הנושעים גבורת אלהים׃
1Co 1:19  כי־כן כתוב אאבד חכמת חכמים ובינת נבונים אסתיר׃
1Co 1:20  איה חכם איה ספר איה דרש העולם הזה הלא סכל האלהים את־חכמת העולם הזה׃
1Co 1:21  כי אחרי אשר בחכמת האלהים לא ידע העולם את־האלהים בחכמה היה רצון מלפניו להושיע בסכלות הקריאה את המאמינים׃
1Co 1:22  כי היהודים שאלים להם אות והיונים מבקשים חכמה׃
1Co 1:23  ואנחנו משמיעים את־המשיח הצלוב מכשול ליהודים וסכלות ליונים׃
1Co 1:24  אבל למקראים בין מיהודים בין מיונים את־המשיח אשר הוא גבורת אלהים וחכמת אלהים׃
1Co 1:25  יען כי סכלות האל חכמה היא מאדם וחלשת האל חזקה היא מאדם׃
1Co 1:26  כי ראו־נא אחי את־קריאתכם שלא רבים החכמים מן־הבשר לא רבים השליטים לא רבים רמי היחש׃
1Co 1:27  כי אם־בסכל שבעולם בחר האל למען ביש את־החכמים ובחלוש שבעולם בחר האל למען ביש את־החזק׃
1Co 1:28  ובדלת העולם בחר האל ובנמאס ובאשר כאין למען בטל את אשר ישנו׃
1Co 1:29  כדי שלא־יתהלל לפניו כל־בשר׃
1Co 1:30  וממנו אתם במשיח ישוע אשר היה לנו לחכמה מאת האלהים ולצדקה ולקדשה ולפדיום׃
1Co 1:31  ויהי ככתוב המתהלל יתהלל ביהוה׃
1Co 2:1  וגם אנכי בבאי אליכם אחי לא באתי בגאות הדבור והחכמה להגיד לכם את־עדות האלהים׃
1Co 2:2  כי לא־אמרתי לדעת בתוככם דבר בלתי אם־ישוע המשיח והוא הנצלב׃
1Co 2:3  ואהי עמכם בחלשה וביראה ובחלחלה רבה׃
1Co 2:4  ודברי וקריאתי לא לפתות באמרי חכמת בני־אדם כי אם־בתוכחת הרוח והגבורה׃
1Co 2:5  למען אשר לא־תהיה אמונתכם בחכמת בני אדם כי אם־בגבורת אלהים׃
1Co 2:6  אבל חכמה אנחנו מדברים בקרב השלמים לא חכמת העולם הזה גם־לא של־שרי העולם הזה אשר יאבדו׃
1Co 2:7  כי אם־נדבר בסוד חכמת האלהים הנסתרה אשר האלהים יעדה לכבודנו לפני ימות עולם׃
1Co 2:8  אשר לא ידעה איש משרי העולם הזה כי אלו ידעוה לא צלבו את־אדון הכבוד׃
1Co 2:9  כי אם־ככתוב אשר־עין לא ראתה ואזן לא שמעה ולא עלה על־לב אדם את אשר־הכין האלהים לאהביו׃
1Co 2:10  ולנו גלה האלהים ברוחו כי הרוח חוקר את־הכל גם את־מעמקי האלהים׃
1Co 2:11  כי מי הוא מבני אדם ידע את אשר באדם כי אם־רוח האדם אשר בקרבו וכן אין איש ידע את אשר באלהים כי אם־רוח האלהים׃
1Co 2:12  ואנחנו לא לקחנו את־רוח העולם כי אם־הרוח מאת האלהים למען נדע את־אשר נתן לנו מאת האלהים בחסדו׃
1Co 2:13  ואת־זאת לא נוציא בלשון אשר תלמד חכמת בני אדם כי אם־בלשון אשר רוח הקדש תלמד ונבאר רוחניות בדברים רוחניים׃
1Co 2:14  הן האדם הטבעי איננו מקבל את־דברי רוח אלהים כי־המה סכלות לו ולא יוכל להבינם באשר המה נדונים בדרך הרוח׃
1Co 2:15  אבל האדם הרוחני ידין הכל ואותו לא־ידין איש׃
1Co 2:16  כי מי־תכן את־רוח יהוה ומי יודיענו ואנחנו הנה יש־לנו רוח המשיח׃
1Co 3:1  ואני לא יכלתי לדבר עמכם אחי כדבר עם אנשי רוח כי אם כדבר עם אנשי בשר כדבר עם עוללים במשיח׃
1Co 3:2  חלב השקיתי אתכם ולא־מאכל כי עדין לא הייתם יכולים וגם־עתה אינכם יכולים כי עודכם של־הבשר׃
1Co 3:3  כי באשר קנאה ביניכם ומריבה ומחלקות הלא של־הבשר אתם ונהגים מנהג בני אדם׃
1Co 3:4  הן באמר זה אני לפולוס וזה אני לאפולוס הלא של־הבשר אתם׃
1Co 3:5  מי אפוא פולוס ומי־הוא אפולוס אך־משרתים אשר על־ידם באתם להאמין איש איש כמתנת האדון אשר נתן לו׃
1Co 3:6  אני נטעתי ואפולוס השקה והאלהים הוא הצמיח׃
1Co 3:7  על־כן הנטע כאין והמשקה כאין כי אם־אלהים המצמיח׃
1Co 3:8  והנטע והמשקה כאחד המה וכל־איש יקבל את־שכרו כפי עמלו׃
1Co 3:9  כי עזרים לאלהים במלאכתו אנחנו שדה אלהים אתם בנין אלהים אתם׃
1Co 3:10  ואני כפי חסד אלהים הנתן לי כאמן חכם שתי יסוד ואחר בונה עליו אך־ירא כל־איש איך הוא־בנה עליו׃
1Co 3:11  כי לא־יוכל איש לשית יסוד אחר זולתי המוסד שהוא ישוע המשיח׃
1Co 3:12  ואם־יבנה הבונה על־היסוד הזה זהב או כסף או אבנים יקרות או־עץ או חציר או קש׃
1Co 3:13  יגלה מעשה כל־איש כי־היום הוא יבררהו כי־באש יראה ומה־מעשה כל־איש ואיש האש תבחננו׃
1Co 3:14  אם־יעמד מעשה איש אשר בנה עליו יקבל שכרו׃
1Co 3:15  ואם־ישרף מעשהו יפסידנו והוא יושע אך כאוד מצל מאש׃
1Co 3:16  הלא ידעתם כי היכל אלהים אתם ורוח אלהים שכן בקרבכם׃
1Co 3:17  ואיש אשר ישחית את־היכל אלהים האלהים ישחית אתו כי היכל אלהים קדוש ואתם היכלו׃
1Co 3:18  אל־ישיא איש נפשו מי אשר חכם יחשב בעולם הזה יהי לסכל למען יחכם׃
1Co 3:19  כי־חכמת העולם הזה סכלות לפני האלהים ככתוב לכד חכמים בערמם׃
1Co 3:20  ועוד כתוב יהוה ידע מחשבות חכמים כי המה הבל׃
1Co 3:21  על־כן אל־יתהלל איש באדם כי הכל הוא שלכם׃
1Co 3:22  אם־פולוס אם־אפולוס ואם־כיפא אם־העולם אם־החיים ואם־המות אם־ההוה ואם־העתיד הכל הוא שלכם׃
1Co 3:23  ואתם של־המשיח והמשיח של־אלהים׃
1Co 4:1  כמשרתי המשיח וסכני רזי אל כן יחשב־איש אתנו׃
1Co 4:2  ולזה עוד יבקש מן־הסכנים להמצא נאמן׃
1Co 4:3  ואני נקלה היא בעיני שאתם דנים אתי או־יום דין של־בני אדם גם־אני לא אדין נפשי׃
1Co 4:4  כי אינני יודע בנפשי מאומה רע ובכל־זאת לא אצדק כי האדון הוא הדן אתי׃
1Co 4:5  על־כן אל־תשפטו דבר לפני עתו עד כי־יבוא האדון והוא יוציא לאור את־תעלמות החשך ויגלה את־מזמות הלבבות ואז תהיה תהלה לכל־איש מאת האלהים׃
1Co 4:6  ואת־זאת אחי הסבתי על־עצמי ועל־אפולוס בעבורכם למען תלמדו בנו שלא־יתגדל איש על־מה־שכתוב פן־תתגאו איש בשם איש לנגד רעהו׃
1Co 4:7  כי מי הפליא אותך ומה בידך ולא נתן לך ואם־נתן לך למה תתהלל כמי שלא נתן לו׃
1Co 4:8  הן כבר שבעתם כבר עשרתם ובלעדינו מלכתם ולו מלכתם למען נמלך אתכם גם־אנחנו׃
1Co 4:9  כי אמר אני שהאלהים הציג אתנו השליחים שפלי השפלים כבני־תמותה כי היינו לראוה לעולם גם־למלאכים גם־לבני אדם׃
1Co 4:10  אנחנו סכלים למען המשיח ואתם חכמים במשיח אנחנו חלשים ואתם גבורים אתם נכבדים ואנחנו נקלים׃
1Co 4:11  ועד־השעה הזאת הננו רעבים גם־צמאים וערמים ומכים באגרף ואין מנוח לנו׃
1Co 4:12  ויגעים אנחנו בעמל ידינו מקללים אותנו ונברך מחרפים אתנו ונסבל׃
1Co 4:13  גדפו אתנו ונתחנן ונהי כגללי העולם ולסחי לכלם עד־היום הזה׃
1Co 4:14  ולא כתבתי הדברים האלה לביש אתכם כי אם־מזהיר אני אתכם כבני האהובים׃
1Co 4:15  כי גם־אם־היו לכם רבבות אמנים במשיח אין לכם אבות רבים כי אנכי ילדתי אתכם בישוע המשיח על־ידי הבשורה׃
1Co 4:16  על־כן אני מבקש מכם ללכת בעקבותי׃
1Co 4:17  ובעבור זאת שלחתי אליכם את־טימותיוס בני האהוב והנאמן באדון והוא יזכיר לכם את־דרכי במשיח כאשר מלמד אנכי בכל־מקום בכל־קהלה וקהלה׃
1Co 4:18  הן־יש מתנשאים כאלו לא־אבוא אליכם׃
1Co 4:19  אבל בוא אבוא אליכם בזמן קרוב אם־ירצה יהוה ולא את־דברי המתגאים אדעה כי אם־את־גבורתם׃
1Co 4:20  כי לא בדבר שפתים תכן מלכות האלהים כי אם־בגבורה׃
1Co 4:21  ומה־אתם רוצים האבוא אליכם בשבט אם באהבה וברוח ענוה׃
1Co 5:1  הקול נשמע בכל־מקום שזנות ביניכם וזנות אשר אין כמוה בגוים עד־שיקח איש את־אשת אביו׃
1Co 5:2  ואתם מתגאים תחת אשר תתאבלו להסיר מקרבכם עשה המעשה הזה׃
1Co 5:3  ואנכי הרחוק מכם בגופי וקרוב ברוחי כבר דנתי כאלו הייתי אצלכם על־האיש אשר־עשה כדבר הזה׃
1Co 5:4  בשם אדנינו ישוע המשיח בהקהלכם יחד ורוחי אתכם עם־גבורת אדנינו ישוע המשיח׃
1Co 5:5  למסר את־האיש ההוא לשטן לאבד את־הבשר למען יושע הרוח ביום האדון ישוע׃
1Co 5:6  לא־טוב התהללכם הלא ידעתם כי מעט שאר מחמץ את־כל־העסה׃
1Co 5:7  בערו את־השאור הישן למען תהיו עסה חדשה הלא לחם מצות אתם כי גם־לנו פסחנו הנזבח בעדנו הוא המשיח׃
1Co 5:8  על־כן נחגה־נא החג לא־בשאר ישן ולא־בשאר רעה ורשע כי אם־במצות התם והאמת׃
1Co 5:9  כתבתי לכם באגרת שלא תתערבו עם־הזנים׃
1Co 5:10  ואין־דעתי על־הזנים בעולם או על־בצעי בצע וגזלנים ועבדי אלילים כי אם־כן סופכם לצאת מן־העולם׃
1Co 5:11  אך־זאת כתבתי לכם לבלתי התערב עם־מי שנקרא אח והוא זנה או־בצע בצע או־עבד אלילים או מגדף או סבא או גזלן ואף לא לאכל עם־האיש אשר כזה׃
1Co 5:12  כי מה־לי לשפט את־אשר בחוץ הלא תשפטו את אשר בבית׃
1Co 5:13  ואשר בחוץ האלהים ישפטם ואתם תבערו את־הרע מקרבכם׃
1Co 6:1  היריב איש מכם עם־רעהו ויזיד להביא דינו לפני הרשעים ולא לפני הקדשים׃
1Co 6:2  הלא ידעתם כי הקדשים ידינו את־העולם ואם־העולם ידון על־ידכם הלא ראוים אתם לדין דינים קלים׃
1Co 6:3  הלא ידעתם כי נדין דין־המלאכים אף כי־דיני ממונות׃
1Co 6:4  ואתם כשיש־לכם דיני ממונות מושיבים אתם את־הנמאס בקהל לשפטים עליכם׃
1Co 6:5  לבשתכם אני אמר את־זאת הכי אין בכם חכם ידע להוכיח בין איש לאחיו׃
1Co 6:6  כי אח בא לדין עם־אחיו ובא לפני בלי־מאמינים׃
1Co 6:7  אף־זאת ירידה היא לכם שתריבו זה עם־זה ולמה לא תבחרו להיות מן־העלובים ואינם עולבים ומן־העשוקים ואינם עושקים׃
1Co 6:8  אבל עולבים אתם ועשקים אף את־אחיכם׃
1Co 6:9  הלא ידעתם כי הרשעים לא יירשו את־מלכות האלהים אל־תשיאו נפשותיכם לא הזנים לא עבדי אלילים לא המנאפים ולא הקדשים ולא השכבים את־זכר׃
1Co 6:10  לא הגנבים ולא־בצעי בצע לא הסבאים ולא המגדפים ולא הגזלנים כל־אלה לא יירשו את־מלכות האלהים׃
1Co 6:11  וכאלה לפנים היו מקצתכם אבל רחצתם אבל קדשתם אבל הצדקתם בשם האדון ישוע וברוח אלהינו׃
1Co 6:12  הכל רשות לי אבל לא כל־דבר מועיל הכל רשות לי אבל לא ישעבדני דבר׃
1Co 6:13  המאכל לכרש והכרש למאכל והאלהים את־זה ואת־זה יכלה והגוף אל־יהי לזנות כי אם־לאדון והאדון לגוף׃
1Co 6:14  והאלהים העיר גם את־אדנינו ויעיר גם־אתכם בגבורתו׃
1Co 6:15  הלא ידעתם כי גופתיכם אברי המשיח המה האקח את־אברי המשיח ואעשה אתם לאברי זונה חלילה׃
1Co 6:16  או הלא ידעתם כי הדבק בזונה גוף אחד הוא עמה כי הכתוב אמר והיו שניהם לבשר אחד׃
1Co 6:17  אבל הדבק באדון רוח אחד הוא עמו׃
1Co 6:18  רחקו מן־הזנות כל־חטא אשר־יחטא האדם מחוץ לגופו הוא והזונה חטא בעצם גופו׃
1Co 6:19  או הלא־ידעתם כי גופכם הוא היכל רוח הקדש השכן בקרבכם אשר היה לכם מאת האלהים ולא־שלכם אתם׃
1Co 6:20  כי במחיר נקניתם על־כן כבדו את־האלהים בגופכם (וברוחכם אשר לאלהים המה)׃
1Co 7:1  ולענין אשר כתבתם אלי הנה טוב לאדם שלא יגע באשה׃
1Co 7:2  אך מפני הזנות תהי לכל־איש אשתו ויהי לכל־אשה בעלה׃
1Co 7:3  האיש יהי יוצא ידי חובתו עם אשתו וכמו־כן האשה עם בעלה׃
1Co 7:4  האשה אין גופה ברשותה אלא ברשות בעלה וכמו־כן האיש אין גופו ברשותו אלא ברשות אשתו׃
1Co 7:5  אל־תפרדו זה מזה כי אם מדעת שניכם לפי שעה לעמוד (בתענית ו) בתפלה ותשובו ותתאחדו פן־ינסה אתכם השטן בפריצותכם׃
1Co 7:6  ואני אמר זאת בדרך רשות ולא בדרך מצוה׃
1Co 7:7  כי מי יתן והיה כל־אדם כמני אבל כל־אדם יש־לו מתנתו מאת האלהים זה בכה וזה בכה׃
1Co 7:8  ואל־הפנוים ואל־האלמנות אמר אני כי־טוב להם לעמד ככה כמו גם־אני׃
1Co 7:9  אך אם־לא יוכלו לכבש את־יצרם ישאו כי־טובים נשואין מאיש להוט אחר עברה׃
1Co 7:10  ועל־הנשואים אני מצוה ולא מעצמי כי אם־מדעת האדון שלא־תפרש אשה מבעלה׃
1Co 7:11  ואם־פרש תפרש ממנו תשב בלא איש או תתרצה לבעלה ואיש אל־ישלח את־אשתו׃
1Co 7:12  ואל־האחרים אמר אני שלא מדעת האדון כי־תהיה לאח אשה אשר איננה מאמינה ורצונה שתעמד עמו אל־ישלחנה׃
1Co 7:13  ואשת איש אשר איננו מאמין ורצונו שישב עמה אל־תעזבנו׃
1Co 7:14  כי האיש אשר איננו מאמין יקדש באשה והאשה אשר איננה מאמינה תקדש באיש שאם־לא כן הדבר בניכם טמאים ועתה קדושים המה׃
1Co 7:15  ומי שאיננו מאמין אם בא לפרש יפרש והאח או האחות אינם זקוקים לאלה ואנחנו לשלום קראנו האלהים׃
1Co 7:16  כי מה־תדעי את האשה אם־תושיעי את־האיש ומה־תדע אתה האיש אם־תושיע את־האשה׃
1Co 7:17  רק יתהלך כל־איש כפי מה־שחלק לו האלהים וכפי מה־שקרא אתו האדון וכן־מתקן אני בכל־הקהלות׃
1Co 7:18  אם־נמול המקרא אל־ימשך לו ערלה ואם־ערל הוא אל־ימול׃
1Co 7:19  אין־המילה נחשבה ואין־הערלה נחשבה כי אם־לשמר מצות האלהים׃
1Co 7:20  איש איש במשמרתו שמתוכה נקרא בה יעמד׃
1Co 7:21  אם־נקראת ואתה עבד על־ירע בעינך אלא אם־תשיג ידך לצאת לחפשי בחר בזה׃
1Co 7:22  כי־הקרוא באדון בהיותו עבד משחרר הוא לאדון וכן הקרוא בהיותו חפשי עבד הוא למשיח׃
1Co 7:23  במחיר נקניתם אל־תהיו עבדים לבני־אדם׃
1Co 7:24  אחי איש איש במשמרת שמתוכה נקרא בה יעמד לפני האלהים׃
1Co 7:25  ועל־דבר הבתולות אין־לי מצוה מפי האדון רק אחוה דעתי אחרי אשר־חנני האדון להיות נאמן׃
1Co 7:26  ואני אמר כי־טוב לאדם מפני הצרה הקרובה כי־טוב לו לעמד כך׃
1Co 7:27  אם־זקוק אתה לאשה אל־תבקש להפטר ואם־נפטרת אל־תבקש אשה׃
1Co 7:28  וגם כי־תקח אשה אין בך חטא והבתולה כי־תהיה לאיש אין בה חטא אבל יבאום צרות בבשרם ואני חס עליכם׃
1Co 7:29  וזאת אני אמר אחי כי השעה דחוקה מעתה על־כן יהיו הנשואים כאלו אין־להם נשים׃
1Co 7:30  והבכים כאינם בכים והשמחים כאינם שמחים והקונים כאלו אין־קנין בידם׃
1Co 7:31  והנהנים מן־העולם הזה כאלו אין להם הנאה ממנו כי תעבר צורת העולם הזה׃
1Co 7:32  ואני רצוני שלא תהיו נטרדים מי שאין־לו אשה טרוד באשר לאדון איך ייטב בעיני האדון׃
1Co 7:33  ובעל אשה טרוד בחפצי העולם איך ייטב בעיני האשה ואין לבו תמים׃
1Co 7:34  ואשה פנויה ובתולה טרודה באשר לאדון ולהיות קדושה גם בגופה גם ברוחה ובעולת בעל טרודה היא בחפצי העולם שתיטב בעיני בעלה׃
1Co 7:35  וכן אני אמר לטוב לכם ולא להשליך פח עליכם כי אם־להנהגה טובה ולמען תהיו נכונים תמיד לקראת האדון באין מעצור׃
1Co 7:36  וכי־יאמר איש שהוא עשה בבתו הבתולה שלא כהגן אם־יעבר עליה פרקה ודבר צרך הוא אז יעשה לה כרצונו אין בו חטא ישיאנה׃
1Co 7:37  ומי שהוא נכון בלבו ואיננו מכרח כי אם־יכל לעשות כרצונו וגמר בלבו לשמר את בתו הבתולה טוב הוא עשה׃
1Co 7:38  לכן המשיא אתה עשה טוב ואשר איננו משיא עשה טוב ממנו׃
1Co 7:39  האשה זקוקה לבעלה מן־התורה כל־זמן שהוא חי וכשמת בעלה מתרת היא להנשא למי שתרצה ובלבד שתהיה באדון׃
1Co 7:40  ואשריה אם־תעמד פנויה זאת דעתי ואמר כי רוח אלהים גם־בי׃
1Co 8:1  ועל־דבר זבחי האלילים ידענו שכלנו יש־לנו דעת הדעת תגביה לב והאהבה היא הבונה׃
1Co 8:2  האמר שהוא ידע דבר עודנו לא־ידע כאשר ראוי לו׃
1Co 8:3  אבל האהב את־האלהים הוא נודע לו׃
1Co 8:4  ועל־דבר אכילת זבחי האלילים ידענו כי־אין אליל בעולם ואין אלהים בלתי אחד׃
1Co 8:5  ואף כי־יש מי שנקראים אלהים בין־בשמים בין־בארץ כאשר יש אלהים רבים ואדנים רבים׃
1Co 8:6  אמנם לנו רק־אל אחד האב אשר הכל ממנו ואנחנו אליו ואדון אחד ישוע המשיח אשר הכל על־ידו ואנחנו על־ידו׃
1Co 8:7  אך לא בכלם הדעת כי יש זכרים עוד את־האליל ואכלים כאכל זבח אליל ולבם החלוש יתגאל׃
1Co 8:8  והמאכל לא יקרב אתנו לאלהים כי אם־נאכל אין־לנו יתרון ואם־לא נאכל לא נגרע׃
1Co 8:9  אבל הזהרו פן־יהיה אתו הרשיון שלכם למכשל לחלשים׃
1Co 8:10  כי הראה אתך אשר לך הדעת מסב בבית אלילים הלא החלש יעז ברוחו לאכל מזבחי אלילים׃
1Co 8:11  ויאבד על־ידי דעתך אחיך החלש אשר למענו מת המשיח׃
1Co 8:12  ואם־ככה תחטאו לאחיכם ותכאיבו את־רוחם החלוש למשיח אתם חטאים׃
1Co 8:13  על־כן אם־מאכלי מכשיל את־אחי לא־אכל בשר לעולם פן־אכשיל את־אחי׃
1Co 9:1  טהלא שליח אנכי הלא חפשי אנכי הלא ראיתי את־ישוע המשיח אדנינו הלא פעלי אתם באדנינו׃
1Co 9:2  ואם־אינני שליח לאחרים לכם שליח אני כי חותם שליחותי אתם באדנינו׃
1Co 9:3  וכנגד הדנים אותי אני אמר׃
1Co 9:4  האין רשות בידנו לאכל ולשתות׃
1Co 9:5  האין רשות בידנו להוליך עמנו אחות לאשה כשליחים האחרים וכאחי האדון וכמו כיפא׃
1Co 9:6  אם־לי לבדי ולבר־נבא לא נתנה רשות לחדל לעשות מלאכה׃
1Co 9:7  מי יצא בצבא ופרנסתו עליו מי נטע כרם ולא יאכל את־פריו מי רעה עדר ומחלב העדר לא יאכל׃
1Co 9:8  הכדרך בני אדם אני מדבר כזאת הלא גם־התורה אמרת כן׃
1Co 9:9  כי כתוב בתורת משה לא־תחסם שור בדישו׃
1Co 9:10  הלשורים חושש האלהים או רק־למעננו מדבר אכן למעננו נכתב כי החרש יחרש אלי־תקוה והדש ידוש אלי־תקוה לקחת חלקו בתקוה׃
1Co 9:11  אם־זרענו בכם עניני הרוח הדבר גדול הוא שנקצר מכם עניני הבשר׃
1Co 9:12  ואם לאחרים יש רשות עליכם הלא יותר לנו אבל לא עשינו כרשות הזאת כי אם־סבלנו את־הכל לבלתי־שום מעצר לבשורת המשיח׃
1Co 9:13  הלא ידעתם כי עבדי עבדת הקדש אכלים מן־הקדשים ומשרתי המזבח לקחים חלקם במזבח׃
1Co 9:14  כן תקן אדנינו גם־הוא שיחיו המבשרים מן־הבשורה׃
1Co 9:15  ואנכי לא עשיתי כאחת מאלה וגם לא־כתבתי זאת למען יעשה־לי כן כי־טוב לי המות מאשר ישים איש את־תפארתי לריק׃
1Co 9:16  אם־אבשר את־הבשורה אין־לי להתפאר כי־החובה מטלת עלי ואוי לי אם־לא אבשר׃
1Co 9:17  כי אם־ברצוני אעשה יהיה־לי שכר ואם־שלא ברצוני פקדת משמרתי היא׃
1Co 9:18  ועתה מה־שכרי הלא שאבשר בשורת המשיח בלא־מחיר לבלתי השתמש להנאת עצמי ברשות הנתנה--לי בבשורה׃
1Co 9:19  כי בהיותי חפשי מכל עשיתי עצמי עבד לכל־אדם לקנות את־הרבים׃
1Co 9:20  ואהי ליהודים כיהודי לקנות היהודים אשר הם תחת התורה להם הייתי כמי שתחת התורה אף כי־אני אינני תחת התורה למען קנות אותם שהם תחת התורה׃
1Co 9:21  לאתם שאין להם תורה הייתי כמי שאין לו תורה אף על־פי שאינני בלא־תורת אלהים כי־תורת המשיח תורתי למען קנות אותם שאין להם תורה׃
1Co 9:22  ולחלשים הייתי כחלש לקנות את־החלשים הכל לכלם נהייתי למען אושיע אחדים על כל־פנים׃
1Co 9:23  ואת־זאת אני עשה בעבור הבשורה למען יהיה חלקי בה׃
1Co 9:24  הלא ידעתם כי־הרצים באצטדיון כלם רצים ואחד יזכה בשכר הנצחון כן רוצו למען תזכו בו׃
1Co 9:25  וכל־העמד להתגושש ינזר מכל־דבר המה לקחת כתר נפסד ואנחנו לקחת כתר אשר איננו נפסד׃
1Co 9:26  לכן הנני רץ לא כמו בחשכה הנני נלחם לא כהולם רוח׃
1Co 9:27  כי אם־אדכא את־גופי ואשעבדנו שלא־אהיה אני הקורא לאחרים נאלח בעצמי׃
1Co 10:1  ולא אכחד מכם אחי שאבותינו היו כלם תחת הענן וכלם עברו בתוך הים׃
1Co 10:2  וכלם נטבלו למשה בענן ובים׃
1Co 10:3  וכלם אכלו מאכל אחד רוחני׃
1Co 10:4  וכלם שתו משקה אחד רוחני כי שתו מן־הצור הרוחני ההלך עמהם והצור ההוא המשיח׃
1Co 10:5  אבל רבם לא רצה בם האלהים ופגריהם נפלו במדבר׃
1Co 10:6  וכל־זאת היתה־לנו למופת לבלתי התאות לרעה כאשר התאוו גם־המה׃
1Co 10:7  ולא תהיו עבדי אלילים כאשר היו מקצתם כמו שכתוב וישב העם לאכל ושתו ויקמו לצחק׃
1Co 10:8  ולא־נהיה זנים כאשר זנו מקצתם ויפלו ביום אחד שלשה ועשרים אלף איש׃
1Co 10:9  ולא־ננסה את־יהוה כאשר נסוהו מקצתם ויאבדום הנחשים׃
1Co 10:10  גם־לא תלינו כאשר הלינו מקצתם וימותו ביד המשחית׃
1Co 10:11  כל־זאת מצאתם להיות למופת ותכתב למוסר לנו אשר־הגיעו אלינו קצי עולמים׃
1Co 10:12  לכן האמר בנפשו אני עמד ירא פן־יפול׃
1Co 10:13  עדין לא־בא עליכם נסיון בלתי כדרך בני־אדם כי־נאמן הוא האלהים אשר לא יניח לנסות אתכם יותר על כחכם כי אם־יתן עם־הנסיון גם־אחריתו כדי שתוכלו שאת׃
1Co 10:14  על־כן חביבי רחקו מעבודת אלילים׃
1Co 10:15  כדבר אל־נבונים אני מדבר ואתם בינו את אשר אמר׃
1Co 10:16  כוס של־ברכה אשר אנחנו מברכים עליו הלא הוא מחבר אתנו לדמו של־המשיח והלחם אשר אנחנו בצעים הלא הוא מחבר אתנו לגופו של־המשיח׃
1Co 10:17  כי־לחם אחד הוא לכן גוף אחד אנחנו הרבים מפני שחלק לכלנו בלחם האחד׃
1Co 10:18  הביטו אל־ישראל שלפי הבשר הלא אכלי הזבחים חברי המזבח המה׃
1Co 10:19  ועתה מה אמר היש ממש באליל אם־יש ממש בזבחי אלילים׃
1Co 10:20  אלא מה־שיזבחו הגוים לשדים הם זבחים ולא לאלהים ואני אין רצוני שתהיו חברים לשדים׃
1Co 10:21  לא תוכלו לשתות כוס אדנינו וכוס השדים יחד ולא יהיה חלק לכם בשלחן אדנינו ובשלחן השדים׃
1Co 10:22  הנעז להקניא את־אדנינו הכי חזקים אנחנו ממנו׃
1Co 10:23  הכל רשות לי אבל לא כל־דבר מועיל הכל רשות לי אבל לא כל־דבר בנה׃
1Co 10:24  איש אל־יבקש דבר לעצמו כי אם־לרעהו׃
1Co 10:25  כל־הנמכר בשוק אתו תאכלו ואל־תחקרו מפני מכשל הלב׃
1Co 10:26  כי ליהוה הארץ ומלואה׃
1Co 10:27  ואם־יקרא אתכם איש מאשר אינם מאמינים ורצונכם ללכת אליו אכול תאכלו מכל אשר־ישימו לפניכם ואל־תחקרו מפני מכשול הלב׃
1Co 10:28  וכי־יאמר לכם איש זה הוא זבח אלילים אל־תאכלו מפני אתו המודיע ומפני מכשול הלב (כי ליהוה הארץ ומלואה)׃
1Co 10:29  והלב שאני אמר לא לבך כי אם־לב רעך כי למה־זה תדון חרותי על־ידי לב האחר׃
1Co 10:30  ואם־אכל אני בברכה למה יצא לי שם רע על־הדבר שאני מברך עליו׃
1Co 10:31  לכן אם תאכלו ואם־תשתו או־תעשו דבר עשו הכל לכבוד אלהים׃
1Co 10:32  ואל־תתנו מכשל לא ליהודים ולא ליונים ולא לקהלת אלהים׃
1Co 10:33  כאשר גם־אנכי מבקש להיות רצוי לכל בכל ולא אבקש תועלת עצמי כי־אם תועלת הרבים למען יושעו׃
1Co 11:1  לכו בעקבותי כאשר גם־אני הלך בעקבות המשיח׃
1Co 11:2  ועל־זאת אני משבח אתכם אחי שזכרתם אתי בכל לשמר את־הקבלות כאשר מסרתי לכם׃
1Co 11:3  ורצוני שתהיו ידעים שראש כל־איש המשיח וראש האשה האיש וראש המשיח הוא האלהים׃
1Co 11:4  כל־איש אשר יתפלל או יתנבא וראשו מכסה מנול הוא את־ראשו׃
1Co 11:5  וכל־אשה אשר תתפלל או תתנבא וראשה פרוע את־ראשה היא מנולת כי שוה היא למגלחה׃
1Co 11:6  כי האשה אם־לא תתכסה גם תתגלח ואם־בזיון הוא לאשה לגז או לגלח את־שערה תתכסה׃
1Co 11:7  אמנם האיש איננו חיב לכסות את־ראשו כי הוא צלם אלהים וכבודו והאשה היא כבוד האיש׃
1Co 11:8  כי אין־האיש מן־האשה כי אם־האשה מן־האיש׃
1Co 11:9  גם־לא־נברא האיש בעבור האשה כי אם־האשה בעבור האיש׃
1Co 11:10  על־כן האשה חיבת להיות אות משמעתה על־ראשה בעבור המלאכים׃
1Co 11:11  אבל אין האיש בלא אשה ואין האשה בלא איש באדון׃
1Co 11:12  כי כאשר האשה מן־האיש כן גם־האיש על־ידי האשה וכל־אלה מאלהים׃
1Co 11:13  שפטו־נא בנפשכם הנאוה לאשה להתפלל אל־האלהים וראשה מגלה׃
1Co 11:14  והלא תלמדו מנוהג שבעולם כי איש אשר יגדל פרע שער ראשו חרפה היא לו׃
1Co 11:15  אבל האשה כי תגדל שערה פאר הוא לה כי־נתן לה השער לצניף׃
1Co 11:16  ואם־יאהב איש לריב לא זו דרכנו ולא דרך קהלות האלהים׃
1Co 11:17  והנה בצותי את־זאת לא אוכל לשבח אתכם על־אשר תאספו יחד לא לטובה כי אם־לרעה׃
1Co 11:18  כי שמעתי שיש מחלקות ביניכם כשתועדו בקהל ומקצת הדבר אני מאמין׃
1Co 11:19  כי כתות צריכות להיות ביניכם למען יודעו הנאמנים שבכם׃
1Co 11:20  ועתה כאשר תאספו יחד אין־זה לאכל סעודתו של־האדון׃
1Co 11:21  כי כל־אחד מקדים לקחת סעודתו בשעת האכילה וזה ירעב וזה ישתכר׃
1Co 11:22  הכי אין לכם בתים לאכל וזשתות או התבוזו את־קהל אלהים ותבישו את־מי שאין־לו מה אמר לכם העל־זאת אשבח אתכם אינני משבח׃
1Co 11:23  כי־כן קבלתי אני מן־האדון ומסרתי לכם כי האדון ישוע בלילה אשר־נמסר בו לקח את־הלחם׃
1Co 11:24  ויברך ויבצע ויאמר קחו אכלו זה גופי הנבצע בעדכם עשו־זאת לזכרי׃
1Co 11:25  וכמו־כן את־הכוס אחר הסעודה ויאמר הכוס הזאת היא הברית החדשה בדמי עשו־זאת לזכרי בכל־זמן שתשתו׃
1Co 11:26  כי בכל־זמן שתאכלו את־הלחם הזה ותשתו את־הכוס הזאת הזכר תזכירו את־מות אדנינו עד כי יבוא׃
1Co 11:27  לכן מי שיאכל מן־הלחם הזה או־ישתה מכוס האדון שלא כראוי יאשם לגוף אדנינו ולדמו׃
1Co 11:28  יבחן האיש את־נפשו ואז יאכל מן־הלחם וישתה מן־הכוס׃
1Co 11:29  כי האכל והשתה שלא כראוי אכל ושתה דין לנפשו לפי שלא־הפלה את־גוף האדון׃
1Co 11:30  בגלל הדבר הזה יש־בכם חולים וחלשים רבים והרבה ישנו המות׃
1Co 11:31  כי אם־נבחן את־נפשנו לא נהיה נדונים׃
1Co 11:32  וכשאנו נדונים נוסר על־יד האדון כדי שלא נחיב עם־העולם׃
1Co 11:33  על־כן אחי בהועדכם יחד לאכל המתינו זה לזה׃
1Co 11:34  וכי־ירעב איש יאכל בביתו פן־תועדו לאשמה ויתר הדברים אתקן בבאי׃
1Co 12:1  ובענין מתנות הרוח אחי לא־אכחד מכם דבר׃
1Co 12:2  הלא ידעתם כי לפנים גוים הייתם ואחרי האלילים האלמים הובלתם וגם נמשכתם׃
1Co 12:3  לכן אודיע אתכם כי אין איש דבר ברוח אלהים ויאמר לישוע חרם וגם לא יקרא איש לישוע אדון בלתי אם־ברוח הקדש׃
1Co 12:4  והמתנות שנות אבל אחד הוא הרוח׃
1Co 12:5  ושנים השמושים ואחד הוא האדון׃
1Co 12:6  והפעלות שנות אבל האלהים אחד והוא הפעל את־הכל בכל׃
1Co 12:7  ולכל־איש ואיש נתנה התגלות הרוח להועיל׃
1Co 12:8  כי האחד נתן־לו על־ידי הרוח דבור החכמה ולאחר דבור הדעת כפי הרוח ההוא׃
1Co 12:9  לאחר האמונה ברוח ההוא ולאחר מתנות הרפאות ברוח ההוא׃
1Co 12:10  ולאחר לפעל גבורות ולאחר נבואה ולאחר להבחין בין הרוחות ולאחר מיני לשנות ולאחר באור לשנות׃
1Co 12:11  וכל־אלה יפעל הרוח האחד ההוא החלק לאיש כרצונו׃
1Co 12:12  כי כאשר הגוף אחד ובו אברים הרבה וכל־אברי הגוף אף כי־רבים הם כלם גוף אחד כן גם המשיח׃
1Co 12:13  כי ברוח אחד נטבלנו כלנו לגוף אחד אם־יהודים ואם־יונים אם־עבדים ואם־בני חורין וכלנו לרוח אחד השקינו׃
1Co 12:14  כי גם־הגוף לא אבר אחד הוא כי אם־רבים׃
1Co 12:15  אם־תאמר הרגל לא יד אני על־כן אינני מן־הגוף הלזאת לא מן־הגוף היא׃
1Co 12:16  ואם־תאמר האזן לא עין אני על־כן אינני מן־הגוף הלזאת לא מן־הגוף היא׃
1Co 12:17  אם־הגוף כלו יהיה עין איה השמע ואם־כלו שמע איה הריח׃
1Co 12:18  ועתה האלהים שת את־האברים כל־אחד ואחד מהם בגוף כפי רצונו׃
1Co 12:19  ואלו־היו כלם אבר אחד איה הגוף׃
1Co 12:20  הנה רבים הם האברים והגוף אחד׃
1Co 12:21  העין לא־תוכל דבר אל־היד לאמר לא אצטרך לך וגם־הראש לא־יוכל דבר אל־הרגלים לאמר לא אצטרך לכן׃
1Co 12:22  כי להפך אברי הגוף הנראים רפים צריכים אנו להם ביותר׃
1Co 12:23  והנראים לנו נקלים בגוף אתם נלביש יתר כבוד ואשר לבשת לנו מרבים אנחנו את עדים׃
1Co 12:24  כי האברים ההגונים אשר בנו אין צרך לתת כבוד להם וכן מזג האלהים את הגוף לתת כבוד יותר לגרוע׃
1Co 12:25  כדי שלא־תהיה מחלקת בגוף כי אם־ידאגו כל־האברים יחד זה לזה׃
1Co 12:26  ואם־יכאב אבר אחד יכאבו אתו כל־האברים ואם־יכבד אבר אחד ישמחו אתו כל־האברים׃
1Co 12:27  ואתם גוף המשיח אתם ואבריו כל־אחד לפי חלקו׃
1Co 12:28  ומהם שם האלהים בקהל ראשונה לשליחים ושנית לנביאים ושלישית למלמדים ויתן גבורות אף־מתנות הרפאות ותמיכות והנהגות ומיני לשנות׃
1Co 12:29  הכלם שליחים אם־כלם נביאים או כלם מלמדים הכלם עשי גבורות׃
1Co 12:30  הלכלם מתנות רפאות הכלם מדברים בלשנות הכלם מבארי לשנות׃
1Co 12:31  ואתם השתדלו להשיג המתנות הטובות ביותר ואני הנני מורה אתכם דרך נעלה על־כלנה׃
1Co 13:1  אם־בלשנות אנשים ומלאכים אדבר ואין־בי אהבה הייתי כנחשת המה או כצלצל תרועה׃
1Co 13:2  ואם תהיה־לי נבואה ואדע כל־הסודות וכל־הדעת ואם תהיה־לי אמונה רבה עד להעתיק הרים ממקומם ואין־בי האהבה הייתי כאין׃
1Co 13:3  ואם־אחלק את־כל־הוני ואם־אתן את־גופי לשרפה ואין־בי האהבה כל־זאת לא תועילני׃
1Co 13:4  האהבה מארכת־אף ועשה חסד האהבה לא תקנא האהבה לא תתפאר ולא תתרומם׃
1Co 13:5  לא תעשה דבר־תפלה ולא־תבקש את אשר־לה ולא תתמרמר ולא תחשב הרעה׃
1Co 13:6  לא תשמח בעולה כי עם־האמת תשמח׃
1Co 13:7  את־כל תשא את־כל תאמין את־כל תקוה ואת־כל תסבל׃
1Co 13:8  האהבה לא־תבל לעולם אבל הנבואות תבטלנה והלשנות תכלינה והדעת תבטל׃
1Co 13:9  כי־קצת הוא שידענו וקצת הוא שנבאנו׃
1Co 13:10  וכבוא התמים אז עבור תעבר הקצת׃
1Co 13:11  כאשר הייתי עולל כעולל דברתי כעולל הגיתי כעולל חשבתי וכאשר הייתי לאיש הסירתי דברי העולל׃
1Co 13:12  כי כעת מביטים אנחנו במראה ובחידות ואז פנים אל־פנים׃
1Co 13:13  כעת יודע אני קצתו ואז כאשר נודעתי אדע אף־אני׃ (13:14) ועתה שלש־אלה תעמדנה האמונה והתקוה והאהבה והגדולה שבהן היא האהבה׃
1Co 14:1  רדפו אחרי האהבה והשתדלו להשיג מתנות הרוח וביותר שתתנבאו׃
1Co 14:2  כי המדבר בלשון איננו מדבר לאדם כי אם־לאלהים כי אין־איש שמעו וברוח הוא מדבר סודות׃
1Co 14:3  והמתנבא הוא מדבר לבני אדם לבנותם וליסרם ולנחמם׃
1Co 14:4  המדבר בלשון בונה את־נפשו והמתנבא בונה את־העדה׃
1Co 14:5  ומי יתן וכלכם תדברו בלשנות וביותר כי תתנבאו כי גדול המתנבא מן־המדבר בלשנות בלתי אם־יפרש למען תבנה העדה׃
1Co 14:6  ועתה אחי כי־אבוא אליכם ואדבר בלשנות מה־אועיל לכם אם־לא אדבר אליכם בחזון או בדעת או בנבואה או בהוראה׃
1Co 14:7  הלא מה־שאין בו רוח חיים ונתן קול חליל או כנור אם־לא ישמיעו קלות אשר תוכל האזן להבחין איכה יודע מה־יזמר ומה־ינגן׃
1Co 14:8  גם השופר אם־לא יתן קולו קול ברור מי יחלץ למלחמה׃
1Co 14:9  כן גם־אתם אם לא־תוציאו בלשונכם דבור מפרש איכה יודע המדבר הלא תהיו כמדברים לרוח׃
1Co 14:10  הן כמה מיני לשנות יש בעולם ואין־אחת מהן בלי קול׃
1Co 14:11  לכן אם־אינני ידע פשר הקול אהיה כלעז בעיני המדבר והמדבר יהיה כלעז בעיני׃
1Co 14:12  כן גם־אתם לפי שמתאוים אתם לכחות רוחניות בקשו להעדיף במה־שיבנה את־העדה׃
1Co 14:13  על־כן יתפלל המדבר בלשון וגם יפרשנה׃
1Co 14:14  כי אם־אתפלל בלשון רוחי מתפלל ושכלי איננו עשה פרי׃
1Co 14:15  ועתה מה־אעשה אתפללה ברוחי ואתפללה גם־בשכלי אזמרה ברוחי ואזמרה גם־בשכלי׃
1Co 14:16  כי אם־תברך ברוח איך יענה מי שהוא נתון במקום ההדיוטות אמן אחר ברכתך והוא איננו ידע מה אתה אמר׃
1Co 14:17  הן אתה תברך כראוי אבל רעך לא יבנה׃
1Co 14:18  אודה לאלהי שיותר מכלכם אני מדבר בלשנות׃
1Co 14:19  אכן בקהל אבחר לדבר חמש מלין בשכלי כדי להורת גם את־האחרים מלדבר רבבות מלין בלשון׃
1Co 14:20  אחי אל־תהיו כקטנים בבינה אלא היו תינוקות לרעה ושלמים בבינה׃
1Co 14:21  הן כתוב בתורה כי־בלעגי שפה ובלשון אחרת אדבר אל־העם הזה וגם בזאת לא־אבו שמע־לי אמר יהוה׃
1Co 14:22  לכן הלשנות לא למאמינים הנה אות כי אם־למחסרי אמונה אבל הנבואה איננה למחסרי אמונה כי אם־למאמינים׃
1Co 14:23  והנה אם־תקהל כל־העדה יחד וכלם מדברים בלשנות ויבואו הדיוטות או מחסרי אמונה הלא יאמרו שמשגעים אתם׃
1Co 14:24  אבל אם־יתנבאו כלם ובא איש מחסר אמונה או הדיוט יוכח על־ידי כלם וידון על־ידי כלם׃
1Co 14:25  ובכן יגלו תעלמות לבבו ויפל על־פניו וישתחוה לאלהים ויענה ויאמר באמת האלהים בקרבכם׃
1Co 14:26  ועתה מה־לעשות אחי בהקהלכם יחד כל־אחד ואחד מכם יש־לו מזמור יש־לו הוראה יש־לו לשון יש־לו חזון יש־לו באור וכל יעשה להבנותכם׃
1Co 14:27  כי־ידבר איש בלשון יהיו המדברים שנים שנים או שלשה ולא יותר וזה אחר זה ואחד יפרש׃
1Co 14:28  ואם־אין מפרש אז ידם בקהל וידבר לנפשו ולאלהים׃
1Co 14:29  והנביאים הם ידברו שנים או שלשה והאחרים יבחנו׃
1Co 14:30  וכי נגלה חזון לאחר מן־הישבים שם ידם הראשון׃
1Co 14:31  כי תוכלו להתנבא כלכם זה אחר זה למען ילמדו כלם וכלם יזהרו׃
1Co 14:32  ורוחות הנביאים ברשות הנביאים המה׃
1Co 14:33  כי לא אלהי מבוכה האלהים כי אם־אלהי השלום כאשר בכל־קהלות הקדשים׃
1Co 14:34  נשיכם בכנסיות תשתקנה כי לא־נתנה להן רשות לדבר כי אם־להכנע כאשר אמרה התורה׃
1Co 14:35  ואם־חפצן ללמד דבר תשאלנה את־בעליהן בביתן כי־חרפה היא לנשים לדבר בקהל׃
1Co 14:36  או המכם יצא דבר אלהים אם־אליכם לבדכם הגיע׃
1Co 14:37  אם יאמר איש שהוא נביא או־איש הרוח בין יבין את אשר־אני כתב לכם כי־מצות האדון הנה׃
1Co 14:38  ומי אשר לא ידע אל־ידע׃
1Co 14:39  לכן אחי השתדלו להתנבא ואל־תכלאו מלדבר בלשנות׃
1Co 14:40  הכל יעשה כהגן וכשורה׃
1Co 15:1  ואני מזכירכם אחי את־הבשורה אשר בשרתי אתכם ואתם קבלתם ועמדתם בה׃
1Co 15:2  וגם תושעו בה אם־תחזיקו בדבר אשר בשרתי אתכם רק אם לא־האמנתם לשוא׃
1Co 15:3  כי ראשית כל־דבר מסרתי לכם מה־שקבלתי כי־המשיח מת לכפר על־חטאתינו ככתוב׃
1Co 15:4  ונקבר והוקם ביום השלישי ככתוב׃
1Co 15:5  ונראה אל־כיפא ואחריו אל־שנים העשר׃
1Co 15:6  ואחרי־כן נראה ליותר מחמש מאות אחים כאחד אשר רבם עודם בחיים ומקצתם ישנו׃
1Co 15:7  ואחרי־כן נראה אל־יעקב ואחריו אל־כל־השליחים׃
1Co 15:8  ואחרי כלם נראה גם־אלי הדמה לנפל׃
1Co 15:9  כי אני הצעיר בשליחים וקטנתי מהקרא שליח כי־רדפתי את־קהל האלהים׃
1Co 15:10  אבל בחסד אלהים הייתי מה־שהייתי וחסדו עלי לא־היה לריק כי־יותר מכלם עמלתי ולא אני כי־אם־חסד אלהים אשר עמדי׃
1Co 15:11  והנה גם־אני גם־המה ככה משמיעים וככה האמנתם׃
1Co 15:12  ואם־הגד כי־הוקם המשיח מן־המתים איך יאמרו אנשים מכם אין תחיה למתים׃
1Co 15:13  אם־אין תחיה למתים גם־המשיח לא הוקם׃
1Co 15:14  ואם־המשיח לא הוקם ריק שמועתנו וריק אמונתכם׃
1Co 15:15  וגם־נמצא שעדי שקר אנחנו לאלהים יען אשר־העידנו את־האלהים כי הקים את־המשיח והוא לא הקימו אם כן הדבר שהמתים לא יקומו׃
1Co 15:16  כי אם־המתים לא יקומו גם־המשיח לא קם׃
1Co 15:17  ואם־המשיח לא קם הבל אמונתכם ועודכם בחטאתיכם׃
1Co 15:18  אם־כן גם־הישנים במשיח אבדו׃
1Co 15:19  ואם־בחיים האלה בלבד בטחים אנחנו במשיח אמללים מכל־אדם אנחנו׃
1Co 15:20  אבל עתה המשיח הוקם מן־המתים ראשית הישנים׃
1Co 15:21  כי אחרי אשר־בא המות על־ידי אדם גם־תחית המתים באה על־ידי אדם׃
1Co 15:22  כי כאשר באדם הראשון מתים כלם כן יחיו כלם במשיח׃
1Co 15:23  וכל־אחד ואחד בסדרו ראשית כלם המשיח ואחרי־כן אתם שהם למשיח בבואו׃
1Co 15:24  ואחרי כן הקץ כשימסר את־המלכות לאלהים האב אחרי השביתו כל־משרה וכל־שלטן וגבורה׃
1Co 15:25  כי־הוא מלך ימלך עד כי־ישית את־כל־איביו תחת רגליו׃
1Co 15:26  ואחרון האיבים אשר יכחד הוא המות׃
1Co 15:27  כי־כל שת תחת רגליו ובאמרו כל הושת תחתיו ברור הוא שהשת כל תחתיו איננו בכלל׃
1Co 15:28  וכאשר יושת הכל תחתיו אז יושת הבן גם־הוא תחת השת־כל תחתיו למען יהיה האלהים הכל בכל׃
1Co 15:29  כי מה־יעשו הנטבלים בעד המתים אם־אמת הוא שהמתים לא־יקומו למה־זה יטבלו בעד המתים׃
1Co 15:30  ולמה זה מסתכנים אנחנו בכל־שעה׃
1Co 15:31  בתהלתכם אשר יש־לי במשיח ישוע אדנינו מעיד אני עלי אם־לא מת אני בכל־יום ויום׃
1Co 15:32  אם־כדרך כל־אדם נלחמתי עם־החיות הרעות באפסוס מה־היא תועלתי אם־המתים לא יקומו נאכלה ונשתה כי־מחר נמות׃
1Co 15:33  אל־נא תתעו נפשותיכם חברת אנשים רעים תשחית מדות טבות׃
1Co 15:34  הקיצו במישרים ואל־תחטאו כי־יש אנשים אשר אין־בהם דעת אלהים אני אמר זאת לבשתכם׃
1Co 15:35  וכי־יאמר איש איך יקומו המתים וכשישובו מה־גופם׃
1Co 15:36  אתה הסכל הן מה־שתזרע לא יחיה בלתי אם־ימות׃
1Co 15:37  וכשתזרע אינך זרע את־הגוף אשר יהיה כי אם־גרגר ערם של־חטה או של־אחד הזרעים׃
1Co 15:38  והאלהים יתן־לו גוף כרצונו ולכל־זרע וזרע את־גופו למינהו׃
1Co 15:39  לא כל־הבשר בשר אחד כי מין אחר הוא בשר האדם ומין אחר בשר הבהמה ומין אחר בשר הדגה ומין אחר בשר העוף׃
1Co 15:40  ויש גופות שבשמים וגופות שבארץ אבל אחר הוא כבוד הגופות שבשמים ואחר הוא כבוד הגופות שבארץ׃
1Co 15:41  אחר הוא כבוד השמש ואחר הוא כבוד הירח ואחר הוא כבוד הכוכבים כי־כוכב מכוכב שנה לכבוד׃
1Co 15:42  וכן תחית המתים הזריעה לכליון והתקומה לחיי עד׃
1Co 15:43  יזרע בבזיון ויקום בכבוד יזרע בחלשה ויקום בגבורה׃
1Co 15:44  יזרע גוף נפשי ויקום גוף רוחני אם־יש גוף נפשי גם יש גוף רוחני׃
1Co 15:45  וכן כתוב ויהי האדם אדם הראשון לנפש חיה אדם האחרון לרוח מחיה׃
1Co 15:46  אבל לא של־הרוח היא הראשונה אלא של־הנפש ואחרי־כן של־הרוח׃
1Co 15:47  האדם הראשון מן־האדמה הוא של־עפר והאדם השני הוא האדון מן־השמים׃
1Co 15:48  וכמדת האחד שהוא של־עפר כן מדת כל־אשר של־עפר הם וכמדת האחד שהוא של־השמים כן מדת כל־אשר של־השמים הם׃
1Co 15:49  וכאשר לבשנו צלם האדם שהוא של־עפר כן נלבש גם־צלם האדם שהוא של־השמים׃
1Co 15:50  וזאת אני אמר אחי כי־בשר ודם לא־יוכל לרשת את־מלכות האלהים ואשר יכלה לא יירש את אשר לא־יכלה׃
1Co 15:51  הנה סוד אגלה לכם אנחנו לא כלנו נישן המות אבל כלנו נתחלף׃
1Co 15:52  ברגע אחד כהרף עין כתקע השופר האחרון כי יתקע בשופר והמתים יחיו בלי כליון ואנחנו נתחלף׃
1Co 15:53  כי מה־שעתה סופו לכליון ילבש אל־כליון ומה־שעתה סופו למות ילבש אל־מות׃
1Co 15:54  ומה־שעתה סופו לכליון כשילבש אל־כליון ומה־שעתה סופו למות כשילבש אל־מות אז יבא דבר־הכתוב בלע המות לנצח׃
1Co 15:55  איה עקצך המות איה נצחונך שאול׃
1Co 15:56  עקץ המות הוא החטא וכח החטא היא התורה׃
1Co 15:57  אבל תודות לאלהים אשר נתן־לנו הנצחון על־ידי אדנינו ישוע המשיח׃
1Co 15:58  על־כן אחי חביבי התכוננו בל־תמוטו והעדיפו בכל־עת במעשה אדנינו מפני שידעים אתם כי־לא לריק עמלכם באדנינו׃
1Co 16:1  ועל־דבר גבוי הצדקה לעזרת הקדושים כאשר תקנתי לקהלות אשר בגלטיא כן תעשו גם־אתם׃
1Co 16:2  בכל־אחד בשבת איש איש מכם כאשר תשיג ידו יניח אצלו ויאצר למען אשר אבא ולא יקבץ עוד׃
1Co 16:3  ואני אבא ואשר תמצאו נאמנים אשלח אתם עם־אגרות להביא את־נדבתכם לירושלים׃
1Co 16:4  ואם־חשוב הוא שאלך גם אני אתי ילכו׃
1Co 16:5  ואני אבא אליכם אחרי עברי את־מקדוניא כי את־מקדוניא אעברה׃
1Co 16:6  ואולי אשב עמכם ימים אחדים או כל־ימי הסתו למען תלוני אל־אשר אלך שמה׃
1Co 16:7  כי כעת אין רצוני שאראה אתכם כעבר בתוככם כי־אקוה לשבת אצלכם ימים אם־יתן יהוה׃
1Co 16:8  אבל אשב באפסוס עד־חג השבועות׃
1Co 16:9  כי־נפתח לי פתח גדול ורב־פעלים והמתקוממים רבים׃
1Co 16:10  וכי יבוא אליכם טימותיוס ראו־נא שיהיה עמכם בלי פחד כי־מלאכת יהוה הוא עשה כמוני׃
1Co 16:11  על־כן איש אל־יבז אתו ושלחהו בשלום למען יבא אלי כי אחכה־לו אני והאחים׃
1Co 16:12  ואפולוס אחינו הפצרתי־בו לבוא אליכם עם־האחים ולא־רצה לבוא עתה ויבוא כשיעלה בידו׃
1Co 16:13  שקדו ועמדו באמונה התאששו והתחזקו׃
1Co 16:14  וכל־דבריכם יעשו באהבה׃
1Co 16:15  ואבקשה מכם אחי הלא ידעתם את־בית אסטפנס שהוא ראשית אכיא ויתנו נפשם לשרות הקדשים׃
1Co 16:16  לכן הכנעו גם־אתם מפני האנשים ההם ומפני־כל־אשר יעבד ויעמל עמהם׃
1Co 16:17  והנני שמח בביאת אסטפנס ופרטונטוס ואכיקוס כי המה מלאו את־חסרנכם׃
1Co 16:18  ויניחו את־רוחי ואת־רוחכם על־כן הכירו האנשים ההם׃
1Co 16:19  הקהלות אשר באסיא שאלות לשלומכם עקילס ופרסקלא וגם־הקהלה אשר בביתם מרבים לשאל לשלומכם באדון׃
1Co 16:20  האחים כלם שאלים לשלומכם שאלו לשלום איש את־רעהו בנשיקה הקדושה׃
1Co 16:21  שאל לשלומכם בכתב ידי אני פולוס׃
1Co 16:22  מי שלא יאהב את־האדון ישוע המשיח יחרם מרן אתא׃
1Co 16:23  חסד ישוע המשיח אדנינו יהי עמכם׃
1Co 16:24  ואהבתי את־כלכם במשיח ישוע אמן׃


\end{document}