\begin{document}

\title{האיגרת השנייה אל הקורינתים}


\chapter{1}

\par 1 פולוס שליח ישוע המשיח ברצון אלהים וטימותיוס אחינו אל־קהלת אלהים אשר בקורנתוס עם כל־הקדשים אשר באכיא׃
\par 2 חסד לכם ושלום מאת האלהים אבינו ואדנינו ישוע המשיח׃
\par 3 ברוך האלהים ואבי אדנינו ישוע המשיח אב הרחמים ואלהי כל־נחמה׃
\par 4 המנחם אתנו בכל־לחצנו למען נחם הנלחצים כל־לחץ בנחמה אשר אנחנו מנחמים מאת האלהים׃
\par 5 כי כרב ענויי המשיח בנו כן תרבה נחמתנו על־ידי המשיח׃
\par 6 ואם־נלחצים אנחנו נלחץ בעבור נחמתכם וישועתכם ואם־מנחמים אנחנו ננחם בעבור נחמתכם כדי שתאריכו גם־אתם נפשכם בענותכם הענויים אשר מענים אנחנו׃
\par 7 ונכון לבנו בטוח עליכם וידענו כי כאשר ענויינו ענוייכם כן נחמתנו נחמתכם׃
\par 8 כי לא־נכחד מכם אחי את־צרתנו אשר מצאתנו באסיא למאד כמשא כבד כבדה ממנו עד כי־נואשנו מחיינו׃
\par 9 ואנחנו בלבבנו חרצנו לנו את־המות למען אשר־לא נבטח בנפשנו כי אם־באלהים המחיה את־המתים׃
\par 10 אשר הצילנו מן־המיתה החמורה הזאת ועודנו מציל ולו אנחנו מקוים שיוסיף להצילנו׃
\par 11 בעזרכם גם־אתם אתנו בתפלתכם למען יודו רבים בעבורנו על־מתנת החסד שהיתה לנו על־ידי רבים׃
\par 12 כי זאת היא תהלתנו אשר לבנו יעיד בנו כי בתם וישר לפני אלהים התהלכנו בעולם אף כי־אתכם לא־בחכמת הבשר כי אם־בחסד אלהים׃
\par 13 כי לא־נכתב לכם כי אם־מה־שאתם קראים וגם־מבינים׃
\par 14 ובטוח אני בכם שידעתם אתנו מעט ואף־תדעו עד־תכלית כי אנחנו תהלתכם כאשר גם־אתם תהלתנו ביום אדנינו ישוע׃
\par 15 ובבטחון הזה חפצתי לבוא אליכם ראשנה ולמען תקבלו טובה כפולה׃
\par 16 לעבר בתוככם אל־מקדוניא ולשוב ממקדוניא אליכם ואתם תשלחוני אל־ארץ יהודה׃
\par 17 ועתה ההיתה עצתי נמהרה או יעצתי לפי הבשר את־אשר יעצתי והיה אצלי פעם הן הן ופעם לא לא׃
\par 18 אכן נאמן האלהים כי־דברנו אליכם לא היה הן ולא׃
\par 19 כי בן־האלהים ישוע המשיח הנקרא בתוככם על־ידינו על־ידי ועל־ידי סלונוס וטימותיוס הוא לא היה הן ולא כי־היה בו הן בלבד׃
\par 20 כי כל־הבטחות האלהים כלן בו היו הן ובו היו אמן לכבוד האלהים על־ידינו׃
\par 21 והאלהים הוא המכונן אותנו אתכם במשיח ואשר משחנו׃
\par 22 הוא גם־חתמנו ואת־רוחו נתן בלבנו לערבון׃
\par 23 ואני את־אלהים אקרא להיות עד לנפשי כי מחמלתי עליכם לא־באתי עד־הנה לקורנתוס׃
\par 24 לא שמשלים אנחנו באמונתכם כי אם־עזרים לשמחתכם כי עמדתם באמונה׃

\chapter{2}

\par 1 ואני גמרתי בלבי לבלתי שוב־עוד אליכם בעצבת׃
\par 2 כי אם־אני אעציבכם מי אפוא ישמחני בלתי אם־הנעצב על־ידי׃
\par 3 וזאת כתבתי לכם פן־אבא והיה־לי עצב מאתם אשר היה־לי לשמח עליהם ובטח אני בכלכם ששמחתי היא שמחת כלכם׃
\par 4 כי מרב צרה ומצוקת לבי כתבתי לכם ובדמעות הרבה ולא להעציבכם רק למען תדעו האהבה היתרה אשר אהבתי אתכם׃
\par 5 ואם־העציב איש לא־אתי העציב אלא כלכם ושלא־אפריז על־המדה אמר מקצתכם׃
\par 6 ודיו לאתו האיש התוכחה ההיא מפי הרבים׃
\par 7 ובכן להפך תסלחו ותנחמו כדי שלא יבלע האיש בעצבונו כי רב הוא׃
\par 8 על־כן אבקשה מכם שתתיעצו להראותו אהבה׃
\par 9 כי לזאת כתבתי למען אדע את־תמתכם אם־בכל תשמעון׃
\par 10 ואיש אשר תסלחו לו אסלח־לו גם־אני כי גם אם־אנכי סלחתי לאיש סלחתי לו למענכם לפני המשיח׃
\par 11 פן־יונה אתנו השטן כי לא־נעלמו מאתנו מזמותיו׃
\par 12 ואני בבאי לטרואס לבשר בשורת המשיח אף כי־נפתח־לי פתח באדנינו׃
\par 13 לא־היתה רוחה לרוחי כי לא־מצאתי שם את־טיטוס אחי ונפטרתי מהם ויצאתי ללכת אל־מקדניא׃
\par 14 אבל תודות לאלהים הנתן לנו תשועה במשיח בכל־עת ומפיץ על־ידינו את־ריח דעתו בכל־מקום׃
\par 15 כי־ריח ניחח של־המשיח אנחנו לאלהים בתוך הנושעים ובתוך האבדים׃
\par 16 לאלה ריח מות למות ולאלה ריח חיים לחיים ומי־זה ראוי לכך׃
\par 17 כי אין מדתנו כמדת הרבים העשים דבר האלהים סחורה כי אם־מתוך ישר הלב ומאלהים לפני אלהים נדבר במשיח׃

\chapter{3}

\par 1 הנחל עוד לשבח עצמנו האם־צריכים אנחנו כאחרים לאגרות אליכם או מכם מזכירות אתנו לשבח׃
\par 2 אתם אגרתנו הכתובה בלבבנו ונודעה ונקראה לכל־אדם׃
\par 3 כי בידוע שאתם אגרת המשיח ערוכה על־ידי שרותנו כתובה לא בדיו כי אם־ברוח אלהים חיים ולא על־לוחות אבן כי אם־על־לוחות בשר לוחות הלב׃
\par 4 וזה בטחוננו על־ידי המשיח לפני האלהים׃
\par 5 לא־שכשרים אנחנו מעצמנו לדין כי כשרוננו מאת האלהים׃
\par 6 והוא הכשיר אתנו למשרתי ברית חדשה לא של־האותיות אלא של־הרוח כי־האות תמית והרוח יחיה׃
\par 7 ואם־שרות המות החרות באותיות על־האבן נראה בכבוד עד־שלא יכלו בני ישראל להביט אל־פני משה מפני כבוד פניו הבטל׃
\par 8 כבוד שרות הרוח כמה יגדל כבודו׃
\par 9 כי אם־השרות אשר לחיב כבוד הוא השרות אשר לזכות כמה יעדף בכבוד׃
\par 10 כי אף־מה־שנתן בכבוד כמדה ההיא כבודו כאין לעמת הכבוד הנעלה הזה׃
\par 11 כי אם־הדבר הבטל יש־לו חלק בכבוד הדבר הקים על־אחת כמה וכמה׃
\par 12 על־כן בהיות לנו תקוה כתקוה הזאת פתחון פה רב לנו׃
\par 13 ולא כמשה אשר נתן מסוה על־פניו פן־יביטו בני ישראל אל־סוף מה־שסופו להבטל׃
\par 14 אבל נטמטמו דעותיהם כי עד־היום הזה בקראם הברית הישנה נשאר המסוה ההוא ולא־גלה עליה כי לא יוסר כי אם־במשיח׃
\par 15 עד־היום הזה הם קראים את־משה והמסוה מנח על־לבם׃
\par 16 אך בעת שובם אל־האדון יוסר המסוה׃
\par 17 האדון הוא הרוח ובאשר רוח האדון שם חרות׃
\par 18 ואנחנו כלנו ראים במראה את־כבוד האדון ופנינו מגלים ונתהפך לעצם דמות ההיא מכבוד לכבוד כמי שמתחלף מאת אדון הרוח׃

\chapter{4}

\par 1 על־כן בהיות לנו השרות הזה כאשר חננו לא נחת׃
\par 2 כי מאסנו בסתרי בשת שלא להתנהג כמנהג ערמה ולא לעקם את־דבר האלהים אלא נגלינו נגד דעת כל־בני אדם לפני האלהים בהראות האמת׃
\par 3 ואם־נעלמה בשורתנו נעלמה היא מן־האבדים׃
\par 4 אשר אל העולם הזה עור בהם את־מחשבות חסרי האמונה לבלתי זרח להם נגה בשורת כבוד המשיח אשר הוא צלם האלהים׃
\par 5 כי לא אתנו מכריזים אנחנו כי אם־את־המשיח ישוע לאמר הוא האדון ואנחנו עבדיכם למען ישוע׃
\par 6 כי האלהים אשר אמר ויפע אור מחשך הוא הופיע בלבנו להפיץ אור דעת כבוד האלהים אשר בפני המשיח׃
\par 7 והאוצר הזה לנו בכלי חרש למען אשר־תהיה הגבורה היתרה לאלהים ולא מאתנו׃
\par 8 נלחצים אנחנו בכל ולא נדכאים דאגים ולא נואשים׃
\par 9 נרדפים ולא נטושים משלכים ולא אבדים׃
\par 10 ונשאים בכל־עת מיתת האדון ישוע בגויתנו למען יגלו גם־חיי ישוע בגויתנו׃
\par 11 כי אנחנו החיים מסורים תמיד למות בעבור ישוע למען יגלו גם־חיי ישוע בבשרנו בשר התמותה׃
\par 12 לכן בנו יאמץ המות ובכם החיים׃
\par 13 ובהיות לנו הרוח ההוא של־האמונה כדבר הכתוב האמנתי כי־אדבר גם־אנחנו נאמין ועל־כן נדבר׃
\par 14 באשר ידענו כי המעיר את־האדון ישוע יעיר גם־אתנו עם־ישוע ויעמידנו עמכם׃
\par 15 כי כל־זאת למענכם למען אשר־ירבה החסד על־ידי רבים ותפרץ התודה לכבוד האלהים׃
\par 16 על־כן לא נחת ואף אם־יכלה בנו האדם החיצון הנה האדם הפנימי יתחדש יום יום׃
\par 17 כי לחצנו שהוא קל ואינו אלא לרגע יביא לנו כבוד עולמים גדול ורב עד־למאד׃
\par 18 באשר לא נצפה אל־הדברים הנראים כי אם־אל־אשר אינם נראים כי הנראים לשעה המה ואשר אינם נראים קימים לעולם׃

\chapter{5}

\par 1 הן ידענו כי בהרס בית אהלנו אשר בארץ יש־לנו בנין מאת האלהים בית אשר איננו מעשה ידים והוא קים לעולם בשמים׃
\par 2 כי גם־עתה נאנחים ונכספים אנחנו להתעטף בביתנו אשר מן־השמים׃
\par 3 ובלבד שאחרי לבשנהו לא נמצא ערמים׃
\par 4 כי באהלנו זה נאנח תחת המשא מתאוים להתעטף ולא לפשט למען יבלע המות על־ידי החיים׃
\par 5 ואלהים תקן אתנו לכך אשר גם־נתן לנו את־רוחו לערבון׃
\par 6 לכן בטוחים אנחנו בכל־עת וידעים כי כל־עוד שמושבנו בגוף רחוקים אנחנו מן־האדון׃
\par 7 כי באמונה נתהלך ולא בראות עינים׃
\par 8 אבל בטוחים אנחנו והטוב בעינינו להתרחק מן־הגוף ולהיות קרובים אל־האדון׃
\par 9 ולכן אם־קרובים אנחנו אם־רחוקים נשתדל למצא חן בעיניו׃
\par 10 כי כלנו עתידים להראות לפני כסא־דין המשיח למען ישא איש כפעלו בחיי גופו אם־טוב ואם־רע׃
\par 11 ועתה יען אשר יראת אדני לנגד עינינו נדבר על־לב בני אדם ולאלהים אנחנו גלוים ואקוה כי־גלוים אנחנו גם במדעכם׃
\par 12 כי אין אנחנו משתבחים שנית לפניכם כי אם ממציאים לכם מקום להתפאר בנו כנגד המתפארים בפניהם ולא בלבם׃
\par 13 כי אם־השתגענו השתגענו לאלהים ואם־השכלנו השכלנו לכם׃
\par 14 כי־אחוזי אהבת המשיח אנחנו הדנים שאם־מת אחד בעד כלם כלם מתו׃
\par 15 ובעד כלם מת למען לא־יחיו החיים עוד לנפשם כי אם־לאשר מת וקם בעדם׃
\par 16 לכן מעתה אנחנו לא־נדע איש מן־הבשר וגם אם־ידענו את־המשיח מן־הבשר מעתה לא־נדעהו עוד׃
\par 17 לכן מי שהוא במשיח בריה חדשה הוא הראשנות עברו הנה (הכל) נעשו חדשות׃
\par 18 והכל מאת האלהים המרצה אתנו לעצמו על־ידי ישוע המשיח ויתן־לנו שרות הרצוי׃
\par 19 יען אשר אלהים היה במשיח מרצה את־העולם לעצמו ולא־חשב להם את־פשעיהם וישם בנו את־דבר הרצוי׃
\par 20 ובכן מליצי המשיח אנחנו והאלהים מזהיר אתכם על־ידנו נבקש מכם בעד המשיח התכפרו־נא לאלהים׃
\par 21 כי את־אשר לא־ידע חטאה אתו עשה לחטאה בעדנו למען נהיה־בו אנחנו לצדקת אלהים׃

\chapter{6}

\par 1 ואנחנו כעזרים לו נזהירה אתכם שלא תקבלו חסד אלהים והיה לריק׃
\par 2 כי הוא אומר בעת רצון עניתיך וביום ישועה עזרתיך הנה עתה עת רצון הנה עתה יום ישועה׃
\par 3 ואין אנחנו נתנים מכשול במאומה פן־יהיה שרותנו לנאצה׃
\par 4 כי אם־נראה בכל־דבר כמשרתי אלהים בסבלנות רבה בלחץ ובצרות ובמצוקות׃
\par 5 במכות ובמוסרות ובמהומות בתלאות בשקידות ובצומות׃
\par 6 בטהרה ובדעת ובארך רוח ובחסד וברוח הקדש ובאהבה לא צבועה׃
\par 7 בדבר האמת ובגבורת אלהים בכלי נשק הצדקה מימין ומשמאל׃
\par 8 בכבוד ובקלון בשם־רע ובשם־טוב כמתעים ונאמנים׃
\par 9 כאינם ידועים וגם־ידועים כמתים והננו חיים כמיסרים ולא מומתים׃
\par 10 כנעצבים ובכל־עת שמחים כרשים ומעשירי רבים כמי שאין־להם־מאומה ויש להם כל׃
\par 11 פינו פתוח לכם אנשי קורנתוס ורחב לבנו׃
\par 12 לא־צר לכם המקום בנו אך־צר המקום במעיכם׃
\par 13 והיה זה גמולי כדבר אל־בנים אנכי מדבר אם־תרחיבו לבבכם גם־אתם׃
\par 14 אל־תהיו משכים בעל עם־חסרי אמונה כי אי־זה חברה לצדקה עם־העולה ומה־לאור את־החשך׃
\par 15 אי־זה הסכמה למשיח עם־בליעל או מה חלק המאמין עם־שאיננו מאמין׃
\par 16 ואי־זה קשר יש להיכל אלהים עם־האלילים כי־אתם היכל אלהים חיים כמו שאמר האלהים ושכנתי והתהלכתי בתוכם והייתי להם לאלהים והם יהיו־לי לעם׃
\par 17 על־כן צאו מתוכם והברו נאם־יהוה וטמא אל־תגעו ואני אקבץ אתכם׃
\par 18 והייתי לכם לאב ואתם תהיו־לי לבנים ולבנות נאם־יהוה צבאות׃

\chapter{7}

\par 1 לכן חביבי בהיות לנו ההבטחות האלה נטהרה את־עצמנו מכל־חלאת בשר ורוח להשלים קדשתנו ביראת אלהים׃
\par 2 תנו־לנו מקום בלבבכם לא חמסנו איש לא חבלנו איש לא עשקנו איש׃
\par 3 אינני מדבר לחיב כי כבר אמרתי שאתם בלבנו למות יחד ולחיות יחד׃
\par 4 רב בטחוני עליכם רבה תהלתי בכם מלאתי נחמה שבעתי שמחות בכל־צרתנו׃
\par 5 כי גם־בבאנו אל־מקדוניא לא־היתה מרגעה לבשרנו רק־נלחצנו בכל מחוץ מלחמות ומבית אימה׃
\par 6 אבל האלהים המנחם את־השפלים נחם אתנו בבוא טיטוס׃
\par 7 ולא בבאו בלבד אלא בנחמה אשר נחם בכם כי הגיד לנו את־תשוקתכם ואת־אבלכם ואת־קנאתכם לי ובכן הוספתי לשמוח׃
\par 8 כי גם־אם־העצבתי אתכם באגרתי אינני מתחרט גם כי־הייתי מתחרט בראותי כי־האגרת ההיא העציבה אתכם ואף אם־לשעה׃
\par 9 עתה אני שמח לא על־אשר נעצבתם כי אם־על־אשר נעצבתם לתשובה כי נעצבתם כרצון אלהים כדי שלא־תנזקו במאומה על־ידינו׃
\par 10 כי העצבת שהיא כרצון אלהים גרמת תשובה לישועה אשר איש לא יתחרט עליה ועצבת העולם מביאה לידי מיתה׃
\par 11 כי ראו־נא את אשר־נעצבתם כרצון אלהים כמה הביא אתכם לידי זריזות ולידי התנצלות ולידי רגז ולידי יראה ולידי תשוקה ולידי קנאה ולידי נקמה ובכל הוכחתם כי־נקיים אתם בדבר ההוא׃
\par 12 לכן גם אם־כתבתי לכם לא כתבתי בעבור העלב ולא בעבור הנעלב רק למען תגלה בתוככם זריזות שלכם בעדנו לפני האלהים׃
\par 13 ובעבור־זאת נחמנו בנחמתכם ועוד שמחה יתרה היתה לנו בשמחת טיטוס כי־הונח דעתו על־ידי כלכם׃
\par 14 כי במה־שהתהללתי לפניו בכם לא נכלמתי כי כאשר דברנו אליכם הכל באמת כן גם־תהלתנו לפני טיטוס היתה אמת׃
\par 15 ומעיו יהמו לכם יותר בזכרו את־משמעת כלכם ואת אשר קבלתם אתו ביראה ובחרדה׃
\par 16 לכן אני שמח כי בכל־דבר יאמץ לבי בכם׃

\chapter{8}

\par 1 והננו מודיעים אתכם אחי את־חסד אלהים הנעשה בקהלות מקדוניא׃
\par 2 כי ברב־נסיון צרתם רבתה שמחתם ושפלות עניותם העדיפה להראות עשר תמתם׃
\par 3 כי מעיד אנכי אשר ככחם ויותר מכחם התנדבו׃
\par 4 ויבקשו ממנו ברב־תחנונים להשתתף בגמילות חסד שלהם לעזרת הקדשים׃
\par 5 ולא כאשר הוחלנו נתנו כי את־נפשם נתנו לאדון בתחלה וגם־לנו ברצון האלהים׃
\par 6 על־כן זרזנו את־טיטוס שגם־יגמר בכם כאשר החל את־גמילות החסד הזאת׃
\par 7 ועתה כאשר הותרתם בכל באמונה ובדבור ובדעת ובכל־זריזות ובאהבתכם אתנו כן גם־תותירו בחסד הזה׃
\par 8 ואינני אמר כן כמצוה כי אם־לבחן על־ידי זריזות אחרים את־אהבתכם אם אמת היא׃
\par 9 כי־ידעים אתם את־חסד אדנינו ישוע המשיח שבהיותו עשיר נעשה רש בעבורכם למען תעשירו על־ידי רישו׃
\par 10 ומחוה אני את־דעתי כי טוב לכם אחרי אשר הקדמתם בשנה שעברה לא לעשות בלבד כי גם־לעשות בחפץ לבבכם׃
\par 11 עתה השלימו את־המעשה למען כאשר התנדבתם לעשות כן גם־תגמרו כאשר תמצא ידכם׃
\par 12 כי בהיות לאיש רוח נדיבה רצויה היא לפי מה־שיש־לו ולא־לפי מה־שאין לו׃
\par 13 כי לא שתהיה לאחרים רוחה ולכם מחסור אלא ימלא יתרכם בעת הזאת בשוה את־מחסורם׃
\par 14 למען יהיה גם־יתרם למלא מחסרכם כדי להשות׃
\par 15 ככתוב לא העדיף המרבה והממעיט לא החסיר׃
\par 16 ותודות לאלהים הנותן גם־בלב טיטוס לשקד עליכם כשקידה הזאת׃
\par 17 כי שמע לבקשתנו ובשקידתו היתרה הלך אליכם לרצונו׃
\par 18 ועמו יחדו שלחנו האח אשר יצא לו שם טוב בבשורה בכל־הקהלות׃
\par 19 ולא עוד אלא שהקהלות גם־בחרו בו ללכת אתנו להביא החסד הזה הגבוי על־ידינו לכבוד האדון ולאמץ לבבנו׃
\par 20 ונשמר בזאת שלא יוציא איש עלינו דבה רעה בשפעת המתנה הזאת הגבויה על־ידינו׃
\par 21 כי־משגיחים אנחנו על־הטוב לא לפני האדון בלבד אלא גם־לפני האדם׃
\par 22 ושלחנו עמהם את־אחינו אשר בחנו את־שקידתו פעמים רבות בדברים הרבה ועתה הוא שקוד עוד יותר ברב בטחונו עליכם׃
\par 23 וטיטוס הלא הוא חברי ועזרי בכם ואחינו הלא הם שלוחי הקהלות ותפארת המשיח׃
\par 24 על־כן הראו והוכיחו להם בפני הקהלות את־אהבתכם ואת־תהלתנו בכם׃

\chapter{9}

\par 1 אמנם אין־צרך לי שאכתב אליכם על־דבר השרות לעזרת הקדשים׃
\par 2 כי ידעתי את־נדיבתכם אשר עליה אני מתהלל בכם לפני אנשי מקדוניא לאמר אכיא מזמנת משנה שעברה וקנאתכם העירה את־רוח הרבים׃
\par 3 אבל שלחתי את־האחים שלא תהיה תהלתנו בכם לריק בדבר הזה ולמען תהיו מזמנים כאשר אמרתי׃
\par 4 שלא יבאו אתי אנשים ממקדוניא ולא ימצאו אתכם מזמנים ונבוש אנחנו ולא אמר אתם מהבטחון הזה אשר התהללנו בו׃
\par 5 על־כן ראיתי לבקש מן־האחים כי־יקדמו לבא אליכם ויכינו את־ברכתכם המיועדה מלפנים למען תהיה מוכנת כעין ברכה ולא כעין מתנת כילי׃
\par 6 כי הנה הזרע בצמצום יקצר בצמצום והזרע בברכות יקצר בברכות׃
\par 7 וכל־איש כאשר ידבנו לבו לא־בעין רעה ולא לאנסו כי הנתן בלב שמח יאהב אתו אלהים׃
\par 8 ואלהים יכל להשפיע עליכם חסד שיהיה לכם בכל־עת די ספוקכם בכל ותותירו בכל־מעשה טוב׃
\par 9 ככתוב פזר נתן לאביונים צדקתו עמדת לעד׃
\par 10 והנתן זרע לזרע ולחם לאכל יתן וירבה את־זרעכם ויפריא תנובות צדקתכם׃
\par 11 למען תעשירו בכל לכל־התמימות אשר פריה תודה לאלהים על־ידינו׃
\par 12 כי־שרות העבודה הזאת לא לבד ימלא את־מחסרי הקדושים כי גם־יודו רבים לאלהים בפעל שרותכם הנאמן הזה׃
\par 13 ויכבדו את־האלהים על־משמעת הודאתכם לבשורת המשיח ועל־תמת חברתכם עמם ועם הכל׃
\par 14 והם יתחננו בעדכם נכספים לכם בעבור חסד האלהים אשר גבר עליכם׃
\par 15 ותודה לאלהים על־מתנתו אשר עצמה מספר׃

\chapter{10}

\par 1 ואני פולוס הנני מזהיר אתכם בענות המשיח וחמלתו אשר בפניכם שפל־רוח אני בתוככם וברחקי מתאמץ עליכם׃
\par 2 ואתחננה שלא אצטרך להתאמץ בהיותי בתוככם בבטחון אשר יש־לי להתגבר־בו על־האנשים החשבים אתנו כמתהלכים לפי הבשר׃
\par 3 הן התהלכנו בבשר ולא נלחמנו כבשר׃
\par 4 כי־כלי מלחמתנו לא של־הבשר הם כי אם־חזקים באלהים להרס מבצרים׃
\par 5 באשר הרסים אנחנו תחבלות וכל־מרום מתנשא נגד דעת האלהים ושובים כל־מזמה למשמעת המשיח׃
\par 6 ונכונים לנקם נקמה מאת כל־מרי רק אם־תשלם משמעתכם׃
\par 7 התשפטו למראה פנים איש כי יתברך בלבבו לאמר למשיח אני יחזר וידין בלבבו שכשם שהוא למשיח כן גם־אנחנו למשיח׃
\par 8 וגם כי־ארבה מעט להתהלל בשלטן אשר נתן־לנו האדון לבנותכם ולא לשחתכם לא אבוש׃
\par 9 למען אשר לא אראה כמאים אתכם באגרות׃
\par 10 כאמרם הן האגרות חמורות וקשות אבל הוא בעצמו כשהוא כנגדנו חלוש וניבו נבזה׃
\par 11 ידע־נא האמר כזאת שכמו שאנחנו בדבור על־ידי אגרות בהיותנו רחוקים כן גם־בפעל אנחנו בהיותנו קרובים׃
\par 12 כי אל־נעז פנינו לכלל אתנו עם־האנשים המשבחים נפשם או לערך אתנו להם אכן נבערו מדעת המדדים את־נפשם בנפשם וערכים את־נפשם לנפשם׃
\par 13 ואנחנו לא נתגדל לבלי־מדה כי אם־כפי מדת הגבול אשר חלק לנו האלהים לחק להגיע גם־עדיכם׃
\par 14 כי איננו כמסיגי גבול כאלו לא באנו אליכם הלא כבר קדמנו גם־אתכם בבשורת המשיח׃
\par 15 לא נתגדל לבלי־מדה ביגיעת אחרים אבל יש־לנו תקוה שברבות אמונתכם אנחנו נכבד בכם כפי גבולנו עד־למעלה׃
\par 16 כדי־לבשר הבשורה גם־להלאה מכם ולא להתהלל במה־שמוכן כבר בגבול אחרים׃
\par 17 והמתהלל יתהלל ביהוה׃
\par 18 כי לא המשבח נפשו נאמן הוא כי אם־אשר ישבחנו יהוה׃

\chapter{11}

\par 1 אחלי תשאו מעט אולתי ואף־אמנם תשאוני׃
\par 2 כי מקנא אני לכם קנאת אלהים כי קדשתי אתכם לאיש אחד להעמיד בתולה טהורה לפני המשיח׃
\par 3 אבל ירא אנכי פן תשטינה מחשבותיכם מן־התמימות אשר עם־המשיח כאשר השיא הנחש בערמתו את־חוה׃
\par 4 כי אם־יבא הבא ויכריז לכם ישוע אחר אשר לא הכרזנו או אם־תקחו רוח אחר אשר לא־לקחתם או־בשורה אחרת אשר לא־קבלתם כי אז היטב תשאהו׃
\par 5 אולם אחשב אשר־אינני נפל עד־מאד מהשליחים הגדולים כל־כך׃
\par 6 ואף אם־בער אנכי מדבור אינני בער מדעת אלא בכל לכל נגלינו בפניכם׃
\par 7 או החטאתי בהשפילי את־עצמי למען הגביהכם כי־בשרתי אתכם את־בשורת האלהים בלא־מחיר׃
\par 8 מקהלות אחרות נטלתי בקחתי מהן שכר למען אשרתכם והייתי עמכם ואחסר ולא הלאיתי אדם׃
\par 9 כי האחים הבאים ממקדוניא נתנו לי די מחסורי ובכל־דבר נשמרתי מהיות לכם למשא ועוד אשמר׃
\par 10 אמתו של־המשיח בי שלא־תכלא ממני תהלתי זאת בגלילות אכיא׃
\par 11 על־מה־זה העל אשר אינני אהב אתכם האלהים יודע׃
\par 12 אבל את אשר אני עשיתי אוסיף לעשות לבלתי הניח־מקום למבקשים שימצאו דומים לנו במה־שיתהללו בו׃
\par 13 כי אנשים כאלה שליחי שקר הם פעלי רמיה עשים עצמם כמלאכי המשיח׃
\par 14 ואין לתמוה הלא השטן גם־הוא עשה עצמו כמלאך האור׃
\par 15 לכן לא דבר גדול הוא אם גם־משרתיו עשים עצמם כמשרתי הצדק אשר אחריתם תהיה לפי מעלליהם׃
\par 16 ואשוב ואמר אל־נא יחשבני איש לסכל ואף־על־פי כן כסכל קבלוני למען אתהלל מעט גם־אני׃
\par 17 את אשר אדבר לא־כדרך האדון אנכי מדבר אלא כמו בסכלות כן אעז ואתהלל׃
\par 18 רבים מתהללים לפי הבשר לכן אתהלל גם־אני׃
\par 19 כי־נשאים אתם לרצונכם את־הסכלים בהיותכם חכמים׃
\par 20 הלא תשאו כי ישעבד אתכם איש כי־יבלע כי־ילכד אתכם כי־יתנשא כי־יכה אתכם על־פניכם׃
\par 21 לחרפתנו אני מדבר חלשים היינו אבל בכל־אשר ירהב איש להתהלל ארהב גם־אני בסכלותי׃
\par 22 עברים הם וגם־אני ישראלים הם וגם־אני זרע אברהם הם וגם־אני׃
\par 23 משרתי המשיח הם ואני כמתהולל אמר אני יותר מהם יותר ביגיעות יותר למאד במכות יותר במוסרות ורב פעמים במצוקות מות׃
\par 24 חמש פעמים לקיתי על־ידי היהודים ארבעים חסר אחת׃
\par 25 שלש פעמים יסרתי בשוטים פעם אחת סקלתי ושלש פעמים נשברה ספינתי ואהי במצולות ים לילה ויום׃
\par 26 במסעות רבות בסכנות של־נהרות בסכנות של־ליסטים בסכנות מבני־עמי בסכנות מן־הגוים בסכנות בעיר בסכנות במדבר בסכנות בים בסכנות בקרב אחי שקר׃
\par 27 בעמל ובתלאה בשקידות הרבה ברעב ובצמא בצומות הרבה בקרה ובעירום׃
\par 28 מלבד יתר הדברים הבאים עלי יום יום ודאגת כל־הקהלות׃
\par 29 מי יחלש ואני לא אחלש מי יכשל ולא יבער לבי׃
\par 30 אם־יש להתהלל אתהלל בחלשתי׃
\par 31 האלהים אבי ישוע המשיח אדנינו המברך לעולמי עולמים הוא ידע כי לא אשקר׃
\par 32 בדמשק שמר הנצב של־ארטס המלך את־עיר הדמשקיים ויבקש לתפשני׃
\par 33 ובעד החלון הורידו אתי בסל מעל החומה ואמלט מידיו׃

\chapter{12}

\par 1 אמנם נצרכתי להתהלל ואף כי לא יועיל אבוא למראות האדון וחזינותיו׃
\par 2 ידעתי איש במשיח אשר לקח עד־לרקיע השלישי זה ארבע־עשרה שנה אם־בגוף לא ידעתי או־מחוץ לגוף לא ידעתי האלהים יודע׃
\par 3 והאיש ההוא אם־בגוף או־חוץ לגוף לא ידעתי האלהים יודע׃
\par 4 העלה אל־הפרדס וישמע דברים נסתרים אשר נמנע מאיש למללם׃
\par 5 באיש כמוהו אתהלל אבל בעצמי לא אתהלל זולתי בחלשותי׃
\par 6 ואלו־חפצתי להתהלל לא־אהיה סכל לפי שאמת אדבר אלא אתאפק שלא־יחשבני איש יותר ממה־שיראה בי או שישמע ממני׃
\par 7 ולמען אשר לא אתרומם ברב־גדל החזינות קוץ נתן־לי בבשרי מלאכו של־השטן להכתני באגרוף למען לא אתרומם׃
\par 8 על־זאת התחננתי שלש פעמים אל־האדון להסירו ממני׃
\par 9 ויאמר אלי די חסדי כי בחלשה תשלם גבורתי על־כן שמח לבי להתהלל בחלשותי למען תשרה עלי גבורת המשיח׃
\par 10 לכן רצתה נפשי בחלשות ובחרפות ובצרות וברדיפות ובמצוקות למען המשיח כי־כאשר חלשתי אז גבור אני׃
\par 11 סכל הייתי בהתהללי אתם הכרחתם אתי תחת אשר־היה עליכם להזכירני לשבח כי לא־נפל אנכי מן־השליחים הגדולים עד־מאד אף כי־כאין אנכי׃
\par 12 הן־אתות השליח נעשו בקרבכם בכל־סבלנות באתות ובמופתים ובגבורות׃
\par 13 כי־במה נגרעתם מן־הקהלות האחרות אם־לא באשר לא הלאיתי אתכם סלחו־נא לי את־העולה הזאת׃
\par 14 הנני מוכן לבוא אליכם פעם שלישית ולא אלאה אתכם כי לא אבקש את אשר לכם כי אם־אתכם כי הבנים אינם חיבים לאצר אוצרות לאבותם כי אם־האבות לבניהם׃
\par 15 ואני בכל־חפץ לבבי אפזר וגם אפזר בעד נפשותיכם אף אם־תמעיטו לאהבה אתי תחת אהבתי לכם היתרה כל־כך׃
\par 16 אבל אם־הדבר כן ואני לא הכבדתי עליכם אולי כאיש ערום במרמה לכדתי אתכם׃
\par 17 האף הוניתי אתכם ביד־אחד משלוחי אליכם׃
\par 18 בקשתי מן־טיטוס ושלחתי אתו את־האח ההונה אתכם טיטוס הלא ברוח אחד התהלכנו הלא במעגל אחד׃
\par 19 העוד תאמרו שמתנצלים אנחנו לפניכם לא כי־לפני האלהים נדבר במשיח ולמען תבנו חביבי׃
\par 20 כי ירא אנכי פן־אבא ולא־אמצא אתכם כלבבי ולא־אמצא לכם כלבבכם פן אמצא בכם מצה וקנאה ורגז ומריבות ודבה רעה ורכילות וגאות ומבוכה׃
\par 21 פן־ישפילני אלהי אצלכם בשובי לבוא ואתאבל על־רבים אשר־חטאו כבר ולא שבו מן־הטמאה ומן־הזנות ומן־הזמה אשר עשו׃

\chapter{13}

\par 1 שלישית עתה אבוא אליכם על־פי שנים עדים או שלשה יקום כל־דבר׃
\par 2 כבר הגדתי בהיותי אצלכם בפעם השנית ועתה אוסיף להגיד ולכתב ברחקי מכם לאתם שכבר חטאו ולכל הנשארים כי לא אוסיף לחוס בשובי אליכם׃
\par 3 יען אשר בקשתם לבחן את־המשיח המדבר בי והוא איננו חלש לכם כי אם־גבור בתוככם׃
\par 4 כי אם־גם־נצלב בחלשה אכן חי הוא בגבורת אלהים ואם גם־חלשים בו אנחנו אכן נחיה עמו בגבורת אלהים לנגדכם׃
\par 5 נסו־נא אתכם אם־באמונה אתם עמדים הבחנו או האינכם ידעים עצמכם שישוע המשיח בקרבכם אם־לא נמאסים אתם׃
\par 6 אבל אקוה שתדעו כי אנחנו לא נמאסים׃
\par 7 ואני מתחנן אל־האלהים שלא־תעשו כל־רע לא למעננו שנראה נאמנים כי אם־למענכם שתעשו אתם את־הטוב ואנחנו נהיה כנמאסים׃
\par 8 כי אין אנחנו יכולים לעשות דבר לנגד האמת כי אם־בעד האמת׃
\par 9 כי נשמח אם־חלשים אנחנו ואתם גבורים ועל־זאת גם־מתפללים אנחנו על־אשר תכוננו׃
\par 10 ובעבור זאת כתבתי את־אלה בעודני רחוק למען אשר אהיה אצלכם ולא אצטרך לדבר אתכם משפטים לפי השלטן אשר נתן לי האדון לבנות ולא להרוס׃
\par 11 סוף דבר אחי שמחו והתכוננו התנחמו ויהי לכם לב אחד אהבו השלום ואלהי האהבה והשלום יהי עמכם׃
\par 12 שאלו לשלום איש את־רעהו בנשיקה הקדושה הקדושים כלם שאלים לשלומכם׃
\par 13  (See 13:12)
\par 14  (13:13) חסד האדון ישוע המשיח ואהבת האלהים וחברת רוח הקדש עם־כלכם אמן׃


\end{document}