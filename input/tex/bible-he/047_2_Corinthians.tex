\begin{document}

\title{2 Corinthians}

2Co 1:1  פולוס שליח ישוע המשיח ברצון אלהים וטימותיוס אחינו אל־קהלת אלהים אשר בקורנתוס עם כל־הקדשים אשר באכיא׃
2Co 1:2  חסד לכם ושלום מאת האלהים אבינו ואדנינו ישוע המשיח׃
2Co 1:3  ברוך האלהים ואבי אדנינו ישוע המשיח אב הרחמים ואלהי כל־נחמה׃
2Co 1:4  המנחם אתנו בכל־לחצנו למען נחם הנלחצים כל־לחץ בנחמה אשר אנחנו מנחמים מאת האלהים׃
2Co 1:5  כי כרב ענויי המשיח בנו כן תרבה נחמתנו על־ידי המשיח׃
2Co 1:6  ואם־נלחצים אנחנו נלחץ בעבור נחמתכם וישועתכם ואם־מנחמים אנחנו ננחם בעבור נחמתכם כדי שתאריכו גם־אתם נפשכם בענותכם הענויים אשר מענים אנחנו׃
2Co 1:7  ונכון לבנו בטוח עליכם וידענו כי כאשר ענויינו ענוייכם כן נחמתנו נחמתכם׃
2Co 1:8  כי לא־נכחד מכם אחי את־צרתנו אשר מצאתנו באסיא למאד כמשא כבד כבדה ממנו עד כי־נואשנו מחיינו׃
2Co 1:9  ואנחנו בלבבנו חרצנו לנו את־המות למען אשר־לא נבטח בנפשנו כי אם־באלהים המחיה את־המתים׃
2Co 1:10  אשר הצילנו מן־המיתה החמורה הזאת ועודנו מציל ולו אנחנו מקוים שיוסיף להצילנו׃
2Co 1:11  בעזרכם גם־אתם אתנו בתפלתכם למען יודו רבים בעבורנו על־מתנת החסד שהיתה לנו על־ידי רבים׃
2Co 1:12  כי זאת היא תהלתנו אשר לבנו יעיד בנו כי בתם וישר לפני אלהים התהלכנו בעולם אף כי־אתכם לא־בחכמת הבשר כי אם־בחסד אלהים׃
2Co 1:13  כי לא־נכתב לכם כי אם־מה־שאתם קראים וגם־מבינים׃
2Co 1:14  ובטוח אני בכם שידעתם אתנו מעט ואף־תדעו עד־תכלית כי אנחנו תהלתכם כאשר גם־אתם תהלתנו ביום אדנינו ישוע׃
2Co 1:15  ובבטחון הזה חפצתי לבוא אליכם ראשנה ולמען תקבלו טובה כפולה׃
2Co 1:16  לעבר בתוככם אל־מקדוניא ולשוב ממקדוניא אליכם ואתם תשלחוני אל־ארץ יהודה׃
2Co 1:17  ועתה ההיתה עצתי נמהרה או יעצתי לפי הבשר את־אשר יעצתי והיה אצלי פעם הן הן ופעם לא לא׃
2Co 1:18  אכן נאמן האלהים כי־דברנו אליכם לא היה הן ולא׃
2Co 1:19  כי בן־האלהים ישוע המשיח הנקרא בתוככם על־ידינו על־ידי ועל־ידי סלונוס וטימותיוס הוא לא היה הן ולא כי־היה בו הן בלבד׃
2Co 1:20  כי כל־הבטחות האלהים כלן בו היו הן ובו היו אמן לכבוד האלהים על־ידינו׃
2Co 1:21  והאלהים הוא המכונן אותנו אתכם במשיח ואשר משחנו׃
2Co 1:22  הוא גם־חתמנו ואת־רוחו נתן בלבנו לערבון׃
2Co 1:23  ואני את־אלהים אקרא להיות עד לנפשי כי מחמלתי עליכם לא־באתי עד־הנה לקורנתוס׃
2Co 1:24  לא שמשלים אנחנו באמונתכם כי אם־עזרים לשמחתכם כי עמדתם באמונה׃
2Co 2:1  ואני גמרתי בלבי לבלתי שוב־עוד אליכם בעצבת׃
2Co 2:2  כי אם־אני אעציבכם מי אפוא ישמחני בלתי אם־הנעצב על־ידי׃
2Co 2:3  וזאת כתבתי לכם פן־אבא והיה־לי עצב מאתם אשר היה־לי לשמח עליהם ובטח אני בכלכם ששמחתי היא שמחת כלכם׃
2Co 2:4  כי מרב צרה ומצוקת לבי כתבתי לכם ובדמעות הרבה ולא להעציבכם רק למען תדעו האהבה היתרה אשר אהבתי אתכם׃
2Co 2:5  ואם־העציב איש לא־אתי העציב אלא כלכם ושלא־אפריז על־המדה אמר מקצתכם׃
2Co 2:6  ודיו לאתו האיש התוכחה ההיא מפי הרבים׃
2Co 2:7  ובכן להפך תסלחו ותנחמו כדי שלא יבלע האיש בעצבונו כי רב הוא׃
2Co 2:8  על־כן אבקשה מכם שתתיעצו להראותו אהבה׃
2Co 2:9  כי לזאת כתבתי למען אדע את־תמתכם אם־בכל תשמעון׃
2Co 2:10  ואיש אשר תסלחו לו אסלח־לו גם־אני כי גם אם־אנכי סלחתי לאיש סלחתי לו למענכם לפני המשיח׃
2Co 2:11  פן־יונה אתנו השטן כי לא־נעלמו מאתנו מזמותיו׃
2Co 2:12  ואני בבאי לטרואס לבשר בשורת המשיח אף כי־נפתח־לי פתח באדנינו׃
2Co 2:13  לא־היתה רוחה לרוחי כי לא־מצאתי שם את־טיטוס אחי ונפטרתי מהם ויצאתי ללכת אל־מקדניא׃
2Co 2:14  אבל תודות לאלהים הנתן לנו תשועה במשיח בכל־עת ומפיץ על־ידינו את־ריח דעתו בכל־מקום׃
2Co 2:15  כי־ריח ניחח של־המשיח אנחנו לאלהים בתוך הנושעים ובתוך האבדים׃
2Co 2:16  לאלה ריח מות למות ולאלה ריח חיים לחיים ומי־זה ראוי לכך׃
2Co 2:17  כי אין מדתנו כמדת הרבים העשים דבר האלהים סחורה כי אם־מתוך ישר הלב ומאלהים לפני אלהים נדבר במשיח׃
2Co 3:1  הנחל עוד לשבח עצמנו האם־צריכים אנחנו כאחרים לאגרות אליכם או מכם מזכירות אתנו לשבח׃
2Co 3:2  אתם אגרתנו הכתובה בלבבנו ונודעה ונקראה לכל־אדם׃
2Co 3:3  כי בידוע שאתם אגרת המשיח ערוכה על־ידי שרותנו כתובה לא בדיו כי אם־ברוח אלהים חיים ולא על־לוחות אבן כי אם־על־לוחות בשר לוחות הלב׃
2Co 3:4  וזה בטחוננו על־ידי המשיח לפני האלהים׃
2Co 3:5  לא־שכשרים אנחנו מעצמנו לדין כי כשרוננו מאת האלהים׃
2Co 3:6  והוא הכשיר אתנו למשרתי ברית חדשה לא של־האותיות אלא של־הרוח כי־האות תמית והרוח יחיה׃
2Co 3:7  ואם־שרות המות החרות באותיות על־האבן נראה בכבוד עד־שלא יכלו בני ישראל להביט אל־פני משה מפני כבוד פניו הבטל׃
2Co 3:8  כבוד שרות הרוח כמה יגדל כבודו׃
2Co 3:9  כי אם־השרות אשר לחיב כבוד הוא השרות אשר לזכות כמה יעדף בכבוד׃
2Co 3:10  כי אף־מה־שנתן בכבוד כמדה ההיא כבודו כאין לעמת הכבוד הנעלה הזה׃
2Co 3:11  כי אם־הדבר הבטל יש־לו חלק בכבוד הדבר הקים על־אחת כמה וכמה׃
2Co 3:12  על־כן בהיות לנו תקוה כתקוה הזאת פתחון פה רב לנו׃
2Co 3:13  ולא כמשה אשר נתן מסוה על־פניו פן־יביטו בני ישראל אל־סוף מה־שסופו להבטל׃
2Co 3:14  אבל נטמטמו דעותיהם כי עד־היום הזה בקראם הברית הישנה נשאר המסוה ההוא ולא־גלה עליה כי לא יוסר כי אם־במשיח׃
2Co 3:15  עד־היום הזה הם קראים את־משה והמסוה מנח על־לבם׃
2Co 3:16  אך בעת שובם אל־האדון יוסר המסוה׃
2Co 3:17  האדון הוא הרוח ובאשר רוח האדון שם חרות׃
2Co 3:18  ואנחנו כלנו ראים במראה את־כבוד האדון ופנינו מגלים ונתהפך לעצם דמות ההיא מכבוד לכבוד כמי שמתחלף מאת אדון הרוח׃
2Co 4:1  על־כן בהיות לנו השרות הזה כאשר חננו לא נחת׃
2Co 4:2  כי מאסנו בסתרי בשת שלא להתנהג כמנהג ערמה ולא לעקם את־דבר האלהים אלא נגלינו נגד דעת כל־בני אדם לפני האלהים בהראות האמת׃
2Co 4:3  ואם־נעלמה בשורתנו נעלמה היא מן־האבדים׃
2Co 4:4  אשר אל העולם הזה עור בהם את־מחשבות חסרי האמונה לבלתי זרח להם נגה בשורת כבוד המשיח אשר הוא צלם האלהים׃
2Co 4:5  כי לא אתנו מכריזים אנחנו כי אם־את־המשיח ישוע לאמר הוא האדון ואנחנו עבדיכם למען ישוע׃
2Co 4:6  כי האלהים אשר אמר ויפע אור מחשך הוא הופיע בלבנו להפיץ אור דעת כבוד האלהים אשר בפני המשיח׃
2Co 4:7  והאוצר הזה לנו בכלי חרש למען אשר־תהיה הגבורה היתרה לאלהים ולא מאתנו׃
2Co 4:8  נלחצים אנחנו בכל ולא נדכאים דאגים ולא נואשים׃
2Co 4:9  נרדפים ולא נטושים משלכים ולא אבדים׃
2Co 4:10  ונשאים בכל־עת מיתת האדון ישוע בגויתנו למען יגלו גם־חיי ישוע בגויתנו׃
2Co 4:11  כי אנחנו החיים מסורים תמיד למות בעבור ישוע למען יגלו גם־חיי ישוע בבשרנו בשר התמותה׃
2Co 4:12  לכן בנו יאמץ המות ובכם החיים׃
2Co 4:13  ובהיות לנו הרוח ההוא של־האמונה כדבר הכתוב האמנתי כי־אדבר גם־אנחנו נאמין ועל־כן נדבר׃
2Co 4:14  באשר ידענו כי המעיר את־האדון ישוע יעיר גם־אתנו עם־ישוע ויעמידנו עמכם׃
2Co 4:15  כי כל־זאת למענכם למען אשר־ירבה החסד על־ידי רבים ותפרץ התודה לכבוד האלהים׃
2Co 4:16  על־כן לא נחת ואף אם־יכלה בנו האדם החיצון הנה האדם הפנימי יתחדש יום יום׃
2Co 4:17  כי לחצנו שהוא קל ואינו אלא לרגע יביא לנו כבוד עולמים גדול ורב עד־למאד׃
2Co 4:18  באשר לא נצפה אל־הדברים הנראים כי אם־אל־אשר אינם נראים כי הנראים לשעה המה ואשר אינם נראים קימים לעולם׃
2Co 5:1  הן ידענו כי בהרס בית אהלנו אשר בארץ יש־לנו בנין מאת האלהים בית אשר איננו מעשה ידים והוא קים לעולם בשמים׃
2Co 5:2  כי גם־עתה נאנחים ונכספים אנחנו להתעטף בביתנו אשר מן־השמים׃
2Co 5:3  ובלבד שאחרי לבשנהו לא נמצא ערמים׃
2Co 5:4  כי באהלנו זה נאנח תחת המשא מתאוים להתעטף ולא לפשט למען יבלע המות על־ידי החיים׃
2Co 5:5  ואלהים תקן אתנו לכך אשר גם־נתן לנו את־רוחו לערבון׃
2Co 5:6  לכן בטוחים אנחנו בכל־עת וידעים כי כל־עוד שמושבנו בגוף רחוקים אנחנו מן־האדון׃
2Co 5:7  כי באמונה נתהלך ולא בראות עינים׃
2Co 5:8  אבל בטוחים אנחנו והטוב בעינינו להתרחק מן־הגוף ולהיות קרובים אל־האדון׃
2Co 5:9  ולכן אם־קרובים אנחנו אם־רחוקים נשתדל למצא חן בעיניו׃
2Co 5:10  כי כלנו עתידים להראות לפני כסא־דין המשיח למען ישא איש כפעלו בחיי גופו אם־טוב ואם־רע׃
2Co 5:11  ועתה יען אשר יראת אדני לנגד עינינו נדבר על־לב בני אדם ולאלהים אנחנו גלוים ואקוה כי־גלוים אנחנו גם במדעכם׃
2Co 5:12  כי אין אנחנו משתבחים שנית לפניכם כי אם ממציאים לכם מקום להתפאר בנו כנגד המתפארים בפניהם ולא בלבם׃
2Co 5:13  כי אם־השתגענו השתגענו לאלהים ואם־השכלנו השכלנו לכם׃
2Co 5:14  כי־אחוזי אהבת המשיח אנחנו הדנים שאם־מת אחד בעד כלם כלם מתו׃
2Co 5:15  ובעד כלם מת למען לא־יחיו החיים עוד לנפשם כי אם־לאשר מת וקם בעדם׃
2Co 5:16  לכן מעתה אנחנו לא־נדע איש מן־הבשר וגם אם־ידענו את־המשיח מן־הבשר מעתה לא־נדעהו עוד׃
2Co 5:17  לכן מי שהוא במשיח בריה חדשה הוא הראשנות עברו הנה (הכל) נעשו חדשות׃
2Co 5:18  והכל מאת האלהים המרצה אתנו לעצמו על־ידי ישוע המשיח ויתן־לנו שרות הרצוי׃
2Co 5:19  יען אשר אלהים היה במשיח מרצה את־העולם לעצמו ולא־חשב להם את־פשעיהם וישם בנו את־דבר הרצוי׃
2Co 5:20  ובכן מליצי המשיח אנחנו והאלהים מזהיר אתכם על־ידנו נבקש מכם בעד המשיח התכפרו־נא לאלהים׃
2Co 5:21  כי את־אשר לא־ידע חטאה אתו עשה לחטאה בעדנו למען נהיה־בו אנחנו לצדקת אלהים׃
2Co 6:1  ואנחנו כעזרים לו נזהירה אתכם שלא תקבלו חסד אלהים והיה לריק׃
2Co 6:2  כי הוא אומר בעת רצון עניתיך וביום ישועה עזרתיך הנה עתה עת רצון הנה עתה יום ישועה׃
2Co 6:3  ואין אנחנו נתנים מכשול במאומה פן־יהיה שרותנו לנאצה׃
2Co 6:4  כי אם־נראה בכל־דבר כמשרתי אלהים בסבלנות רבה בלחץ ובצרות ובמצוקות׃
2Co 6:5  במכות ובמוסרות ובמהומות בתלאות בשקידות ובצומות׃
2Co 6:6  בטהרה ובדעת ובארך רוח ובחסד וברוח הקדש ובאהבה לא צבועה׃
2Co 6:7  בדבר האמת ובגבורת אלהים בכלי נשק הצדקה מימין ומשמאל׃
2Co 6:8  בכבוד ובקלון בשם־רע ובשם־טוב כמתעים ונאמנים׃
2Co 6:9  כאינם ידועים וגם־ידועים כמתים והננו חיים כמיסרים ולא מומתים׃
2Co 6:10  כנעצבים ובכל־עת שמחים כרשים ומעשירי רבים כמי שאין־להם־מאומה ויש להם כל׃
2Co 6:11  פינו פתוח לכם אנשי קורנתוס ורחב לבנו׃
2Co 6:12  לא־צר לכם המקום בנו אך־צר המקום במעיכם׃
2Co 6:13  והיה זה גמולי כדבר אל־בנים אנכי מדבר אם־תרחיבו לבבכם גם־אתם׃
2Co 6:14  אל־תהיו משכים בעל עם־חסרי אמונה כי אי־זה חברה לצדקה עם־העולה ומה־לאור את־החשך׃
2Co 6:15  אי־זה הסכמה למשיח עם־בליעל או מה חלק המאמין עם־שאיננו מאמין׃
2Co 6:16  ואי־זה קשר יש להיכל אלהים עם־האלילים כי־אתם היכל אלהים חיים כמו שאמר האלהים ושכנתי והתהלכתי בתוכם והייתי להם לאלהים והם יהיו־לי לעם׃
2Co 6:17  על־כן צאו מתוכם והברו נאם־יהוה וטמא אל־תגעו ואני אקבץ אתכם׃
2Co 6:18  והייתי לכם לאב ואתם תהיו־לי לבנים ולבנות נאם־יהוה צבאות׃
2Co 7:1  לכן חביבי בהיות לנו ההבטחות האלה נטהרה את־עצמנו מכל־חלאת בשר ורוח להשלים קדשתנו ביראת אלהים׃
2Co 7:2  תנו־לנו מקום בלבבכם לא חמסנו איש לא חבלנו איש לא עשקנו איש׃
2Co 7:3  אינני מדבר לחיב כי כבר אמרתי שאתם בלבנו למות יחד ולחיות יחד׃
2Co 7:4  רב בטחוני עליכם רבה תהלתי בכם מלאתי נחמה שבעתי שמחות בכל־צרתנו׃
2Co 7:5  כי גם־בבאנו אל־מקדוניא לא־היתה מרגעה לבשרנו רק־נלחצנו בכל מחוץ מלחמות ומבית אימה׃
2Co 7:6  אבל האלהים המנחם את־השפלים נחם אתנו בבוא טיטוס׃
2Co 7:7  ולא בבאו בלבד אלא בנחמה אשר נחם בכם כי הגיד לנו את־תשוקתכם ואת־אבלכם ואת־קנאתכם לי ובכן הוספתי לשמוח׃
2Co 7:8  כי גם־אם־העצבתי אתכם באגרתי אינני מתחרט גם כי־הייתי מתחרט בראותי כי־האגרת ההיא העציבה אתכם ואף אם־לשעה׃
2Co 7:9  עתה אני שמח לא על־אשר נעצבתם כי אם־על־אשר נעצבתם לתשובה כי נעצבתם כרצון אלהים כדי שלא־תנזקו במאומה על־ידינו׃
2Co 7:10  כי העצבת שהיא כרצון אלהים גרמת תשובה לישועה אשר איש לא יתחרט עליה ועצבת העולם מביאה לידי מיתה׃
2Co 7:11  כי ראו־נא את אשר־נעצבתם כרצון אלהים כמה הביא אתכם לידי זריזות ולידי התנצלות ולידי רגז ולידי יראה ולידי תשוקה ולידי קנאה ולידי נקמה ובכל הוכחתם כי־נקיים אתם בדבר ההוא׃
2Co 7:12  לכן גם אם־כתבתי לכם לא כתבתי בעבור העלב ולא בעבור הנעלב רק למען תגלה בתוככם זריזות שלכם בעדנו לפני האלהים׃
2Co 7:13  ובעבור־זאת נחמנו בנחמתכם ועוד שמחה יתרה היתה לנו בשמחת טיטוס כי־הונח דעתו על־ידי כלכם׃
2Co 7:14  כי במה־שהתהללתי לפניו בכם לא נכלמתי כי כאשר דברנו אליכם הכל באמת כן גם־תהלתנו לפני טיטוס היתה אמת׃
2Co 7:15  ומעיו יהמו לכם יותר בזכרו את־משמעת כלכם ואת אשר קבלתם אתו ביראה ובחרדה׃
2Co 7:16  לכן אני שמח כי בכל־דבר יאמץ לבי בכם׃
2Co 8:1  והננו מודיעים אתכם אחי את־חסד אלהים הנעשה בקהלות מקדוניא׃
2Co 8:2  כי ברב־נסיון צרתם רבתה שמחתם ושפלות עניותם העדיפה להראות עשר תמתם׃
2Co 8:3  כי מעיד אנכי אשר ככחם ויותר מכחם התנדבו׃
2Co 8:4  ויבקשו ממנו ברב־תחנונים להשתתף בגמילות חסד שלהם לעזרת הקדשים׃
2Co 8:5  ולא כאשר הוחלנו נתנו כי את־נפשם נתנו לאדון בתחלה וגם־לנו ברצון האלהים׃
2Co 8:6  על־כן זרזנו את־טיטוס שגם־יגמר בכם כאשר החל את־גמילות החסד הזאת׃
2Co 8:7  ועתה כאשר הותרתם בכל באמונה ובדבור ובדעת ובכל־זריזות ובאהבתכם אתנו כן גם־תותירו בחסד הזה׃
2Co 8:8  ואינני אמר כן כמצוה כי אם־לבחן על־ידי זריזות אחרים את־אהבתכם אם אמת היא׃
2Co 8:9  כי־ידעים אתם את־חסד אדנינו ישוע המשיח שבהיותו עשיר נעשה רש בעבורכם למען תעשירו על־ידי רישו׃
2Co 8:10  ומחוה אני את־דעתי כי טוב לכם אחרי אשר הקדמתם בשנה שעברה לא לעשות בלבד כי גם־לעשות בחפץ לבבכם׃
2Co 8:11  עתה השלימו את־המעשה למען כאשר התנדבתם לעשות כן גם־תגמרו כאשר תמצא ידכם׃
2Co 8:12  כי בהיות לאיש רוח נדיבה רצויה היא לפי מה־שיש־לו ולא־לפי מה־שאין לו׃
2Co 8:13  כי לא שתהיה לאחרים רוחה ולכם מחסור אלא ימלא יתרכם בעת הזאת בשוה את־מחסורם׃
2Co 8:14  למען יהיה גם־יתרם למלא מחסרכם כדי להשות׃
2Co 8:15  ככתוב לא העדיף המרבה והממעיט לא החסיר׃
2Co 8:16  ותודות לאלהים הנותן גם־בלב טיטוס לשקד עליכם כשקידה הזאת׃
2Co 8:17  כי שמע לבקשתנו ובשקידתו היתרה הלך אליכם לרצונו׃
2Co 8:18  ועמו יחדו שלחנו האח אשר יצא לו שם טוב בבשורה בכל־הקהלות׃
2Co 8:19  ולא עוד אלא שהקהלות גם־בחרו בו ללכת אתנו להביא החסד הזה הגבוי על־ידינו לכבוד האדון ולאמץ לבבנו׃
2Co 8:20  ונשמר בזאת שלא יוציא איש עלינו דבה רעה בשפעת המתנה הזאת הגבויה על־ידינו׃
2Co 8:21  כי־משגיחים אנחנו על־הטוב לא לפני האדון בלבד אלא גם־לפני האדם׃
2Co 8:22  ושלחנו עמהם את־אחינו אשר בחנו את־שקידתו פעמים רבות בדברים הרבה ועתה הוא שקוד עוד יותר ברב בטחונו עליכם׃
2Co 8:23  וטיטוס הלא הוא חברי ועזרי בכם ואחינו הלא הם שלוחי הקהלות ותפארת המשיח׃
2Co 8:24  על־כן הראו והוכיחו להם בפני הקהלות את־אהבתכם ואת־תהלתנו בכם׃
2Co 9:1  אמנם אין־צרך לי שאכתב אליכם על־דבר השרות לעזרת הקדשים׃
2Co 9:2  כי ידעתי את־נדיבתכם אשר עליה אני מתהלל בכם לפני אנשי מקדוניא לאמר אכיא מזמנת משנה שעברה וקנאתכם העירה את־רוח הרבים׃
2Co 9:3  אבל שלחתי את־האחים שלא תהיה תהלתנו בכם לריק בדבר הזה ולמען תהיו מזמנים כאשר אמרתי׃
2Co 9:4  שלא יבאו אתי אנשים ממקדוניא ולא ימצאו אתכם מזמנים ונבוש אנחנו ולא אמר אתם מהבטחון הזה אשר התהללנו בו׃
2Co 9:5  על־כן ראיתי לבקש מן־האחים כי־יקדמו לבא אליכם ויכינו את־ברכתכם המיועדה מלפנים למען תהיה מוכנת כעין ברכה ולא כעין מתנת כילי׃
2Co 9:6  כי הנה הזרע בצמצום יקצר בצמצום והזרע בברכות יקצר בברכות׃
2Co 9:7  וכל־איש כאשר ידבנו לבו לא־בעין רעה ולא לאנסו כי הנתן בלב שמח יאהב אתו אלהים׃
2Co 9:8  ואלהים יכל להשפיע עליכם חסד שיהיה לכם בכל־עת די ספוקכם בכל ותותירו בכל־מעשה טוב׃
2Co 9:9  ככתוב פזר נתן לאביונים צדקתו עמדת לעד׃
2Co 9:10  והנתן זרע לזרע ולחם לאכל יתן וירבה את־זרעכם ויפריא תנובות צדקתכם׃
2Co 9:11  למען תעשירו בכל לכל־התמימות אשר פריה תודה לאלהים על־ידינו׃
2Co 9:12  כי־שרות העבודה הזאת לא לבד ימלא את־מחסרי הקדושים כי גם־יודו רבים לאלהים בפעל שרותכם הנאמן הזה׃
2Co 9:13  ויכבדו את־האלהים על־משמעת הודאתכם לבשורת המשיח ועל־תמת חברתכם עמם ועם הכל׃
2Co 9:14  והם יתחננו בעדכם נכספים לכם בעבור חסד האלהים אשר גבר עליכם׃
2Co 9:15  ותודה לאלהים על־מתנתו אשר עצמה מספר׃
2Co 10:1  ואני פולוס הנני מזהיר אתכם בענות המשיח וחמלתו אשר בפניכם שפל־רוח אני בתוככם וברחקי מתאמץ עליכם׃
2Co 10:2  ואתחננה שלא אצטרך להתאמץ בהיותי בתוככם בבטחון אשר יש־לי להתגבר־בו על־האנשים החשבים אתנו כמתהלכים לפי הבשר׃
2Co 10:3  הן התהלכנו בבשר ולא נלחמנו כבשר׃
2Co 10:4  כי־כלי מלחמתנו לא של־הבשר הם כי אם־חזקים באלהים להרס מבצרים׃
2Co 10:5  באשר הרסים אנחנו תחבלות וכל־מרום מתנשא נגד דעת האלהים ושובים כל־מזמה למשמעת המשיח׃
2Co 10:6  ונכונים לנקם נקמה מאת כל־מרי רק אם־תשלם משמעתכם׃
2Co 10:7  התשפטו למראה פנים איש כי יתברך בלבבו לאמר למשיח אני יחזר וידין בלבבו שכשם שהוא למשיח כן גם־אנחנו למשיח׃
2Co 10:8  וגם כי־ארבה מעט להתהלל בשלטן אשר נתן־לנו האדון לבנותכם ולא לשחתכם לא אבוש׃
2Co 10:9  למען אשר לא אראה כמאים אתכם באגרות׃
2Co 10:10  כאמרם הן האגרות חמורות וקשות אבל הוא בעצמו כשהוא כנגדנו חלוש וניבו נבזה׃
2Co 10:11  ידע־נא האמר כזאת שכמו שאנחנו בדבור על־ידי אגרות בהיותנו רחוקים כן גם־בפעל אנחנו בהיותנו קרובים׃
2Co 10:12  כי אל־נעז פנינו לכלל אתנו עם־האנשים המשבחים נפשם או לערך אתנו להם אכן נבערו מדעת המדדים את־נפשם בנפשם וערכים את־נפשם לנפשם׃
2Co 10:13  ואנחנו לא נתגדל לבלי־מדה כי אם־כפי מדת הגבול אשר חלק לנו האלהים לחק להגיע גם־עדיכם׃
2Co 10:14  כי איננו כמסיגי גבול כאלו לא באנו אליכם הלא כבר קדמנו גם־אתכם בבשורת המשיח׃
2Co 10:15  לא נתגדל לבלי־מדה ביגיעת אחרים אבל יש־לנו תקוה שברבות אמונתכם אנחנו נכבד בכם כפי גבולנו עד־למעלה׃
2Co 10:16  כדי־לבשר הבשורה גם־להלאה מכם ולא להתהלל במה־שמוכן כבר בגבול אחרים׃
2Co 10:17  והמתהלל יתהלל ביהוה׃
2Co 10:18  כי לא המשבח נפשו נאמן הוא כי אם־אשר ישבחנו יהוה׃
2Co 11:1  אחלי תשאו מעט אולתי ואף־אמנם תשאוני׃
2Co 11:2  כי מקנא אני לכם קנאת אלהים כי קדשתי אתכם לאיש אחד להעמיד בתולה טהורה לפני המשיח׃
2Co 11:3  אבל ירא אנכי פן תשטינה מחשבותיכם מן־התמימות אשר עם־המשיח כאשר השיא הנחש בערמתו את־חוה׃
2Co 11:4  כי אם־יבא הבא ויכריז לכם ישוע אחר אשר לא הכרזנו או אם־תקחו רוח אחר אשר לא־לקחתם או־בשורה אחרת אשר לא־קבלתם כי אז היטב תשאהו׃
2Co 11:5  אולם אחשב אשר־אינני נפל עד־מאד מהשליחים הגדולים כל־כך׃
2Co 11:6  ואף אם־בער אנכי מדבור אינני בער מדעת אלא בכל לכל נגלינו בפניכם׃
2Co 11:7  או החטאתי בהשפילי את־עצמי למען הגביהכם כי־בשרתי אתכם את־בשורת האלהים בלא־מחיר׃
2Co 11:8  מקהלות אחרות נטלתי בקחתי מהן שכר למען אשרתכם והייתי עמכם ואחסר ולא הלאיתי אדם׃
2Co 11:9  כי האחים הבאים ממקדוניא נתנו לי די מחסורי ובכל־דבר נשמרתי מהיות לכם למשא ועוד אשמר׃
2Co 11:10  אמתו של־המשיח בי שלא־תכלא ממני תהלתי זאת בגלילות אכיא׃
2Co 11:11  על־מה־זה העל אשר אינני אהב אתכם האלהים יודע׃
2Co 11:12  אבל את אשר אני עשיתי אוסיף לעשות לבלתי הניח־מקום למבקשים שימצאו דומים לנו במה־שיתהללו בו׃
2Co 11:13  כי אנשים כאלה שליחי שקר הם פעלי רמיה עשים עצמם כמלאכי המשיח׃
2Co 11:14  ואין לתמוה הלא השטן גם־הוא עשה עצמו כמלאך האור׃
2Co 11:15  לכן לא דבר גדול הוא אם גם־משרתיו עשים עצמם כמשרתי הצדק אשר אחריתם תהיה לפי מעלליהם׃
2Co 11:16  ואשוב ואמר אל־נא יחשבני איש לסכל ואף־על־פי כן כסכל קבלוני למען אתהלל מעט גם־אני׃
2Co 11:17  את אשר אדבר לא־כדרך האדון אנכי מדבר אלא כמו בסכלות כן אעז ואתהלל׃
2Co 11:18  רבים מתהללים לפי הבשר לכן אתהלל גם־אני׃
2Co 11:19  כי־נשאים אתם לרצונכם את־הסכלים בהיותכם חכמים׃
2Co 11:20  הלא תשאו כי ישעבד אתכם איש כי־יבלע כי־ילכד אתכם כי־יתנשא כי־יכה אתכם על־פניכם׃
2Co 11:21  לחרפתנו אני מדבר חלשים היינו אבל בכל־אשר ירהב איש להתהלל ארהב גם־אני בסכלותי׃
2Co 11:22  עברים הם וגם־אני ישראלים הם וגם־אני זרע אברהם הם וגם־אני׃
2Co 11:23  משרתי המשיח הם ואני כמתהולל אמר אני יותר מהם יותר ביגיעות יותר למאד במכות יותר במוסרות ורב פעמים במצוקות מות׃
2Co 11:24  חמש פעמים לקיתי על־ידי היהודים ארבעים חסר אחת׃
2Co 11:25  שלש פעמים יסרתי בשוטים פעם אחת סקלתי ושלש פעמים נשברה ספינתי ואהי במצולות ים לילה ויום׃
2Co 11:26  במסעות רבות בסכנות של־נהרות בסכנות של־ליסטים בסכנות מבני־עמי בסכנות מן־הגוים בסכנות בעיר בסכנות במדבר בסכנות בים בסכנות בקרב אחי שקר׃
2Co 11:27  בעמל ובתלאה בשקידות הרבה ברעב ובצמא בצומות הרבה בקרה ובעירום׃
2Co 11:28  מלבד יתר הדברים הבאים עלי יום יום ודאגת כל־הקהלות׃
2Co 11:29  מי יחלש ואני לא אחלש מי יכשל ולא יבער לבי׃
2Co 11:30  אם־יש להתהלל אתהלל בחלשתי׃
2Co 11:31  האלהים אבי ישוע המשיח אדנינו המברך לעולמי עולמים הוא ידע כי לא אשקר׃
2Co 11:32  בדמשק שמר הנצב של־ארטס המלך את־עיר הדמשקיים ויבקש לתפשני׃
2Co 11:33  ובעד החלון הורידו אתי בסל מעל החומה ואמלט מידיו׃
2Co 12:1  אמנם נצרכתי להתהלל ואף כי לא יועיל אבוא למראות האדון וחזינותיו׃
2Co 12:2  ידעתי איש במשיח אשר לקח עד־לרקיע השלישי זה ארבע־עשרה שנה אם־בגוף לא ידעתי או־מחוץ לגוף לא ידעתי האלהים יודע׃
2Co 12:3  והאיש ההוא אם־בגוף או־חוץ לגוף לא ידעתי האלהים יודע׃
2Co 12:4  העלה אל־הפרדס וישמע דברים נסתרים אשר נמנע מאיש למללם׃
2Co 12:5  באיש כמוהו אתהלל אבל בעצמי לא אתהלל זולתי בחלשותי׃
2Co 12:6  ואלו־חפצתי להתהלל לא־אהיה סכל לפי שאמת אדבר אלא אתאפק שלא־יחשבני איש יותר ממה־שיראה בי או שישמע ממני׃
2Co 12:7  ולמען אשר לא אתרומם ברב־גדל החזינות קוץ נתן־לי בבשרי מלאכו של־השטן להכתני באגרוף למען לא אתרומם׃
2Co 12:8  על־זאת התחננתי שלש פעמים אל־האדון להסירו ממני׃
2Co 12:9  ויאמר אלי די חסדי כי בחלשה תשלם גבורתי על־כן שמח לבי להתהלל בחלשותי למען תשרה עלי גבורת המשיח׃
2Co 12:10  לכן רצתה נפשי בחלשות ובחרפות ובצרות וברדיפות ובמצוקות למען המשיח כי־כאשר חלשתי אז גבור אני׃
2Co 12:11  סכל הייתי בהתהללי אתם הכרחתם אתי תחת אשר־היה עליכם להזכירני לשבח כי לא־נפל אנכי מן־השליחים הגדולים עד־מאד אף כי־כאין אנכי׃
2Co 12:12  הן־אתות השליח נעשו בקרבכם בכל־סבלנות באתות ובמופתים ובגבורות׃
2Co 12:13  כי־במה נגרעתם מן־הקהלות האחרות אם־לא באשר לא הלאיתי אתכם סלחו־נא לי את־העולה הזאת׃
2Co 12:14  הנני מוכן לבוא אליכם פעם שלישית ולא אלאה אתכם כי לא אבקש את אשר לכם כי אם־אתכם כי הבנים אינם חיבים לאצר אוצרות לאבותם כי אם־האבות לבניהם׃
2Co 12:15  ואני בכל־חפץ לבבי אפזר וגם אפזר בעד נפשותיכם אף אם־תמעיטו לאהבה אתי תחת אהבתי לכם היתרה כל־כך׃
2Co 12:16  אבל אם־הדבר כן ואני לא הכבדתי עליכם אולי כאיש ערום במרמה לכדתי אתכם׃
2Co 12:17  האף הוניתי אתכם ביד־אחד משלוחי אליכם׃
2Co 12:18  בקשתי מן־טיטוס ושלחתי אתו את־האח ההונה אתכם טיטוס הלא ברוח אחד התהלכנו הלא במעגל אחד׃
2Co 12:19  העוד תאמרו שמתנצלים אנחנו לפניכם לא כי־לפני האלהים נדבר במשיח ולמען תבנו חביבי׃
2Co 12:20  כי ירא אנכי פן־אבא ולא־אמצא אתכם כלבבי ולא־אמצא לכם כלבבכם פן אמצא בכם מצה וקנאה ורגז ומריבות ודבה רעה ורכילות וגאות ומבוכה׃
2Co 12:21  פן־ישפילני אלהי אצלכם בשובי לבוא ואתאבל על־רבים אשר־חטאו כבר ולא שבו מן־הטמאה ומן־הזנות ומן־הזמה אשר עשו׃
2Co 13:1  שלישית עתה אבוא אליכם על־פי שנים עדים או שלשה יקום כל־דבר׃
2Co 13:2  כבר הגדתי בהיותי אצלכם בפעם השנית ועתה אוסיף להגיד ולכתב ברחקי מכם לאתם שכבר חטאו ולכל הנשארים כי לא אוסיף לחוס בשובי אליכם׃
2Co 13:3  יען אשר בקשתם לבחן את־המשיח המדבר בי והוא איננו חלש לכם כי אם־גבור בתוככם׃
2Co 13:4  כי אם־גם־נצלב בחלשה אכן חי הוא בגבורת אלהים ואם גם־חלשים בו אנחנו אכן נחיה עמו בגבורת אלהים לנגדכם׃
2Co 13:5  נסו־נא אתכם אם־באמונה אתם עמדים הבחנו או האינכם ידעים עצמכם שישוע המשיח בקרבכם אם־לא נמאסים אתם׃
2Co 13:6  אבל אקוה שתדעו כי אנחנו לא נמאסים׃
2Co 13:7  ואני מתחנן אל־האלהים שלא־תעשו כל־רע לא למעננו שנראה נאמנים כי אם־למענכם שתעשו אתם את־הטוב ואנחנו נהיה כנמאסים׃
2Co 13:8  כי אין אנחנו יכולים לעשות דבר לנגד האמת כי אם־בעד האמת׃
2Co 13:9  כי נשמח אם־חלשים אנחנו ואתם גבורים ועל־זאת גם־מתפללים אנחנו על־אשר תכוננו׃
2Co 13:10  ובעבור זאת כתבתי את־אלה בעודני רחוק למען אשר אהיה אצלכם ולא אצטרך לדבר אתכם משפטים לפי השלטן אשר נתן לי האדון לבנות ולא להרוס׃
2Co 13:11  סוף דבר אחי שמחו והתכוננו התנחמו ויהי לכם לב אחד אהבו השלום ואלהי האהבה והשלום יהי עמכם׃
2Co 13:12  שאלו לשלום איש את־רעהו בנשיקה הקדושה הקדושים כלם שאלים לשלומכם׃
2Co 13:13   (See 13:12)
2Co 13:14   (13:13) חסד האדון ישוע המשיח ואהבת האלהים וחברת רוח הקדש עם־כלכם אמן׃


\end{document}