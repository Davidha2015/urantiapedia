\begin{document}

\title{Galatians}

Gal 1:1  פולוס השליח לא מבני אדם ולא על־ידי בן־אדם כי אם־על־ידי ישוע המשיח ואלהים האב אשר העירו מן־המתים׃
Gal 1:2  וכל־האחים אשר עמדי אל־הקהלות אשר בגלטיא׃
Gal 1:3  חסד לכם ושלום מאת האלהים אבינו ומאת אדנינו ישוע המשיח׃
Gal 1:4  אשר־נתן את־נפשו על־חטאתינו לחלצנו מן־העולם הרע הזה כרצון אלהינו אבינו׃
Gal 1:5  אשר־לו הכבוד לעולמי עולמים אמן׃
Gal 1:6  תמה אני כי־סרתם מהר מאחרי הקרא אתכם בחסד המשיח לשמע אל־בשורה זרה׃
Gal 1:7  והיא איננה אחרת רק יש אנשים העכרים אתכם וחפצים להפך את־בשורת המשיח׃
Gal 1:8  אבל גם־אנחנו או־מלאך מן־השמים אם־יבוא לבשר אתכם בשורה מבלעדי זאת אשר בשרנו אתכם חרם יהיה׃
Gal 1:9  כאשר אמרנו כבר כן־אמר עתה עוד־הפעם איש כי־יבשר אתכם בשורה מבלעדי אשר קבלתם חרם יהיה׃
Gal 1:10  כי המתרצה אל־בני אדם אנכי או אל־האלהים אם המבקש אנכי למצא־חן בעיני בני־אדם הן במצאי חן בעיני בני־אדם לא־אהיה עבד המשיח׃
Gal 1:11  ומודיע אני אתכם אחי כי הבשורה אשר בשרתי לא־לאדם היא׃
Gal 1:12  כי אף לא מאדם קבלתיה ולא־מלמדת היא לי כי אם־בחזיון ישוע המשיח׃
Gal 1:13  כי הלא־שמעתם את־דרכי מלפנים בדת היהודית ואת אשר־תכלית רדיפה רדפתי את־עדת אלהים והחרמתיה׃
Gal 1:14  ואהי הולך וחזק בדת היהודית על־רבים מבני גילי בעמי בקנאתי הגדולה לקבלות של־אבותי׃
Gal 1:15  וכשהיה רצון מלפני האלהים המבדיל אתי מרחם אמי ויקראני בחסדו׃
Gal 1:16  לגלות בי את־בנו למען אבשרנו בגוים אז לא נועצתי עם־בשר ודם׃
Gal 1:17  גם לא־עליתי ירושלימה אל־אשר היו שליחים לפני כי אם־הלכתי לערב ומשם שבתי אל־דמשק׃
Gal 1:18  אחרי־כן מקץ שלש שנים עליתי לירושלים לראות את־כיפא ואשב עמו חמשה עשר יום׃
Gal 1:19  ואחר מן־השליחים לא־ראיתי זולתי את־יעקב אחי אדנינו׃
Gal 1:20  ואשר אני כתב אליכם הנה נגד האלהים כי לא אכזב׃
Gal 1:21  אחרי־כן באתי אל־גלילות סוריא וקיליקיא׃
Gal 1:22  וקהלות יהודה אשר במשיח הנה לא ידעו את־פני׃
Gal 1:23  רק־זאת בלבד שמעו כי־הרדף אתנו מאז עתה מבשר את־האמונה אשר החרים מלפנים׃
Gal 1:24  ויהללו בי את־האלהים׃
Gal 2:1  אחרי־כן מקץ ארבע עשרה שנה שבתי ועליתי לירושלים עם בר־נבא ואקח אתי גם את־טיטוס׃
Gal 2:2  ואעל שמה על־פי מחזה ואת־הבשורה אשר־קראתי בגוים שמתי לפניהם ושמתיה לפני החשובים שבהם פן־תהיה לריק מרוצתי אשר ארוץ ואשר־רצתי׃
Gal 2:3  אבל גם־טיטוס אשר אתי אף כי־יוני הוא לא הצרך להמול׃
Gal 2:4  מפני אחי השקר המתגנבים בתוכנו אשר באו לרגל את־חרותנו אשר־לנו בישוע המשיח למען העבידנו׃
Gal 2:5  ואנחנו לא־סרנו למשמעתם אף־לא שעה אחת למען אשר תעמד בקרבכם אמתת הבשורה׃
Gal 2:6  והנחשבים להיות מה היו מה־שהיו איני חושש להם כי האלהים לא ישא פני־איש הן לי לא־הוסיפו החשובים כל־דבר׃
Gal 2:7  ותהי להפך בראותם כי־הפקדתי אני על־בשורת הערלים כאשר הפקד כיפא על בשורת המולים׃
Gal 2:8  כי־המעיר כיפא לשלחו אל־המולים הוא־העירני גם־אתי לשלחני אל־הגוים׃
Gal 2:9  וכאשר הכירו יעקב וכיפא ויוחנן הנחשבים כעמודים את־החסד הנתן לי נתנו לי ולבר־נבא את־יד ימינם ונאות כי־נלך אנחנו אל־הגוים והמה אל־המולים׃
Gal 2:10  רק אם־נזכר את־האביונים והוא הדבר אשר שקדתי לעשות׃
Gal 2:11  וכאשר בא כיפא לאנטיוכיא הוכחתי דרכו אל־פניו כי נמצא בו עול׃
Gal 2:12  כי לפני בא אנשים מאת יעקב אכל עם־הגוים יחדו וכבאם היה מתרחק ופורש מהם מפני יראתו את־בני המילה׃
Gal 2:13  ויכחשו עמו גם־שאר היהודים עד כי־נדח גם־בר־נבא אחרי כחשם׃
Gal 2:14  ובראותי שלא ישרו לכת כאמתת הבשורה אמרתי אל־כיפא באזני כלם אם־אתה היהודי כנכרי תתנהג ולא כיהודי מדוע תכריח את־הגוים להתנהג כיהודים׃
Gal 2:15  הן מזרע היהודים אנחנו ולא חטאים מן־הגוים׃
Gal 2:16  אבל מפני שיודעים אנחנו שלא־יצדק אדם מתוך מעשי התורה כי אם־באמונת ישוע המשיח גם־אנחנו האמנו במשיח ישוע למען נצדק מאמונת המשיח ולא ממעשי התורה כי ממעשי התורה לא יצדק כל־בשר׃
Gal 2:17  ואם נמצא גם־אנחנו חטאים בבקשנו להצדק במשיח הנה המשיח משרת החטא חלילה׃
Gal 2:18  כי אם־אשוב ואבנה את־אשר סתרתי אעשה את־עצמי לפשע׃
Gal 2:19  כי־מתי אני לתורה על־ידי התורה למען אחיה לאלהים׃
Gal 2:20  עם־המשיח נצלבתי ואנכי לא אחיה עוד כי אם־המשיח הוא חי בקרבי ואשר אני חי עתה בבשר חי אני באמונת בן־אלהים אשר אהבני ויתן את־נפשו בעדי׃
Gal 2:21  לא אבטל את־חסד האלהים כי אלו יש צדקה על־ידי התורה אך לשוא מת המשיח׃
Gal 3:1  אהה גלטים חסרי דעת מי התעה אתכם בכשפיו (לבלתי שמע אל־האמת) אחרי אשר ציר ישוע המשיח הצלוב לנגד עיניכם׃
Gal 3:2  רק זאת אחפץ ללמד מכם האם ממעשי התורה קבלתם את־הרוח או משמועת האמונה׃
Gal 3:3  הסכלים אתם כל־כך החלותם ברוח ועתה תכלו בבשר׃
Gal 3:4  הכזאת נעניתם לריק אם־אמנם לריק׃
Gal 3:5  הנה המפיק לכם את־הרוח ופעל בכם גבורות המכח מעשי התורה הוא עשה אלה או מכח שמועת האמונה׃
Gal 3:6  כאשר האמין אברהם באלהים ותחשב לו לצדקה׃
Gal 3:7  דעו אפוא כי־בני האמונה בני אברהם המה׃
Gal 3:8  והכתוב צפה שעתיד האלהים להצדיק את־הגוים מתוך האמונה וקדם לבשר את־אברהם לאמר ונברכו בך כל־הגוים׃
Gal 3:9  על־כן יתברכו בני האמונה עם־אברהם המאמין׃
Gal 3:10  כי בני מעשי התורה עליהם הקללה כי כתוב ארור אשר לא־יקים את־כל־הדברים הכתובים בספר התורה לעשות אותם׃
Gal 3:11  וגלוי וידוע שבתורה לא־יצדק האדם לפני האלהים כי־צדיק באמונתו יחיה׃
Gal 3:12  והתורה לא מן־האמונה היא כי אם־אשר־יעשה אתם האדם וחי בהם׃
Gal 3:13  המשיח פדנו מקללת התורה בהיותו לקללה בעדנו ככתוב קללת אלהים תלוי׃
Gal 3:14  למען אשר תבא ברכת אברהם במשיח ישוע על־הגוים למען אשר נקח את־הבטחת הרוח על־ידי האמונה׃
Gal 3:15  אחי כדרך־אדם אני מדבר אפלו צואה של־בן־אדם אם־מקימת היא לא יפרנה איש ולא־יוסיף עליה׃
Gal 3:16  והנה לאברהם נאמרו ההבטחות ולזרעו ולא־אמר ולזרעיך כאלו לרבים אלא כאלו ליחיד ולזרעך והוא המשיח׃
Gal 3:17  וזאת אני אמר כי ברית אשר קימה האלהים מאז לא תוכל התורה הבאה אחרי ארבע מאות ושלשים שנה להפר אותה ולבטל את־ההבטחה׃
Gal 3:18  כי אם־הנחלה מתוך התורה היא איננה עוד מתוך ההבטחה והאלהים חנן את־אברהם על־ידי הבטחה׃
Gal 3:19  אם־כן־התורה מה־היא מפני הפשעים נוספה עד כי־יבוא הזרע אשר־לו ההבטחה והיא ערוכה על־ידי המלאכים וביד מתוך׃
Gal 3:20  ואין מתויך לאחד אבל האלהים הוא אחד׃
Gal 3:21  ועתה המבטלת התורה את־הבטחות האלהים חלילה כי אלו נתנה תורה שבכחה להחיות אז באמת היתה הצדקה על־ידי התורה׃
Gal 3:22  אבל הכתוב הסגיר את־הכל ביד החטא למען תנתן ההבטחה אל־המאמינים באמונת ישוע המשיח׃
Gal 3:23  ולפני בוא האמונה שמורים וסגורים היינו תחת התורה אלי האמונה העתידה להגלות׃
Gal 3:24  ובכן התורה היתה אמנת אותנו למשיח למען נצדק באמונה׃
Gal 3:25  אבל עתה אחרי אשר באה האמונה איננו עוד תחת יד האמן׃
Gal 3:26  כי־אתם כלכם בני אלהים על־ידי האמונה במשיח ישוע׃
Gal 3:27  כי כלכם אשר למשיח נטבלתם לבשתם את־המשיח׃
Gal 3:28  ואין עוד יהודי ולא יוני אין עבד ולא בן־חורין אין זכר ולא נקבה כי כלכם אחד אתם במשיח ישוע׃
Gal 3:29  ואם־למשיח אתם הנכם זרע אברהם ויורשים כפי ההבטחה׃
Gal 4:1  ואני אמר היורש כל־זמן שהוא קטן אף על־פי שהוא אדון הכל אין בינו לעבד דבר׃
Gal 4:2  כי אם תחת יד אמנים הוא ותחת פקידי הבית עד למועד המיעד לו מאת אביו׃
Gal 4:3  וכן־אנחנו בעודנו קטנים היינו משעבדים לתקוני העולם׃
Gal 4:4  ובמלאת הימים שלח האלהים את־בנו ילוד אשה ונתון תחת יד־התורה׃
Gal 4:5  לפדות את אשר היו תחת יד־התורה למען נקבל משפט הבנים׃
Gal 4:6  ויען כי־בנים אתם שלח האלהים בלבבכם את־רוח בנו הקורא אבא אבינו׃
Gal 4:7  לכן אינך עוד עבד כי אם־בן ואם־בן אתה הנך גם־יורש נחלת האלהים על־ידי המשיח׃
Gal 4:8  הן לפנים באין־דעת אלהים עבדתם את אשר בעצמותם אינם אלהים׃
Gal 4:9  ועתה אחרי אשר־ידעתם את־האלהים ויותר שנודעתם לאלהים איך תשובו אל־התיקונים הרפים והדלים ההם אשר תרצו להכנע להם כבתחלה׃
Gal 4:10  ימים אתם שמרים וחדשים ומועדים ושנים׃
Gal 4:11  מתירא אני פן־יגעתי בכם לריק׃
Gal 4:12  היו־נא כמוני כי גם־אני כמוכם מתחנן אני לכם אחי לא־עשיתם לי מאומה רע׃
Gal 4:13  אתם ידעתם אשר בחלשת בשרי בשרתי לכם את־הבשורה בראשונה׃
Gal 4:14  ואתם לא בזיתם את־נסיוני אשר־נסיתי בבשרי ולא געלתם אתו כי אם־קבלתם אתי כמלאך אלהים כמשיח ישוע׃
Gal 4:15  ועתה איה אשרכם הן מעיד אני עליכם שאם־יכלתם הייתם נקרים את־עיניכם לתתן לי׃
Gal 4:16  ועתה הלאיב נהייתי לכם בדברי אליכם אמת׃
Gal 4:17  המה לא יקנאו לכם לטובה רק להפריד ביניכם ובינינו יחפצו למען תקנאו אתם להם׃
Gal 4:18  אמנם טוב לקנא תמיד לטובה ולא בהיותי אצלכם בלבד׃
Gal 4:19  בני אשר־אני נתון שנית בחבלי לדה עד כי־יוצר בכם המשיח׃
Gal 4:20  אמנה חפצתי להיות עתה אצלכם לשנות את־קול דברי כי נבוך אני בכם׃
Gal 4:21  אמרו לי אתם החפצים להיות תחת התורה הלא שמעתם את־התורה׃
Gal 4:22  כי כתוב שני בנים היו לאברהם האחד מן־האמה והשני מן־החפשיה׃
Gal 4:23  ובן־האמה נולד לפי הבשר ובן־החפשיה על־פי ההבטחה׃
Gal 4:24  והדברים הם משל כי אלה הן שתי הבריתות האחת מן־הר סיני היולדת לעבדות והיא הגר׃
Gal 4:25  כי־סיני הוא הר בערב והוא כנגד ירושלים של־עתה כי־בעבדות היא עם־בניה׃
Gal 4:26  אבל ירושלים למעלה חפשיה היא והיא אם כלנו׃
Gal 4:27  כי כתוב רני עקרה לא ילדה פצחי רנה וצהלי לא־חלה כי רבים בני־שוממה מבני בעולה׃
Gal 4:28  ואנחנו אחי הננו כיצחק בני ההבטחה׃
Gal 4:29  וכאשר רדף אז הנולד לפי־הבשר את־הנולד לפי הרוח כן־גם־עתה׃
Gal 4:30  והכתוב מה־הוא אמר גרש האמה ואת־בנה כי לא יירש בן־האמה עם בן־החפשיה׃
Gal 4:31  על־כן אחי לא־בני האמה אנחנו כי אם־בני החפשיה׃
Gal 5:1  ועתה עמדו־נא בחרות אשר שחרר אתנו המשיח ואל־תשובו להכבש בעל העבדות׃
Gal 5:2  הנה אני פולוס אמר לכם שאם־תמולו לא־יועיל לכם המשיח׃
Gal 5:3  ומעיד אני עוד הפעם בכל־איש אשר ימול שחיב הוא לשמר את־התורה כלה׃
Gal 5:4  נגזרתם מן־המשיח אתם המצטדקים בתורה אבדתם מן־החסד׃
Gal 5:5  כי־אנחנו ברוח ניחל מתוך האמונה לתקות הצדקה׃
Gal 5:6  כי במשיח לא המילה תחשב ולא הערלה כי אם־האמונה הפעלת באהבה׃
Gal 5:7  היטבתם לרוץ מי חשך אתכם משמע אל־האמת׃
Gal 5:8  הפתוי הזה איננו מאת הקרא אתכם׃
Gal 5:9  מעט שאר מחמץ את־כל־העסה׃
Gal 5:10  מבטח אני בכם באדון כי לא תהיה רוח אחרת עמכם והעכר אתכם ישא את־עונו יהיה מי שיהיה׃
Gal 5:11  ואני אחי אם־אכריז עוד המילה על־מה אהיה נרדף הלא מבטל מכשול הצלוב׃
Gal 5:12  מי יתן ויכרתו המדיחים אתכם׃
Gal 5:13  כי אתם אחי לחרות נקראתם ובלבד שלא תהיה החרות סבה לבשר אלא שתעבדו איש את־רעהו באהבה׃
Gal 5:14  כי כל־התורה כלולה במצוה האחת הזאת ואהבת לרעך כמוך׃
Gal 5:15  אבל אם־תנשכו ותאכלו איש את־אחיו ראו פן־תכלו איש על־ידי רעהו׃
Gal 5:16  והנני אמר התהלכו ברוח ולא תמלאו את־תאות הבשר׃
Gal 5:17  כי הבשר מתאוה הפך מן־הרוח והרוח הפך מן־הבשר ושניהם מתקוממים זה לזה ובכן אין אתם עשים את אשר תחפצו׃
Gal 5:18  ואם־יהיה הרוח מנהיגכם אז אינכם תחת התורה׃
Gal 5:19  ונודעים המה פעלי הבשר אשר הם נאפים זנות טמאה וזמה׃
Gal 5:20  עבודת אלילים וכשפים איבות ומצה וקנאה ורגז מריבות מחלקות וכתות׃
Gal 5:21  עין רעה ורצח שכרון וזוללות ודומיהם אשר אמר מה־שכבר אמרתי כי־עשי אלה לא ינחלו מלכות האלהים׃
Gal 5:22  ופרי הרוח הוא אהבה שמחה ושלום ארך רוח ונדיבות וחסד ואמונה׃
Gal 5:23  וענוה ופרישות לנגד עשי אלה אין־תורה׃
Gal 5:24  ואשר הם למשיח צלבו את־בשרם עם־תשוקתיו ותאותיו׃
Gal 5:25  אם־נחיה ברוח נתהלכה גם־ברוח׃
Gal 5:26  ולא נרדף אחרי כבוד־שוא להכעיס איש את־רעהו ולקנא איש את־רעהו׃
Gal 6:1  אחי אף אם־יתפש איש מכם בעברה אתם אנשי הרוח תקימהו ברוח ענוה והשמר לנפשך פן־תבא לידי־נסיון גם־אתה׃
Gal 6:2  שאו איש את־משא רעהו כן תקימו את־תורת המשיח׃
Gal 6:3  כי החשב את־עצמו להיות־מה ואיננו מאומה את־נפשו הוא מרמה׃
Gal 6:4  אבל יבחן כל־איש את־מעשהו ואז לו לבדו תהיה תהלתו ולא כנגד אחר׃
Gal 6:5  כי כל־איש את־משאו ישא׃
Gal 6:6  המלמד בדבר יחלק מכל־טובו למלמדהו׃
Gal 6:7  אל־תתעו אלהים לא־יתן להתל בו כי את־אשר יזרע האדם אתו יקצר׃
Gal 6:8  כי הזרע בבשרו יקצר כליון מבשרו והזרע ברוח יקצר מן־הרוח חיי עולם׃
Gal 6:9  ואנחנו אל־נלאה בעשות הטוב כי־נקצר בעתו אם־לא נרפה׃
Gal 6:10  לכן כאשר תמצא ידנו נעשה־נא את־הטוב עם־כל־אדם וביותר עם־בני אמונתנו׃
Gal 6:11  ראו־נא מה־גדול המכתב אשר כתבתי אליכם בידי׃
Gal 6:12  החפצים להתהדר בבשר אין כופים אתכם להמול אלא כדי שלא־ירדפו על־צלוב המשיח׃
Gal 6:13  כי גם־הם הנמולים לא ישמרו את־התורה רק רצונם אשר תמולו למען יתהללו בבשרכם׃
Gal 6:14  ואנכי חלילה לי מהתהלל בלתי אם בצלוב אדנינו ישוע המשיח אשר־בו העולם נצלב־לי ואני נצלב לעולם׃
Gal 6:15  כי־במשיח ישוע לא־המילה תחשב ולא־הערלה כי אם־הבריאה החדשה׃
Gal 6:16  וכל־הנהגים כשורה הזאת שלום ורחמים עליהם ועל־ישראל אשר לאלהים׃
Gal 6:17  מעתה איש אל־ילאני עוד כי את־חבורות האדון ישוע אני נשא בגויתי׃
Gal 6:18  חסד ישוע המשיח אדנינו יהי עם־רוחכם אחי אמן׃


\end{document}