\begin{document}

\title{האיגרת אל הגלטים}


\chapter{1}

\par 1 פולוס השליח לא מבני אדם ולא על־ידי בן־אדם כי אם־על־ידי ישוע המשיח ואלהים האב אשר העירו מן־המתים׃
\par 2 וכל־האחים אשר עמדי אל־הקהלות אשר בגלטיא׃
\par 3 חסד לכם ושלום מאת האלהים אבינו ומאת אדנינו ישוע המשיח׃
\par 4 אשר־נתן את־נפשו על־חטאתינו לחלצנו מן־העולם הרע הזה כרצון אלהינו אבינו׃
\par 5 אשר־לו הכבוד לעולמי עולמים אמן׃
\par 6 תמה אני כי־סרתם מהר מאחרי הקרא אתכם בחסד המשיח לשמע אל־בשורה זרה׃
\par 7 והיא איננה אחרת רק יש אנשים העכרים אתכם וחפצים להפך את־בשורת המשיח׃
\par 8 אבל גם־אנחנו או־מלאך מן־השמים אם־יבוא לבשר אתכם בשורה מבלעדי זאת אשר בשרנו אתכם חרם יהיה׃
\par 9 כאשר אמרנו כבר כן־אמר עתה עוד־הפעם איש כי־יבשר אתכם בשורה מבלעדי אשר קבלתם חרם יהיה׃
\par 10 כי המתרצה אל־בני אדם אנכי או אל־האלהים אם המבקש אנכי למצא־חן בעיני בני־אדם הן במצאי חן בעיני בני־אדם לא־אהיה עבד המשיח׃
\par 11 ומודיע אני אתכם אחי כי הבשורה אשר בשרתי לא־לאדם היא׃
\par 12 כי אף לא מאדם קבלתיה ולא־מלמדת היא לי כי אם־בחזיון ישוע המשיח׃
\par 13 כי הלא־שמעתם את־דרכי מלפנים בדת היהודית ואת אשר־תכלית רדיפה רדפתי את־עדת אלהים והחרמתיה׃
\par 14 ואהי הולך וחזק בדת היהודית על־רבים מבני גילי בעמי בקנאתי הגדולה לקבלות של־אבותי׃
\par 15 וכשהיה רצון מלפני האלהים המבדיל אתי מרחם אמי ויקראני בחסדו׃
\par 16 לגלות בי את־בנו למען אבשרנו בגוים אז לא נועצתי עם־בשר ודם׃
\par 17 גם לא־עליתי ירושלימה אל־אשר היו שליחים לפני כי אם־הלכתי לערב ומשם שבתי אל־דמשק׃
\par 18 אחרי־כן מקץ שלש שנים עליתי לירושלים לראות את־כיפא ואשב עמו חמשה עשר יום׃
\par 19 ואחר מן־השליחים לא־ראיתי זולתי את־יעקב אחי אדנינו׃
\par 20 ואשר אני כתב אליכם הנה נגד האלהים כי לא אכזב׃
\par 21 אחרי־כן באתי אל־גלילות סוריא וקיליקיא׃
\par 22 וקהלות יהודה אשר במשיח הנה לא ידעו את־פני׃
\par 23 רק־זאת בלבד שמעו כי־הרדף אתנו מאז עתה מבשר את־האמונה אשר החרים מלפנים׃
\par 24 ויהללו בי את־האלהים׃

\chapter{2}

\par 1 אחרי־כן מקץ ארבע עשרה שנה שבתי ועליתי לירושלים עם בר־נבא ואקח אתי גם את־טיטוס׃
\par 2 ואעל שמה על־פי מחזה ואת־הבשורה אשר־קראתי בגוים שמתי לפניהם ושמתיה לפני החשובים שבהם פן־תהיה לריק מרוצתי אשר ארוץ ואשר־רצתי׃
\par 3 אבל גם־טיטוס אשר אתי אף כי־יוני הוא לא הצרך להמול׃
\par 4 מפני אחי השקר המתגנבים בתוכנו אשר באו לרגל את־חרותנו אשר־לנו בישוע המשיח למען העבידנו׃
\par 5 ואנחנו לא־סרנו למשמעתם אף־לא שעה אחת למען אשר תעמד בקרבכם אמתת הבשורה׃
\par 6 והנחשבים להיות מה היו מה־שהיו איני חושש להם כי האלהים לא ישא פני־איש הן לי לא־הוסיפו החשובים כל־דבר׃
\par 7 ותהי להפך בראותם כי־הפקדתי אני על־בשורת הערלים כאשר הפקד כיפא על בשורת המולים׃
\par 8 כי־המעיר כיפא לשלחו אל־המולים הוא־העירני גם־אתי לשלחני אל־הגוים׃
\par 9 וכאשר הכירו יעקב וכיפא ויוחנן הנחשבים כעמודים את־החסד הנתן לי נתנו לי ולבר־נבא את־יד ימינם ונאות כי־נלך אנחנו אל־הגוים והמה אל־המולים׃
\par 10 רק אם־נזכר את־האביונים והוא הדבר אשר שקדתי לעשות׃
\par 11 וכאשר בא כיפא לאנטיוכיא הוכחתי דרכו אל־פניו כי נמצא בו עול׃
\par 12 כי לפני בא אנשים מאת יעקב אכל עם־הגוים יחדו וכבאם היה מתרחק ופורש מהם מפני יראתו את־בני המילה׃
\par 13 ויכחשו עמו גם־שאר היהודים עד כי־נדח גם־בר־נבא אחרי כחשם׃
\par 14 ובראותי שלא ישרו לכת כאמתת הבשורה אמרתי אל־כיפא באזני כלם אם־אתה היהודי כנכרי תתנהג ולא כיהודי מדוע תכריח את־הגוים להתנהג כיהודים׃
\par 15 הן מזרע היהודים אנחנו ולא חטאים מן־הגוים׃
\par 16 אבל מפני שיודעים אנחנו שלא־יצדק אדם מתוך מעשי התורה כי אם־באמונת ישוע המשיח גם־אנחנו האמנו במשיח ישוע למען נצדק מאמונת המשיח ולא ממעשי התורה כי ממעשי התורה לא יצדק כל־בשר׃
\par 17 ואם נמצא גם־אנחנו חטאים בבקשנו להצדק במשיח הנה המשיח משרת החטא חלילה׃
\par 18 כי אם־אשוב ואבנה את־אשר סתרתי אעשה את־עצמי לפשע׃
\par 19 כי־מתי אני לתורה על־ידי התורה למען אחיה לאלהים׃
\par 20 עם־המשיח נצלבתי ואנכי לא אחיה עוד כי אם־המשיח הוא חי בקרבי ואשר אני חי עתה בבשר חי אני באמונת בן־אלהים אשר אהבני ויתן את־נפשו בעדי׃
\par 21 לא אבטל את־חסד האלהים כי אלו יש צדקה על־ידי התורה אך לשוא מת המשיח׃

\chapter{3}

\par 1 אהה גלטים חסרי דעת מי התעה אתכם בכשפיו (לבלתי שמע אל־האמת) אחרי אשר ציר ישוע המשיח הצלוב לנגד עיניכם׃
\par 2 רק זאת אחפץ ללמד מכם האם ממעשי התורה קבלתם את־הרוח או משמועת האמונה׃
\par 3 הסכלים אתם כל־כך החלותם ברוח ועתה תכלו בבשר׃
\par 4 הכזאת נעניתם לריק אם־אמנם לריק׃
\par 5 הנה המפיק לכם את־הרוח ופעל בכם גבורות המכח מעשי התורה הוא עשה אלה או מכח שמועת האמונה׃
\par 6 כאשר האמין אברהם באלהים ותחשב לו לצדקה׃
\par 7 דעו אפוא כי־בני האמונה בני אברהם המה׃
\par 8 והכתוב צפה שעתיד האלהים להצדיק את־הגוים מתוך האמונה וקדם לבשר את־אברהם לאמר ונברכו בך כל־הגוים׃
\par 9 על־כן יתברכו בני האמונה עם־אברהם המאמין׃
\par 10 כי בני מעשי התורה עליהם הקללה כי כתוב ארור אשר לא־יקים את־כל־הדברים הכתובים בספר התורה לעשות אותם׃
\par 11 וגלוי וידוע שבתורה לא־יצדק האדם לפני האלהים כי־צדיק באמונתו יחיה׃
\par 12 והתורה לא מן־האמונה היא כי אם־אשר־יעשה אתם האדם וחי בהם׃
\par 13 המשיח פדנו מקללת התורה בהיותו לקללה בעדנו ככתוב קללת אלהים תלוי׃
\par 14 למען אשר תבא ברכת אברהם במשיח ישוע על־הגוים למען אשר נקח את־הבטחת הרוח על־ידי האמונה׃
\par 15 אחי כדרך־אדם אני מדבר אפלו צואה של־בן־אדם אם־מקימת היא לא יפרנה איש ולא־יוסיף עליה׃
\par 16 והנה לאברהם נאמרו ההבטחות ולזרעו ולא־אמר ולזרעיך כאלו לרבים אלא כאלו ליחיד ולזרעך והוא המשיח׃
\par 17 וזאת אני אמר כי ברית אשר קימה האלהים מאז לא תוכל התורה הבאה אחרי ארבע מאות ושלשים שנה להפר אותה ולבטל את־ההבטחה׃
\par 18 כי אם־הנחלה מתוך התורה היא איננה עוד מתוך ההבטחה והאלהים חנן את־אברהם על־ידי הבטחה׃
\par 19 אם־כן־התורה מה־היא מפני הפשעים נוספה עד כי־יבוא הזרע אשר־לו ההבטחה והיא ערוכה על־ידי המלאכים וביד מתוך׃
\par 20 ואין מתויך לאחד אבל האלהים הוא אחד׃
\par 21 ועתה המבטלת התורה את־הבטחות האלהים חלילה כי אלו נתנה תורה שבכחה להחיות אז באמת היתה הצדקה על־ידי התורה׃
\par 22 אבל הכתוב הסגיר את־הכל ביד החטא למען תנתן ההבטחה אל־המאמינים באמונת ישוע המשיח׃
\par 23 ולפני בוא האמונה שמורים וסגורים היינו תחת התורה אלי האמונה העתידה להגלות׃
\par 24 ובכן התורה היתה אמנת אותנו למשיח למען נצדק באמונה׃
\par 25 אבל עתה אחרי אשר באה האמונה איננו עוד תחת יד האמן׃
\par 26 כי־אתם כלכם בני אלהים על־ידי האמונה במשיח ישוע׃
\par 27 כי כלכם אשר למשיח נטבלתם לבשתם את־המשיח׃
\par 28 ואין עוד יהודי ולא יוני אין עבד ולא בן־חורין אין זכר ולא נקבה כי כלכם אחד אתם במשיח ישוע׃
\par 29 ואם־למשיח אתם הנכם זרע אברהם ויורשים כפי ההבטחה׃

\chapter{4}

\par 1 ואני אמר היורש כל־זמן שהוא קטן אף על־פי שהוא אדון הכל אין בינו לעבד דבר׃
\par 2 כי אם תחת יד אמנים הוא ותחת פקידי הבית עד למועד המיעד לו מאת אביו׃
\par 3 וכן־אנחנו בעודנו קטנים היינו משעבדים לתקוני העולם׃
\par 4 ובמלאת הימים שלח האלהים את־בנו ילוד אשה ונתון תחת יד־התורה׃
\par 5 לפדות את אשר היו תחת יד־התורה למען נקבל משפט הבנים׃
\par 6 ויען כי־בנים אתם שלח האלהים בלבבכם את־רוח בנו הקורא אבא אבינו׃
\par 7 לכן אינך עוד עבד כי אם־בן ואם־בן אתה הנך גם־יורש נחלת האלהים על־ידי המשיח׃
\par 8 הן לפנים באין־דעת אלהים עבדתם את אשר בעצמותם אינם אלהים׃
\par 9 ועתה אחרי אשר־ידעתם את־האלהים ויותר שנודעתם לאלהים איך תשובו אל־התיקונים הרפים והדלים ההם אשר תרצו להכנע להם כבתחלה׃
\par 10 ימים אתם שמרים וחדשים ומועדים ושנים׃
\par 11 מתירא אני פן־יגעתי בכם לריק׃
\par 12 היו־נא כמוני כי גם־אני כמוכם מתחנן אני לכם אחי לא־עשיתם לי מאומה רע׃
\par 13 אתם ידעתם אשר בחלשת בשרי בשרתי לכם את־הבשורה בראשונה׃
\par 14 ואתם לא בזיתם את־נסיוני אשר־נסיתי בבשרי ולא געלתם אתו כי אם־קבלתם אתי כמלאך אלהים כמשיח ישוע׃
\par 15 ועתה איה אשרכם הן מעיד אני עליכם שאם־יכלתם הייתם נקרים את־עיניכם לתתן לי׃
\par 16 ועתה הלאיב נהייתי לכם בדברי אליכם אמת׃
\par 17 המה לא יקנאו לכם לטובה רק להפריד ביניכם ובינינו יחפצו למען תקנאו אתם להם׃
\par 18 אמנם טוב לקנא תמיד לטובה ולא בהיותי אצלכם בלבד׃
\par 19 בני אשר־אני נתון שנית בחבלי לדה עד כי־יוצר בכם המשיח׃
\par 20 אמנה חפצתי להיות עתה אצלכם לשנות את־קול דברי כי נבוך אני בכם׃
\par 21 אמרו לי אתם החפצים להיות תחת התורה הלא שמעתם את־התורה׃
\par 22 כי כתוב שני בנים היו לאברהם האחד מן־האמה והשני מן־החפשיה׃
\par 23 ובן־האמה נולד לפי הבשר ובן־החפשיה על־פי ההבטחה׃
\par 24 והדברים הם משל כי אלה הן שתי הבריתות האחת מן־הר סיני היולדת לעבדות והיא הגר׃
\par 25 כי־סיני הוא הר בערב והוא כנגד ירושלים של־עתה כי־בעבדות היא עם־בניה׃
\par 26 אבל ירושלים למעלה חפשיה היא והיא אם כלנו׃
\par 27 כי כתוב רני עקרה לא ילדה פצחי רנה וצהלי לא־חלה כי רבים בני־שוממה מבני בעולה׃
\par 28 ואנחנו אחי הננו כיצחק בני ההבטחה׃
\par 29 וכאשר רדף אז הנולד לפי־הבשר את־הנולד לפי הרוח כן־גם־עתה׃
\par 30 והכתוב מה־הוא אמר גרש האמה ואת־בנה כי לא יירש בן־האמה עם בן־החפשיה׃
\par 31 על־כן אחי לא־בני האמה אנחנו כי אם־בני החפשיה׃

\chapter{5}

\par 1 ועתה עמדו־נא בחרות אשר שחרר אתנו המשיח ואל־תשובו להכבש בעל העבדות׃
\par 2 הנה אני פולוס אמר לכם שאם־תמולו לא־יועיל לכם המשיח׃
\par 3 ומעיד אני עוד הפעם בכל־איש אשר ימול שחיב הוא לשמר את־התורה כלה׃
\par 4 נגזרתם מן־המשיח אתם המצטדקים בתורה אבדתם מן־החסד׃
\par 5 כי־אנחנו ברוח ניחל מתוך האמונה לתקות הצדקה׃
\par 6 כי במשיח לא המילה תחשב ולא הערלה כי אם־האמונה הפעלת באהבה׃
\par 7 היטבתם לרוץ מי חשך אתכם משמע אל־האמת׃
\par 8 הפתוי הזה איננו מאת הקרא אתכם׃
\par 9 מעט שאר מחמץ את־כל־העסה׃
\par 10 מבטח אני בכם באדון כי לא תהיה רוח אחרת עמכם והעכר אתכם ישא את־עונו יהיה מי שיהיה׃
\par 11 ואני אחי אם־אכריז עוד המילה על־מה אהיה נרדף הלא מבטל מכשול הצלוב׃
\par 12 מי יתן ויכרתו המדיחים אתכם׃
\par 13 כי אתם אחי לחרות נקראתם ובלבד שלא תהיה החרות סבה לבשר אלא שתעבדו איש את־רעהו באהבה׃
\par 14 כי כל־התורה כלולה במצוה האחת הזאת ואהבת לרעך כמוך׃
\par 15 אבל אם־תנשכו ותאכלו איש את־אחיו ראו פן־תכלו איש על־ידי רעהו׃
\par 16 והנני אמר התהלכו ברוח ולא תמלאו את־תאות הבשר׃
\par 17 כי הבשר מתאוה הפך מן־הרוח והרוח הפך מן־הבשר ושניהם מתקוממים זה לזה ובכן אין אתם עשים את אשר תחפצו׃
\par 18 ואם־יהיה הרוח מנהיגכם אז אינכם תחת התורה׃
\par 19 ונודעים המה פעלי הבשר אשר הם נאפים זנות טמאה וזמה׃
\par 20 עבודת אלילים וכשפים איבות ומצה וקנאה ורגז מריבות מחלקות וכתות׃
\par 21 עין רעה ורצח שכרון וזוללות ודומיהם אשר אמר מה־שכבר אמרתי כי־עשי אלה לא ינחלו מלכות האלהים׃
\par 22 ופרי הרוח הוא אהבה שמחה ושלום ארך רוח ונדיבות וחסד ואמונה׃
\par 23 וענוה ופרישות לנגד עשי אלה אין־תורה׃
\par 24 ואשר הם למשיח צלבו את־בשרם עם־תשוקתיו ותאותיו׃
\par 25 אם־נחיה ברוח נתהלכה גם־ברוח׃
\par 26 ולא נרדף אחרי כבוד־שוא להכעיס איש את־רעהו ולקנא איש את־רעהו׃

\chapter{6}

\par 1 אחי אף אם־יתפש איש מכם בעברה אתם אנשי הרוח תקימהו ברוח ענוה והשמר לנפשך פן־תבא לידי־נסיון גם־אתה׃
\par 2 שאו איש את־משא רעהו כן תקימו את־תורת המשיח׃
\par 3 כי החשב את־עצמו להיות־מה ואיננו מאומה את־נפשו הוא מרמה׃
\par 4 אבל יבחן כל־איש את־מעשהו ואז לו לבדו תהיה תהלתו ולא כנגד אחר׃
\par 5 כי כל־איש את־משאו ישא׃
\par 6 המלמד בדבר יחלק מכל־טובו למלמדהו׃
\par 7 אל־תתעו אלהים לא־יתן להתל בו כי את־אשר יזרע האדם אתו יקצר׃
\par 8 כי הזרע בבשרו יקצר כליון מבשרו והזרע ברוח יקצר מן־הרוח חיי עולם׃
\par 9 ואנחנו אל־נלאה בעשות הטוב כי־נקצר בעתו אם־לא נרפה׃
\par 10 לכן כאשר תמצא ידנו נעשה־נא את־הטוב עם־כל־אדם וביותר עם־בני אמונתנו׃
\par 11 ראו־נא מה־גדול המכתב אשר כתבתי אליכם בידי׃
\par 12 החפצים להתהדר בבשר אין כופים אתכם להמול אלא כדי שלא־ירדפו על־צלוב המשיח׃
\par 13 כי גם־הם הנמולים לא ישמרו את־התורה רק רצונם אשר תמולו למען יתהללו בבשרכם׃
\par 14 ואנכי חלילה לי מהתהלל בלתי אם בצלוב אדנינו ישוע המשיח אשר־בו העולם נצלב־לי ואני נצלב לעולם׃
\par 15 כי־במשיח ישוע לא־המילה תחשב ולא־הערלה כי אם־הבריאה החדשה׃
\par 16 וכל־הנהגים כשורה הזאת שלום ורחמים עליהם ועל־ישראל אשר לאלהים׃
\par 17 מעתה איש אל־ילאני עוד כי את־חבורות האדון ישוע אני נשא בגויתי׃
\par 18 חסד ישוע המשיח אדנינו יהי עם־רוחכם אחי אמן׃


\end{document}