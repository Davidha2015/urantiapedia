\begin{document}

\title{Ephesians}

Eph 1:1  פולוס שליח ישוע המשיח ברצון אלהים אל־הקדשים הנמצאים (באפסוס) ומאמינים במשיח ישוע׃
Eph 1:2  חסד לכם ושלום מאת האלהים אבינו ואדנינו ישוע המשיח׃
Eph 1:3  ברוך האלהים ואבי אדנינו ישוע המשיח אשר ברכנו בכל־ברכת רוח במרומים במשיח׃
Eph 1:4  כאשר בחר אתנו בו לפני מוסדות תבל להיות קדשים ותמימים לפניו באהבה׃
Eph 1:5  יעדנו לו לבנים על־ידי ישוע המשיח כרצון חפצו׃
Eph 1:6  לתהלת כבוד חסדו אשר־חנן אתנו בידידו׃
Eph 1:7  אשר־בו לנו הפדיום בדמו וסליחת הפשעים כרב חסדו׃
Eph 1:8  אשר בא עלינו בשפע־חכמה והשכל׃
Eph 1:9  והודיע אתנו את־סוד חפצו כרצונו ועצתו מראש אשר יעץ בו׃
Eph 1:10  על־דבר הנהגתו במלאת הימים לקבל את־הכל במשיח מה־שבשמים ומה־שבארץ׃
Eph 1:11  ובו לקחנו נחלתנו אנחנו המיעדים לה מלפנים במחשבת פעל הכל כעצת חפצו׃
Eph 1:12  להיות לתהלת כבודו אנחנו אשר יחלנו אל־המשיח מאז׃
Eph 1:13  ואשר גם־אתם שתולים בו אחרי שמעכם דבר האמת את־בשורת ישועתכם ואשר בו כשהאמנתם גם־נחתמתם ברוח ההבטחה רוח הקדש׃
Eph 1:14  כי זה ערבון נחלתנו לפדות־לו עם סגלה לתהלת כבודו׃
Eph 1:15  בעבור זאת גם־אנכי אחרי שמעי אמונתכם באדנינו ישוע והאהבה אשר־אהבתם את־כל־הקדשים׃
Eph 1:16  לא אחדל מהודות בעבורכם בהזכירי אתכם בתפלתי׃
Eph 1:17  שיתן לכם אלהי אדנינו ישוע המשיח אבי הכבוד את־רוח החכמה והחזון לדעת אתו׃
Eph 1:18  ויאר עיני לבבכם למען תדעו מה־היא תוחלת קריאתו ומה־עשר כבוד נחלתו בקדשים׃
Eph 1:19  ומה־יתרון גדלת גבורתו בנו המאמינים כפי פעלת עצם כחו׃
Eph 1:20  אשר פעל במשיח בהעיר אתו מן־המתים ויושיבנו לימינו במרומים׃
Eph 1:21  ממעל לכל־שררה ושלטן וגבורה וממשלה וכל הנקרא בשם לא־בעולם הזה בלבד כי אם־גם בעולם הבא׃
Eph 1:22  וישת כל תחת רגליו ויתן אתו לראש לכל אל־העדה׃
Eph 1:23  אשר היא גופו מלוא של־הממלא את־הכל בכל׃
Eph 2:1  גם־אתכם אשר מתים הייתם בפשעיכם וחטאתיכם׃
Eph 2:2  אשר התהלכתם בהם כדור העולם הזה כרצון שר ממשלת האויר והוא הרוח הפעל כעת בבני המרי׃
Eph 2:3  וגם־אנחנו כלנו בתוכם הלכנו לפנים בתאות הבשר לעשות חפצי בשרנו ומחשבותינו ונהי בני־רגז בטבענו כשאר בני אדם׃
Eph 2:4  אבל־האלהים המלא רחמים ברב אהבתו אשר אהב אתנו׃
Eph 2:5  אחרי היותנו מתים בפשעים החינו עם־המשיח בחסד נושעתם׃
Eph 2:6  ויעירנו אתו אף־הושיבנו במרומים במשיח ישוע׃
Eph 2:7  להראות בדרות הבאים את־גדלת עשר חסדו בטובתו עלינו במשיח ישוע׃
Eph 2:8  כי־בחסד נושעתם על־ידי האמונה ולא מידכם היתה זאת כי־מתת אלהים היא׃
Eph 2:9  לא מתוך המעשים שלא יתהלל איש׃
Eph 2:10  כי־פעל אלהים אנחנו נבראים במשיח ישוע למעשים טובים אשר הכין האלהים מקדם למען נתהלך בהם׃
Eph 2:11  על־כן זכרו כי־אתם מתחלה הגוים בבשר הנקראים ערלים בפי הנקראים בני המילה שהיא מעשה ידים בבשר׃
Eph 2:12  כי־אתם בעת ההיא הייתם בלי משיח זרים מעדת ישראל ונכרים לבריתות ההבטחה באין תקוה ובאין לכם אלהים בעולם׃
Eph 2:13  ועתה בישוע המשיח אתם הרחוקים מאז הייתם קרובים בדם המשיח׃
Eph 2:14  כי הוא שלומנו אשר עשה השנים אחד והרס מחיצת הגדר׃
Eph 2:15  בבטלו האיבה בבשרו את־תורת המצות והחקות לברא בנפשו את־השנים לאדם אחד חדש ויעש שלום׃
Eph 2:16  וירצה את־שניהם בגוף אחד לאלהים על־ידי צליבתו בהמיתו בנפשו את־האיבה׃
Eph 2:17  ויבא ויבשר לכם שלום שלום לרחוק ולקרוב׃
Eph 2:18  כי על־ידו יש לשנינו מבוא ברוח אחד אל־אבינו׃
Eph 2:19  לכן אינכם עוד גרים ותושבים כי־בני־עירם של־הקדשים ובני בית אלהים אתם׃
Eph 2:20  בנוים על־יסוד השליחים והנביאים וישוע המשיח הוא אבן הפנה׃
Eph 2:21  אשר חבר־בו יחד הבנין כלו עד אשר־יגבה להיכל קדש ליהוה׃
Eph 2:22  ובו נבנים גם־אתם להיות משכן אלהים ברוח׃
Eph 3:1  בעבור זאת אני פולוס אסיר המשיח למענכם הגוים׃
Eph 3:2  כי־אמנם שמעתם הנהגת חסד האלהים אשר־נתן לי אליכם׃
Eph 3:3  כי בחזון גלה־לי הסוד אשר כתבתי לכם במעט מלין׃
Eph 3:4  ובקראכם תוכלו להכיר את־בינתי בסוד המשיח׃
Eph 3:5  אשר בדורת הראשנים לא נודע לבני אדם כאשר נגלה עתה לשליחיו הקדשים ולנביאיו ברוח׃
Eph 3:6  שיהיו הגוים גם־הם נחלים ובגוף אחד וחברי ההבטחה במשיח ישוע על־ידי הבשרה׃
Eph 3:7  אשר הייתי לה למשרת במתנת חסד אלהים הנתונה לי כפי פעלת גבורתו׃
Eph 3:8  לי אני צעיר הצעירים שבכל־הקדשים נתן החסד הזה לבשר בגוים את־עשר המשיח אשר רב הוא לאין חקר׃
Eph 3:9  ולהאיר עיני כל לראות מה־הנהגת הסוד הנסתר מדרת עולם באלהים יוצר הכל (על־ידי ישוע המשיח)׃
Eph 3:10  למען אשר תודע עתה על־ידי העדה לשרים ולשליטים אשר במרומים חכמת אלהים המפליאה דרכיה׃
Eph 3:11  על־פי עצת עולמים אשר יעץ במשיח ישוע אדנינו׃
Eph 3:12  אשר בו פתחון פה לנו ומבוא בבטחה על־יד אמונתו׃
Eph 3:13  על־כן אבקש שלא תחתו בצרותי למענכם כי־היא תפארתכם׃
Eph 3:14  בעבור זאת אכרעה על־ברכי לפני אבי אדנינו ישוע המשיח׃
Eph 3:15  אשר נקרא שמו על כל־משפחה שבשמים ושבארץ׃
Eph 3:16  לתת לכם לפי־עשר כבודו שיתחזק בגבורה על־ידי רוחו האדם הפנימי׃
Eph 3:17  שישכן המשיח בלבבכם על־ידי האמונה והייתם משרישים ומיסדים באהבה׃
Eph 3:18  למען תוכלו להבין ככל־הקדשים מה הרחב והארך והעמק והגבה׃
Eph 3:19  וידעתם את־אהבת המשיח הנעלה על־כל־דעת ונמלאתם את־כל־מלוא האלהים׃
Eph 3:20  והיכל להרבות גמוליו עלינו יותר מכל־משאלותינו ומחשבותינו לפי הכח הפעל בקרבנו׃
Eph 3:21  לו הכבוד בקרב הקהל במשיח ישוע לדר ודר עד־עולמי עולמים אמן׃
Eph 4:1  על־כן אזהירכם אני האסור באדון להתהלך כאשר יאתה למשמרתכם אשר נקראתם לה׃
Eph 4:2  בכל־נמיכות וענוה ובארך רוח לשאת איש את־רעהו באהבה׃
Eph 4:3  ושקדו לשמר את־אחדות הרוח באגדת השלום׃
Eph 4:4  גוף אחד ורוח אחד כאשר גם־נקראתם בתקות משמרתכם האחת׃
Eph 4:5  אדון אחד אמונה אחת טבילה אחת׃
Eph 4:6  אל ואב אחד לכל שהוא על־כל ואת־כל ובתוך כל׃
Eph 4:7  אבל לכל־אחד ואחד ממנו נתן החסד כמדת מתנת המשיח׃
Eph 4:8  על־כן הוא אומר עלה למרום שבה שבי ויתן מתנות לאדם׃
Eph 4:9  ועלה שאמר מה־הוא אם־לא שירד מקדם לתחתיות ארץ׃
Eph 4:10  הוא הירד והוא העלה למעלה מכל־השמים למען ימלא את־הכל׃
Eph 4:11  והוא נתן את־אלה שליחים ואת־אלה נביאים ואת־אלה מבשרים ואת־אלה רעים ומלמדים׃
Eph 4:12  להשלים את־הקדשים למעשה העבודה לבנין גוף המשיח׃
Eph 4:13  עד כי־נגיע כלנו לאחדות האמונה ודעת בן־האלהים כאיש אחד שלם לשעור קומת מלוא המשיח׃
Eph 4:14  ולא־נהיה עוד ילדים נגרשים ונדפים בכל־רוח הלמוד בתרמית בני אדם ומקשותם אשר שתו להתעות׃
Eph 4:15  כי אם־נדבר האמת באהבה ונגדלה בכל־דבר לו למשיח אשר הוא הראש׃
Eph 4:16  אשר ממנו כל־הגוף המרכב ומדבק בכל־חבור השמוש כמדת הכח הנתון לכל־אבר ואבר ירבה ויגדל להשלמת בנינו באהבה׃
Eph 4:17  והנה זאת אני אמר ומעיד באדון כי מעתה לא־תלכו עוד כיתר הגוים ההלכים בהבלי שכלם׃
Eph 4:18  חשכי הדעת ומוזרים לחיי אלהים מפני אולתם אשר בהם כי־טח מהשכיל לבבם׃
Eph 4:19  אשר השמינו ויתנו את־נפשם לזמה לעשות כל־תועבה לבצע בצע׃
Eph 4:20  ואתם לא כן למדתם את־המשיח׃
Eph 4:21  אם־אמנם שמעתם אתו ובו למדתם כפי האמת אשר בישוע׃
Eph 4:22  לסור מדרכיכם הראשנים ולפשט את־האדם הישן הנשחת בתאות רמיה׃
Eph 4:23  להתחדש ברוח שכלכם׃
Eph 4:24  וללבש את־האדם החדש הנברא כדמות אלהים בצדקה וקדשת האמת׃
Eph 4:25  על־כן הסירו מכם את־השקר ודברו אמת איש את־רעהו כי אברים אנחנו איש לאחיו׃
Eph 4:26  רגזו ואל־תחטאו ולא תבא השמש על־רגזכם׃
Eph 4:27  ואל־תתנו מקום לשטן׃
Eph 4:28  מי שגנב אל־יסף לגנב כי אם־ייגע ובידיו יעשה את־הטוב למען יהיה־לו לתת לאיש מחסור׃
Eph 4:29  ולא־יצא מפיכם כל־דבר נבול כי אם־הטוב והמועיל לבנות לפי הצרך למען יתן חן לשמעיו׃
Eph 4:30  ולא תעצבו את־רוח הקדש של־אלהים אשר נחתמתם בו ליום הגאלה׃
Eph 4:31  כל־מרירות וחמה ורגז וצעקה וגדוף תסירו מכם עם כל־הרשעה׃
Eph 4:32  והיו טובים איש לרעהו ורחמנים ונשאים איש לחטאת אחיו כאשר נשא לכם האלהים במשיח׃
Eph 5:1  ובכן לכו בדרכי האלהים כבנים חביבים׃
Eph 5:2  והתהלכו באהבה כאשר גם־המשיח אהב אתנו והקריב את־נפשו בעדנו לקרבן וזבח לאלהים לריח ניחוח׃
Eph 5:3  אבל זנות וכל־טמאה ואהבת בצע בל־יזכר ביניכם כאשר נאוה לקדשים׃
Eph 5:4  גם־לא נבול פה ודברי סכלות ליצנות מה־שלא כהגן כי אם־קול תודה׃
Eph 5:5  כי־זאת ידע תדעו כי כל־זנה וטמא ואהב בצע אשר כעבד אלילים אין־לו חלק ונחלה במלכות המשיח והאלהים׃
Eph 5:6  אל־ישיא איש אתכם בדברי ריק כי בגלל־אלה חרון אלהים יבא על־בני המרי׃
Eph 5:7  על־כן אל־יהי חלקכם עמהם׃
Eph 5:8  כי מלפנים הייתם חשך ועתה הנכם אור באדנינו התהלכו־נא כבני אור׃
Eph 5:9  כי־פרי האור כל־מעשי חסד וצדק ואמת׃
Eph 5:10  לבחן מה־הרצוי בעיני אדנינו׃
Eph 5:11  ואל־תשתתפו במעשי החשך אשר לא־יעשו פרי כי אם־הוכח תוכיחו אותם׃
Eph 5:12  כי מה־שהם עשים בסתר חרפה לספר׃
Eph 5:13  אבל כל־זאת יגלה כשיוכח על־ידי האור כי כל־הנגלה אור הוא׃
Eph 5:14  על־כן הוא אומר עורה הישן וקומה מן־המתים ויאר לך המשיח׃
Eph 5:15  ועתה ראו והזהרו שלא תתהלכו ככסילים כי אם־כחכמים׃
Eph 5:16  מוקירים השעה כי הימים רעים המה׃
Eph 5:17  על־כן אל־תהיו חסרי דעת כי אם־מבינים לדעת מה רצון אדנינו׃
Eph 5:18  ואל־תשתכרו מיין המביא לידי פריצות כי אם־המלאו רוח׃
Eph 5:19  ותהי שיחתכם איש את־רעהו תהלות ותשבחות ושירות רוחניות שירו וזמרו לאדני בלבבכם׃
Eph 5:20  והודו בכל־עת על־הכל לאלהים אבינו בשם אדנינו ישוע המשיח׃
Eph 5:21  הכנעו איש לאחיו ביראת אלהים׃
Eph 5:22  הנשים הכנענה לבעליכן כמו לאדנינו׃
Eph 5:23  כי האיש הוא־ראש האשה כאשר המשיח הוא ראש העדה והוא מושיע של־הגוף׃
Eph 5:24  אבל כאשר תכנע העדה למשיח אף כן־הנשים לבעליהן לכל־דבר׃
Eph 5:25  האנשים אהבו את־נשיכם כאשר גם־המשיח אהב את־העדה ויתן את־נפשו בעדה׃
Eph 5:26  למען קדשה בדברו אחרי אשר־טהרה ברחיצת המים׃
Eph 5:27  להקימה בכבוד לו לעדה אשר אין־בה כתם וקמט וכדומה כי אם־למען תהיה קדושה ותמימה׃
Eph 5:28  כן האנשים חיבים לאהב את־נשיהם כגופם כי האהב את־אשתו אהב את־עצמו׃
Eph 5:29  כי מעולם לא־שנא איש את־בשרו כי אם־זן ומכלכל אתו כאשר גם־האדון את־עדתו׃
Eph 5:30  כי־אברי גופו אנחנו מבשרו ומעצמיו׃
Eph 5:31  על־כן יעזב־איש את־אביו ואת־אמו ודבק באשתו והיו שניהם לבשר אחד׃
Eph 5:32  גדול הסוד הזה ואני פותר אתו במשיח והעדה׃
Eph 5:33  ואולם גם־אתם כל־איש מכם יאהב את־אשתו כנפשו והאשה היא תזהר ותירא את־בעלה׃
Eph 6:1  שמעו בנים אל־הוריכם באדנינו כי־ארח ישר הוא׃
Eph 6:2  כבד את־אביך ואת־אמך זאת היא המצוה הראשונה שמתן שכרה בצדה׃
Eph 6:3  למען ייטב לך ולמען יאריכן ימיך על־האדמה׃
Eph 6:4  ואתם האבות אל־תכעיסו את־בניכם וגדלו אתם במוסר אדנינו ובתוכחתו׃
Eph 6:5  שמעו עבדים אל־אדניכם מן־הבשר ביראה ורתת ובתם־לבבכם כשמע למשיח׃
Eph 6:6  לא בעבדה שהיא למראה עינים כמבקשים למצא חן בעיני בני־אדם כי אם־כעבדי המשיח העשים רצון האלהים בכל־נפשם׃
Eph 6:7  לעבד בנפש חפצה את־האדון ולא בני אדם׃
Eph 6:8  וידעתם כי כל־דבר טוב אשר עשה האדם ישלמנו לו אדנינו בין שהוא־עבד ובין שהוא בן־חורין׃
Eph 6:9  ואתם האדנים ככה תעשו גם־להם חדלו מגער־בם וידעתם כי גם־עליכם יש אדון בשמים ואין לפניו משא פנים׃
Eph 6:10  סוף דבר אחי חזקו באדנינו ובעז גבורתו׃
Eph 6:11  לבשו כלי־נשק אלהים למען תוכלו עמד נגד נכלי השטן׃
Eph 6:12  כי לא עם־בשר ודם מלחמה לנו כי עם־שרים ושליטים עם־המשלים בחשכת העולם הזה עם־הרוחות הרעות אשר במרומים׃
Eph 6:13  על־כן אחזו בכלי־נשק אלהים למען תוכלו לקום ביום הרע ולמלא צבאכם ולעמוד׃
Eph 6:14  עמדו־נא חגורי האמת במתניכם ולבושים שריון הצדק׃
Eph 6:15  ורגליכם מנעלות להיות מוכנים לבשורת השלום׃
Eph 6:16  ועל־כל־אלה תפשו את־מגן האמונה אשר תוכלו לכבות בו את־חצי הרשע הדלקים׃
Eph 6:17  וקחו את־כובע הישועה וחרב הרוח שהיא דבר האלהים׃
Eph 6:18  והתמידו בכל־עת בתפלה ותחנונים ברוח ושקדו והתאמצו להעתיר יחד בעד כל־הקדשים׃
Eph 6:19  וגם־בעדי למען ינתן־לי הדבר בפתחי פי לגלות באמץ לב את־סוד הבשורה אשר אני מליצה במוסרות׃
Eph 6:20  למען אדבר בה כאשר מטל עלי לדבר ולא אחת׃
Eph 6:21  ולמען אשר תדעו גם־אתם את־קרתי ואת־מעשי הנה טוכיקוס האח החביב והמשרת הנאמן באדנינו יגיד לכם הכל׃
Eph 6:22  אשר לזאת שלחתיהו אליכם להודיעכם את־קרתינו ולמען ינחם את־לבבכם׃
Eph 6:23  השלום לאחים והאהבה עם־האמונה מאת האלהים האב ומאת האדון ישוע המשיח׃
Eph 6:24  החסד עם־כל־האהבים את־אדנינו ישוע המשיח באהבה אשר לא־תכלה אמן׃


\end{document}