\begin{document}

\title{האיגרת אל האפסים}


\chapter{1}

\par 1 פולוס שליח ישוע המשיח ברצון אלהים אל־הקדשים הנמצאים (באפסוס) ומאמינים במשיח ישוע׃
\par 2 חסד לכם ושלום מאת האלהים אבינו ואדנינו ישוע המשיח׃
\par 3 ברוך האלהים ואבי אדנינו ישוע המשיח אשר ברכנו בכל־ברכת רוח במרומים במשיח׃
\par 4 כאשר בחר אתנו בו לפני מוסדות תבל להיות קדשים ותמימים לפניו באהבה׃
\par 5 יעדנו לו לבנים על־ידי ישוע המשיח כרצון חפצו׃
\par 6 לתהלת כבוד חסדו אשר־חנן אתנו בידידו׃
\par 7 אשר־בו לנו הפדיום בדמו וסליחת הפשעים כרב חסדו׃
\par 8 אשר בא עלינו בשפע־חכמה והשכל׃
\par 9 והודיע אתנו את־סוד חפצו כרצונו ועצתו מראש אשר יעץ בו׃
\par 10 על־דבר הנהגתו במלאת הימים לקבל את־הכל במשיח מה־שבשמים ומה־שבארץ׃
\par 11 ובו לקחנו נחלתנו אנחנו המיעדים לה מלפנים במחשבת פעל הכל כעצת חפצו׃
\par 12 להיות לתהלת כבודו אנחנו אשר יחלנו אל־המשיח מאז׃
\par 13 ואשר גם־אתם שתולים בו אחרי שמעכם דבר האמת את־בשורת ישועתכם ואשר בו כשהאמנתם גם־נחתמתם ברוח ההבטחה רוח הקדש׃
\par 14 כי זה ערבון נחלתנו לפדות־לו עם סגלה לתהלת כבודו׃
\par 15 בעבור זאת גם־אנכי אחרי שמעי אמונתכם באדנינו ישוע והאהבה אשר־אהבתם את־כל־הקדשים׃
\par 16 לא אחדל מהודות בעבורכם בהזכירי אתכם בתפלתי׃
\par 17 שיתן לכם אלהי אדנינו ישוע המשיח אבי הכבוד את־רוח החכמה והחזון לדעת אתו׃
\par 18 ויאר עיני לבבכם למען תדעו מה־היא תוחלת קריאתו ומה־עשר כבוד נחלתו בקדשים׃
\par 19 ומה־יתרון גדלת גבורתו בנו המאמינים כפי פעלת עצם כחו׃
\par 20 אשר פעל במשיח בהעיר אתו מן־המתים ויושיבנו לימינו במרומים׃
\par 21 ממעל לכל־שררה ושלטן וגבורה וממשלה וכל הנקרא בשם לא־בעולם הזה בלבד כי אם־גם בעולם הבא׃
\par 22 וישת כל תחת רגליו ויתן אתו לראש לכל אל־העדה׃
\par 23 אשר היא גופו מלוא של־הממלא את־הכל בכל׃

\chapter{2}

\par 1 גם־אתכם אשר מתים הייתם בפשעיכם וחטאתיכם׃
\par 2 אשר התהלכתם בהם כדור העולם הזה כרצון שר ממשלת האויר והוא הרוח הפעל כעת בבני המרי׃
\par 3 וגם־אנחנו כלנו בתוכם הלכנו לפנים בתאות הבשר לעשות חפצי בשרנו ומחשבותינו ונהי בני־רגז בטבענו כשאר בני אדם׃
\par 4 אבל־האלהים המלא רחמים ברב אהבתו אשר אהב אתנו׃
\par 5 אחרי היותנו מתים בפשעים החינו עם־המשיח בחסד נושעתם׃
\par 6 ויעירנו אתו אף־הושיבנו במרומים במשיח ישוע׃
\par 7 להראות בדרות הבאים את־גדלת עשר חסדו בטובתו עלינו במשיח ישוע׃
\par 8 כי־בחסד נושעתם על־ידי האמונה ולא מידכם היתה זאת כי־מתת אלהים היא׃
\par 9 לא מתוך המעשים שלא יתהלל איש׃
\par 10 כי־פעל אלהים אנחנו נבראים במשיח ישוע למעשים טובים אשר הכין האלהים מקדם למען נתהלך בהם׃
\par 11 על־כן זכרו כי־אתם מתחלה הגוים בבשר הנקראים ערלים בפי הנקראים בני המילה שהיא מעשה ידים בבשר׃
\par 12 כי־אתם בעת ההיא הייתם בלי משיח זרים מעדת ישראל ונכרים לבריתות ההבטחה באין תקוה ובאין לכם אלהים בעולם׃
\par 13 ועתה בישוע המשיח אתם הרחוקים מאז הייתם קרובים בדם המשיח׃
\par 14 כי הוא שלומנו אשר עשה השנים אחד והרס מחיצת הגדר׃
\par 15 בבטלו האיבה בבשרו את־תורת המצות והחקות לברא בנפשו את־השנים לאדם אחד חדש ויעש שלום׃
\par 16 וירצה את־שניהם בגוף אחד לאלהים על־ידי צליבתו בהמיתו בנפשו את־האיבה׃
\par 17 ויבא ויבשר לכם שלום שלום לרחוק ולקרוב׃
\par 18 כי על־ידו יש לשנינו מבוא ברוח אחד אל־אבינו׃
\par 19 לכן אינכם עוד גרים ותושבים כי־בני־עירם של־הקדשים ובני בית אלהים אתם׃
\par 20 בנוים על־יסוד השליחים והנביאים וישוע המשיח הוא אבן הפנה׃
\par 21 אשר חבר־בו יחד הבנין כלו עד אשר־יגבה להיכל קדש ליהוה׃
\par 22 ובו נבנים גם־אתם להיות משכן אלהים ברוח׃

\chapter{3}

\par 1 בעבור זאת אני פולוס אסיר המשיח למענכם הגוים׃
\par 2 כי־אמנם שמעתם הנהגת חסד האלהים אשר־נתן לי אליכם׃
\par 3 כי בחזון גלה־לי הסוד אשר כתבתי לכם במעט מלין׃
\par 4 ובקראכם תוכלו להכיר את־בינתי בסוד המשיח׃
\par 5 אשר בדורת הראשנים לא נודע לבני אדם כאשר נגלה עתה לשליחיו הקדשים ולנביאיו ברוח׃
\par 6 שיהיו הגוים גם־הם נחלים ובגוף אחד וחברי ההבטחה במשיח ישוע על־ידי הבשרה׃
\par 7 אשר הייתי לה למשרת במתנת חסד אלהים הנתונה לי כפי פעלת גבורתו׃
\par 8 לי אני צעיר הצעירים שבכל־הקדשים נתן החסד הזה לבשר בגוים את־עשר המשיח אשר רב הוא לאין חקר׃
\par 9 ולהאיר עיני כל לראות מה־הנהגת הסוד הנסתר מדרת עולם באלהים יוצר הכל (על־ידי ישוע המשיח)׃
\par 10 למען אשר תודע עתה על־ידי העדה לשרים ולשליטים אשר במרומים חכמת אלהים המפליאה דרכיה׃
\par 11 על־פי עצת עולמים אשר יעץ במשיח ישוע אדנינו׃
\par 12 אשר בו פתחון פה לנו ומבוא בבטחה על־יד אמונתו׃
\par 13 על־כן אבקש שלא תחתו בצרותי למענכם כי־היא תפארתכם׃
\par 14 בעבור זאת אכרעה על־ברכי לפני אבי אדנינו ישוע המשיח׃
\par 15 אשר נקרא שמו על כל־משפחה שבשמים ושבארץ׃
\par 16 לתת לכם לפי־עשר כבודו שיתחזק בגבורה על־ידי רוחו האדם הפנימי׃
\par 17 שישכן המשיח בלבבכם על־ידי האמונה והייתם משרישים ומיסדים באהבה׃
\par 18 למען תוכלו להבין ככל־הקדשים מה הרחב והארך והעמק והגבה׃
\par 19 וידעתם את־אהבת המשיח הנעלה על־כל־דעת ונמלאתם את־כל־מלוא האלהים׃
\par 20 והיכל להרבות גמוליו עלינו יותר מכל־משאלותינו ומחשבותינו לפי הכח הפעל בקרבנו׃
\par 21 לו הכבוד בקרב הקהל במשיח ישוע לדר ודר עד־עולמי עולמים אמן׃

\chapter{4}

\par 1 על־כן אזהירכם אני האסור באדון להתהלך כאשר יאתה למשמרתכם אשר נקראתם לה׃
\par 2 בכל־נמיכות וענוה ובארך רוח לשאת איש את־רעהו באהבה׃
\par 3 ושקדו לשמר את־אחדות הרוח באגדת השלום׃
\par 4 גוף אחד ורוח אחד כאשר גם־נקראתם בתקות משמרתכם האחת׃
\par 5 אדון אחד אמונה אחת טבילה אחת׃
\par 6 אל ואב אחד לכל שהוא על־כל ואת־כל ובתוך כל׃
\par 7 אבל לכל־אחד ואחד ממנו נתן החסד כמדת מתנת המשיח׃
\par 8 על־כן הוא אומר עלה למרום שבה שבי ויתן מתנות לאדם׃
\par 9 ועלה שאמר מה־הוא אם־לא שירד מקדם לתחתיות ארץ׃
\par 10 הוא הירד והוא העלה למעלה מכל־השמים למען ימלא את־הכל׃
\par 11 והוא נתן את־אלה שליחים ואת־אלה נביאים ואת־אלה מבשרים ואת־אלה רעים ומלמדים׃
\par 12 להשלים את־הקדשים למעשה העבודה לבנין גוף המשיח׃
\par 13 עד כי־נגיע כלנו לאחדות האמונה ודעת בן־האלהים כאיש אחד שלם לשעור קומת מלוא המשיח׃
\par 14 ולא־נהיה עוד ילדים נגרשים ונדפים בכל־רוח הלמוד בתרמית בני אדם ומקשותם אשר שתו להתעות׃
\par 15 כי אם־נדבר האמת באהבה ונגדלה בכל־דבר לו למשיח אשר הוא הראש׃
\par 16 אשר ממנו כל־הגוף המרכב ומדבק בכל־חבור השמוש כמדת הכח הנתון לכל־אבר ואבר ירבה ויגדל להשלמת בנינו באהבה׃
\par 17 והנה זאת אני אמר ומעיד באדון כי מעתה לא־תלכו עוד כיתר הגוים ההלכים בהבלי שכלם׃
\par 18 חשכי הדעת ומוזרים לחיי אלהים מפני אולתם אשר בהם כי־טח מהשכיל לבבם׃
\par 19 אשר השמינו ויתנו את־נפשם לזמה לעשות כל־תועבה לבצע בצע׃
\par 20 ואתם לא כן למדתם את־המשיח׃
\par 21 אם־אמנם שמעתם אתו ובו למדתם כפי האמת אשר בישוע׃
\par 22 לסור מדרכיכם הראשנים ולפשט את־האדם הישן הנשחת בתאות רמיה׃
\par 23 להתחדש ברוח שכלכם׃
\par 24 וללבש את־האדם החדש הנברא כדמות אלהים בצדקה וקדשת האמת׃
\par 25 על־כן הסירו מכם את־השקר ודברו אמת איש את־רעהו כי אברים אנחנו איש לאחיו׃
\par 26 רגזו ואל־תחטאו ולא תבא השמש על־רגזכם׃
\par 27 ואל־תתנו מקום לשטן׃
\par 28 מי שגנב אל־יסף לגנב כי אם־ייגע ובידיו יעשה את־הטוב למען יהיה־לו לתת לאיש מחסור׃
\par 29 ולא־יצא מפיכם כל־דבר נבול כי אם־הטוב והמועיל לבנות לפי הצרך למען יתן חן לשמעיו׃
\par 30 ולא תעצבו את־רוח הקדש של־אלהים אשר נחתמתם בו ליום הגאלה׃
\par 31 כל־מרירות וחמה ורגז וצעקה וגדוף תסירו מכם עם כל־הרשעה׃
\par 32 והיו טובים איש לרעהו ורחמנים ונשאים איש לחטאת אחיו כאשר נשא לכם האלהים במשיח׃

\chapter{5}

\par 1 ובכן לכו בדרכי האלהים כבנים חביבים׃
\par 2 והתהלכו באהבה כאשר גם־המשיח אהב אתנו והקריב את־נפשו בעדנו לקרבן וזבח לאלהים לריח ניחוח׃
\par 3 אבל זנות וכל־טמאה ואהבת בצע בל־יזכר ביניכם כאשר נאוה לקדשים׃
\par 4 גם־לא נבול פה ודברי סכלות ליצנות מה־שלא כהגן כי אם־קול תודה׃
\par 5 כי־זאת ידע תדעו כי כל־זנה וטמא ואהב בצע אשר כעבד אלילים אין־לו חלק ונחלה במלכות המשיח והאלהים׃
\par 6 אל־ישיא איש אתכם בדברי ריק כי בגלל־אלה חרון אלהים יבא על־בני המרי׃
\par 7 על־כן אל־יהי חלקכם עמהם׃
\par 8 כי מלפנים הייתם חשך ועתה הנכם אור באדנינו התהלכו־נא כבני אור׃
\par 9 כי־פרי האור כל־מעשי חסד וצדק ואמת׃
\par 10 לבחן מה־הרצוי בעיני אדנינו׃
\par 11 ואל־תשתתפו במעשי החשך אשר לא־יעשו פרי כי אם־הוכח תוכיחו אותם׃
\par 12 כי מה־שהם עשים בסתר חרפה לספר׃
\par 13 אבל כל־זאת יגלה כשיוכח על־ידי האור כי כל־הנגלה אור הוא׃
\par 14 על־כן הוא אומר עורה הישן וקומה מן־המתים ויאר לך המשיח׃
\par 15 ועתה ראו והזהרו שלא תתהלכו ככסילים כי אם־כחכמים׃
\par 16 מוקירים השעה כי הימים רעים המה׃
\par 17 על־כן אל־תהיו חסרי דעת כי אם־מבינים לדעת מה רצון אדנינו׃
\par 18 ואל־תשתכרו מיין המביא לידי פריצות כי אם־המלאו רוח׃
\par 19 ותהי שיחתכם איש את־רעהו תהלות ותשבחות ושירות רוחניות שירו וזמרו לאדני בלבבכם׃
\par 20 והודו בכל־עת על־הכל לאלהים אבינו בשם אדנינו ישוע המשיח׃
\par 21 הכנעו איש לאחיו ביראת אלהים׃
\par 22 הנשים הכנענה לבעליכן כמו לאדנינו׃
\par 23 כי האיש הוא־ראש האשה כאשר המשיח הוא ראש העדה והוא מושיע של־הגוף׃
\par 24 אבל כאשר תכנע העדה למשיח אף כן־הנשים לבעליהן לכל־דבר׃
\par 25 האנשים אהבו את־נשיכם כאשר גם־המשיח אהב את־העדה ויתן את־נפשו בעדה׃
\par 26 למען קדשה בדברו אחרי אשר־טהרה ברחיצת המים׃
\par 27 להקימה בכבוד לו לעדה אשר אין־בה כתם וקמט וכדומה כי אם־למען תהיה קדושה ותמימה׃
\par 28 כן האנשים חיבים לאהב את־נשיהם כגופם כי האהב את־אשתו אהב את־עצמו׃
\par 29 כי מעולם לא־שנא איש את־בשרו כי אם־זן ומכלכל אתו כאשר גם־האדון את־עדתו׃
\par 30 כי־אברי גופו אנחנו מבשרו ומעצמיו׃
\par 31 על־כן יעזב־איש את־אביו ואת־אמו ודבק באשתו והיו שניהם לבשר אחד׃
\par 32 גדול הסוד הזה ואני פותר אתו במשיח והעדה׃
\par 33 ואולם גם־אתם כל־איש מכם יאהב את־אשתו כנפשו והאשה היא תזהר ותירא את־בעלה׃

\chapter{6}

\par 1 שמעו בנים אל־הוריכם באדנינו כי־ארח ישר הוא׃
\par 2 כבד את־אביך ואת־אמך זאת היא המצוה הראשונה שמתן שכרה בצדה׃
\par 3 למען ייטב לך ולמען יאריכן ימיך על־האדמה׃
\par 4 ואתם האבות אל־תכעיסו את־בניכם וגדלו אתם במוסר אדנינו ובתוכחתו׃
\par 5 שמעו עבדים אל־אדניכם מן־הבשר ביראה ורתת ובתם־לבבכם כשמע למשיח׃
\par 6 לא בעבדה שהיא למראה עינים כמבקשים למצא חן בעיני בני־אדם כי אם־כעבדי המשיח העשים רצון האלהים בכל־נפשם׃
\par 7 לעבד בנפש חפצה את־האדון ולא בני אדם׃
\par 8 וידעתם כי כל־דבר טוב אשר עשה האדם ישלמנו לו אדנינו בין שהוא־עבד ובין שהוא בן־חורין׃
\par 9 ואתם האדנים ככה תעשו גם־להם חדלו מגער־בם וידעתם כי גם־עליכם יש אדון בשמים ואין לפניו משא פנים׃
\par 10 סוף דבר אחי חזקו באדנינו ובעז גבורתו׃
\par 11 לבשו כלי־נשק אלהים למען תוכלו עמד נגד נכלי השטן׃
\par 12 כי לא עם־בשר ודם מלחמה לנו כי עם־שרים ושליטים עם־המשלים בחשכת העולם הזה עם־הרוחות הרעות אשר במרומים׃
\par 13 על־כן אחזו בכלי־נשק אלהים למען תוכלו לקום ביום הרע ולמלא צבאכם ולעמוד׃
\par 14 עמדו־נא חגורי האמת במתניכם ולבושים שריון הצדק׃
\par 15 ורגליכם מנעלות להיות מוכנים לבשורת השלום׃
\par 16 ועל־כל־אלה תפשו את־מגן האמונה אשר תוכלו לכבות בו את־חצי הרשע הדלקים׃
\par 17 וקחו את־כובע הישועה וחרב הרוח שהיא דבר האלהים׃
\par 18 והתמידו בכל־עת בתפלה ותחנונים ברוח ושקדו והתאמצו להעתיר יחד בעד כל־הקדשים׃
\par 19 וגם־בעדי למען ינתן־לי הדבר בפתחי פי לגלות באמץ לב את־סוד הבשורה אשר אני מליצה במוסרות׃
\par 20 למען אדבר בה כאשר מטל עלי לדבר ולא אחת׃
\par 21 ולמען אשר תדעו גם־אתם את־קרתי ואת־מעשי הנה טוכיקוס האח החביב והמשרת הנאמן באדנינו יגיד לכם הכל׃
\par 22 אשר לזאת שלחתיהו אליכם להודיעכם את־קרתינו ולמען ינחם את־לבבכם׃
\par 23 השלום לאחים והאהבה עם־האמונה מאת האלהים האב ומאת האדון ישוע המשיח׃
\par 24 החסד עם־כל־האהבים את־אדנינו ישוע המשיח באהבה אשר לא־תכלה אמן׃


\end{document}