\begin{document}

\title{האיגרת אל הפיליפים}


\chapter{1}

\par 1 פולוס וטימותיוס עבדי המשיח ישוע אל־כל־הקדשים במשיח ישוע אשר הם בפילפי עם־ההגמונם והשמשים׃
\par 2 חסד לכם ושלום מאת האלהים אבינו ואדנינו ישוע המשיח׃
\par 3 אודה לאלהי מדי זכרי אתכם׃
\par 4 ותמיד בכל־תפלותי אתחנן בשמחה בעד כלכם׃
\par 5 על־התחברותכם אל־הבשורה למן־היום הראשון ועד־הנה׃
\par 6 ובטוח אני במתחיל בכם המעשה הטוב שגם־יגמרנו עד־יום ישוע המשיח׃
\par 7 כראוי לי לחשב לכלכם בעבור שאתי אתכם בלבבי במוסרי ובהצדיקי וחזקי את־הבשורה כי אתם כלכם חברי בחסד׃
\par 8 כי האלהים לעד לי אשר נכספתי לכלכם באהבת ישוע המשיח׃
\par 9 ועל־זאת מתפלל אנכי שעוד תרבה ותגדל אהבתכם להשכל ולכל־דעת׃
\par 10 למען תדעו בין טוב לרע והייתם זכים ובלי מכשול עד־יום המשיח׃
\par 11 מלאים פרי הצדקה על־ידי ישוע המשיח לכבוד אלהים ולתהלתו׃
\par 12 והנני מודיע אתכם אחי כי מה־שבא עלי לא בא אלא ליתרון הבשורה׃
\par 13 עד אשר נגלו מוסרותי במשיח בכל־שער המלך ולכל הנשארים׃
\par 14 ורב האחים באדנינו הוסיפו אמץ במוסרותי והתחזקו בלבבם לדבר את־הדבר בלי־פחד׃
\par 15 הן יש מכריזים את־המשיח מקנאה וריב ויש מכריזים ממחשבה טובה׃
\par 16 אלה ממריבה מכריזים את־המשיח לא בלב־טהור כי חשבים להוסיף צרה על־מוסרי׃
\par 17 ואלה מאהבה באשר הם ידעים כי־נתון אנכי להצדיק את־הבשורה׃
\par 18 אלא מה־בכך ובלבד שיכרז המשיח בין בעלילה ובין באמת בזאת אני שמח וגם אהיה שמח׃
\par 19 כי יודע אני שגם זאת תהיה־לי לישועה בתפלתכם ובעזרת רוח ישוע המשיח׃
\par 20 ואוחיל ואקוה שלא אבוש מכל־דבר כי אם־בכל־בטחון כאשר מאז כן עתה יתגדל המשיח בגופי אם־בחיי אם־במותי׃
\par 21 כי המשיח הוא חיי והמות רוח־לי׃
\par 22 אלא אם־חיי בבשר יוסיף־לי פרי עמלי לא אדע במה אבחר׃
\par 23 כי אחוז אני משני צדדים נפשי אותה להפטר ולהיות עם־המשיח כי־זה המבחר׃
\par 24 אבל עמד עוד בבשר צריך יתר בעבורכם׃
\par 25 ואני בטח וידע שאותר ואעמד עם־כלכם יחד לאמץ אתכם ולהגדיל שמחת אמונתכם׃
\par 26 למען תרבה על־ידי תהלתכם במשיח ישוע בשובי לבוא אליכם׃
\par 27 רק התנהגו כראוי לבשורת המשיח למען אשמע עליכם אם־בבואי לראותכם אם־בהיותי רחוק שקימים אתם ברוח אחת ועזרים אתי נפש אחת להלחם בעד אמונת הבשורה׃
\par 28 ואינכם חרדים מאומה מפני המתקוממים אשר זאת להם אות לאבדם ולכם לישועתכם וגם־זאת מאת האלהים׃
\par 29 כי־לכם נתן להתענות בעד המשיח ולא־להאמין בו בלבד׃
\par 30 כי גם־לכם המלחמה אשר ראיתם בי ואשר עתה שמעים אתם עלי׃

\chapter{2}

\par 1 לכן אם־יש תוכחת במשיח אם־תנחומות האהבה אם־חברת רוח אם־רחמים וחמלה׃
\par 2 השלימו־נא את־שמחתי בהיות לכם לב אחד ואהבה אחת ונפש אחת ורצון אחד׃
\par 3 ואל־תעשו דבר בדרך מריבה או כבוד שוא כי אם־בשפלות רוח יחשב איש את־רעהו גדול ממנו׃
\par 4 כל־אחד אל־ידאג לאשר־לו לבדו כי אם־גם לאשר לחברו׃
\par 5 כי יהי לבבכם כלבב המשיח ישוע׃
\par 6 אשר אף כי־היה בדמות האלהים לא־חשב לו לשלל היותו שוה לאלהים׃
\par 7 כי אם־הפשיט את־עצמו וילבש דמות עבד ויהי דומה לבני אדם וימצא בתכונתו כבן אדם׃
\par 8 וישפל את־נפשו ויכנע עד־מות עד־מיתת הצליבה׃
\par 9 על־כן הגביהו האלהים מאד ויתן־לו שם נעלה על־כל־שם׃
\par 10 אשר בשם ישוע תכרע כל־ברך אשר בשמים ובארץ ומתחת לארץ׃
\par 11 וכל־לשון תודה כי אדון ישוע המשיח לכבוד אלהים האב׃
\par 12 לכן חביבי כאשר שמעתם לי בכל־עת כן לא בהיותי אצלכם בלבד אלא־עוד יתר עתה כשאני רחוק מכם תיגעו לתשועת נפשתיכם ביראה וברעדה׃
\par 13 כי האלהים הוא הפעל בכם גם־לחפץ גם־לפעל כפי רצונו׃
\par 14 עשו כל־דבר בלא תלנות ובלא מזמות׃
\par 15 למען תהיו נקיים וטהורים בני אלהים אין־מום בם בתוך דור עקש ופתלתל אשר־תאירו ביניהם כמאורת בעולם׃
\par 16 מחזיקים בדבר החיים לתהלה לי ביום המשיח אשר לא לחנם רצתי ולא לריק יגעתי׃
\par 17 אבל גם כי־אסך על־זבח אמונתכם ועבודתה הנני שמח ושש עם־כלכם׃
\par 18 וככה שמחו אף־אתם ושישו עמדי׃
\par 19 וקויתי בישוע אדנינו לשלח אליכם במהרה את־טימותיוס למען תנוח דעתי בהודע לי שלומכם׃
\par 20 כי זולתו אין־אתי איש כלבבי אשר בלב שלם ידאג לכם׃
\par 21 כי כלם את אשר־להם ידרשו ולא את־אשר לישוע המשיח׃
\par 22 ואותו ידעתם כי בחון הוא אשר כבן העבד את־אביו כן היה אתי בעבודת הבשורה׃
\par 23 ואתו אקוה לשלח אליכם מהר כאשר אראה מה־יהיה לי׃
\par 24 ובטחתי באדנינו אשר גם־אנכי אבוא אליכם במהרה׃
\par 25 וחשבתי לחובה לי לשלח אליכם את־אפפרודיטוס אחי ועזרי וחברי בצבא והוא שליחכם ומשרתי בצרכי׃
\par 26 מפני שהיה נכסף לכלכם ונעצב מאד על־אשר שמעתם כי חלה׃
\par 27 אמנם חלה חלה ונטה למות אבל האלהים רחם עליו ולא עליו בלבד כי גם־עלי רחם שלא־יבוא עלי יגון על־יגון׃
\par 28 לכן מהרתי ושלחתיו אליכם למען תראהו ותשובו לשמוח וגם־ימעט יגוני׃
\par 29 על־כן קבלהו באדנינו בכל־שמחה והוקירו אנשים כמהו׃
\par 30 כי בעד מעשה המשיח הגיע עד־מות ותקל נפשו בעיניו למען ימלא את־אשר חסרתם בשרתכם אותי׃

\chapter{3}

\par 1 ועוד אחי שמחו באדנינו הן־לכתב ולשנות לכם כזאת לא טרח הוא לי ולכם הוא לחזוק׃
\par 2 הזהרו מן־הכלבים הזהרו מן־הפעלים הרעים הזהרו מן־החתוך׃
\par 3 כי אנחנו בני המילה העבדים את־האלהים ברוח ומתפארים במשיח ישוע ואיננו בטחים בבשר׃
\par 4 אף על־פי שגם־לי יש לבטח בבשר ואם־יאמר איש שיכל הוא לבטח בבשר אני על אחת כמה וכמה׃
\par 5 שאני נמול בן־שמונת ימים מבני ישראל משבט בנימין עברי מן העברים׃
\par 6 לתורה פרוש לקנאה רדף את־העדה ולצדקת התורה בלי־דפי׃
\par 7 והיתרנות האלה חשבתי לי לחסרנות למען המשיח׃
\par 8 וגם אני חשב את־הכל לחסרון לעמת מעלת דעת ישוע המשיח אדני אשר בעבורו חסרתי את־נפשי מכל־אלה ואחשבם לסחי להרויח את־המשיח ולהמצא בו׃
\par 9 ולא תהיה־לי צדקתי מתוך התורה כי אם־באמונת המשיח הצדקה הבאה מאת האלהים באמונה׃
\par 10 לדעת אתו ואת־גבורת תחיתו וחברת ענוייו ולהדמות למותו׃
\par 11 אולי אוכל להגיע לתחית המתים׃
\par 12 לא כאלו שהשגתי או שהשלמתי אבל ארדף אולי אשיג כאשר גם־השיגני המשיח ישוע׃
\par 13 אחי אינני אמר שכבר השגתי אך־אחת דברתי כי־שכח אני את־אשר מאחרי ואשתטח אל־אשר לפני׃
\par 14 ואל־המטרה ארדף את־שכר הנצחון אשר הוא בקריאה של־מעלה מאת האלהים במשיח ישוע׃
\par 15 לכן מי שהוא שלם בנו כן יחשב ואם־תחשבו מחשבה אחרת גם־זאת יגלה לכם האלהים׃
\par 16 רק אחר הגענו עד־הנה אל־נט מן־הדרך׃
\par 17 אחי היו חברים להלכים אחרי והביטו אל־ההלכים כן כאשר אנחנו מופת לכם׃
\par 18 כי רבים ההלכים אשר אמרתי לכם פעמים רבות ועתה גם־בבכי אני אמר כי־איבי צלוב המשיח הם׃
\par 19 אשר אחריתם האבדון אשר כרסם אלהיהם וכבודם בבשתם וקרבם הבלי חלד׃
\par 20 כי אזרחותנו בשמים היא ומשם מחכים אנחנו למושיענו אדנינו ישוע המשיח׃
\par 21 אשר יחליף את־גופנו השפל להיתו דומה לגוף כבודו כפי־פעלת יכלתו לכבש הכל תחתיו׃

\chapter{4}

\par 1 על־כן אחי החביבים והנחמדים שמחתי ועטרת ראשי עמדו־נא כן באדנינו חביבי׃
\par 2 את־אבהודיה אני מזהיר ואת־סונטיכי אני מזהיר להיות לב־אחד באדנינו׃
\par 3 ואתה חברי הנצמד־לי באמת אף־ממך אני מבקש להיות לעזר לאתם שיגעו עמדי על־הבשורה עם־קלימיס ועם־שאר תמכי אשר שמותם יחד בספר החיים׃
\par 4 שמחו באדנינו בכל־עת ועוד הפעם אמר אני שמחו׃
\par 5 ענות רוחכם תודע לכל־איש קרב הוא האדון׃
\par 6 אל־תדאגו כי אם־בתפלה ובתחנונים עם־תודה תבאנה משאלותיכם לכל־דבר לפני אלהינו׃
\par 7 ושלום אלהים הנעלה על־כל־שכל ינצר את־לבבכם ואת־מחשבותיכם במשיח ישוע׃
\par 8 סוף דבר אחי כל־אשר הוא אמת ונכבד וישר וטהור ונעים ואשר שמעו טוב כל־מעשה צדק כל־מעשה שבח על־אלה תשימו לבבכם׃
\par 9 אשר למדתם וקבלתם ושמעתם וראיתם בי את־אלה תעשו ואלהי השלום יהיה עמכם׃
\par 10 ואני שמחתי מאד באדנינו כי־עתה הפעם החלפתם כח להשגיח עלי וגם־משגיחים הייתם עד־כה אלא שלא־עלתה בידכם׃
\par 11 ולא ממחסור אדבר כן כי למדתי להסתפק במה־שיש לי׃
\par 12 ידע אני לעמד בעני וידע אני להותיר מרגל אני לכל־דבר ואופן הן לשבע הן לרעב הן לעמד בשפע הן לחסר׃
\par 13 את־כל אוכל בעזרת (המשיח) הנותן לי כח׃
\par 14 אבל היטבתם לעשות בהתחברכם אלי בצרתי׃
\par 15 וידעים גם־אתם פיליפיים שבראשית הבשורה כצאתי ממקדוניא לא־התחברה לי אחת מן־הקהלות למשא ומתן כי אם־אתם בלבד׃
\par 16 כי־גם בתסלוניקי שלחתם לי את־צרכי פעם ושתים׃
\par 17 לא שאבקש את־המתן אלא אבקש הפרי אשר־ירבה בחשבנכם׃
\par 18 ואני קבלתי את־הכל ויש־לי די והותר ואני נמלאתי בקבלי מידי אפפרודיטוס את־כל אשר־שלחתם ריח ניחח זבח ערב ורצוי לאלהים׃
\par 19 ואלהי הוא ימלא את־כל־צרככם כעשר כבודו במשיח ישוע׃
\par 20 ולאלהים אבינו הכבוד לעולמי עולמים אמן׃
\par 21 שאלו לשלום כל־קדוש במשיח ישוע האחים אשר עמי שאלים לשלומכם׃
\par 22 כל־הקדשים שאלים לשלומכם וביותר של־בית קיסר׃
\par 23 חסד ישוע המשיח אדנינו עם רוחכם אמן׃


\end{document}