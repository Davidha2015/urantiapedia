\begin{document}

\title{Philippians}

Php 1:1  פולוס וטימותיוס עבדי המשיח ישוע אל־כל־הקדשים במשיח ישוע אשר הם בפילפי עם־ההגמונם והשמשים׃
Php 1:2  חסד לכם ושלום מאת האלהים אבינו ואדנינו ישוע המשיח׃
Php 1:3  אודה לאלהי מדי זכרי אתכם׃
Php 1:4  ותמיד בכל־תפלותי אתחנן בשמחה בעד כלכם׃
Php 1:5  על־התחברותכם אל־הבשורה למן־היום הראשון ועד־הנה׃
Php 1:6  ובטוח אני במתחיל בכם המעשה הטוב שגם־יגמרנו עד־יום ישוע המשיח׃
Php 1:7  כראוי לי לחשב לכלכם בעבור שאתי אתכם בלבבי במוסרי ובהצדיקי וחזקי את־הבשורה כי אתם כלכם חברי בחסד׃
Php 1:8  כי האלהים לעד לי אשר נכספתי לכלכם באהבת ישוע המשיח׃
Php 1:9  ועל־זאת מתפלל אנכי שעוד תרבה ותגדל אהבתכם להשכל ולכל־דעת׃
Php 1:10  למען תדעו בין טוב לרע והייתם זכים ובלי מכשול עד־יום המשיח׃
Php 1:11  מלאים פרי הצדקה על־ידי ישוע המשיח לכבוד אלהים ולתהלתו׃
Php 1:12  והנני מודיע אתכם אחי כי מה־שבא עלי לא בא אלא ליתרון הבשורה׃
Php 1:13  עד אשר נגלו מוסרותי במשיח בכל־שער המלך ולכל הנשארים׃
Php 1:14  ורב האחים באדנינו הוסיפו אמץ במוסרותי והתחזקו בלבבם לדבר את־הדבר בלי־פחד׃
Php 1:15  הן יש מכריזים את־המשיח מקנאה וריב ויש מכריזים ממחשבה טובה׃
Php 1:16  אלה ממריבה מכריזים את־המשיח לא בלב־טהור כי חשבים להוסיף צרה על־מוסרי׃
Php 1:17  ואלה מאהבה באשר הם ידעים כי־נתון אנכי להצדיק את־הבשורה׃
Php 1:18  אלא מה־בכך ובלבד שיכרז המשיח בין בעלילה ובין באמת בזאת אני שמח וגם אהיה שמח׃
Php 1:19  כי יודע אני שגם זאת תהיה־לי לישועה בתפלתכם ובעזרת רוח ישוע המשיח׃
Php 1:20  ואוחיל ואקוה שלא אבוש מכל־דבר כי אם־בכל־בטחון כאשר מאז כן עתה יתגדל המשיח בגופי אם־בחיי אם־במותי׃
Php 1:21  כי המשיח הוא חיי והמות רוח־לי׃
Php 1:22  אלא אם־חיי בבשר יוסיף־לי פרי עמלי לא אדע במה אבחר׃
Php 1:23  כי אחוז אני משני צדדים נפשי אותה להפטר ולהיות עם־המשיח כי־זה המבחר׃
Php 1:24  אבל עמד עוד בבשר צריך יתר בעבורכם׃
Php 1:25  ואני בטח וידע שאותר ואעמד עם־כלכם יחד לאמץ אתכם ולהגדיל שמחת אמונתכם׃
Php 1:26  למען תרבה על־ידי תהלתכם במשיח ישוע בשובי לבוא אליכם׃
Php 1:27  רק התנהגו כראוי לבשורת המשיח למען אשמע עליכם אם־בבואי לראותכם אם־בהיותי רחוק שקימים אתם ברוח אחת ועזרים אתי נפש אחת להלחם בעד אמונת הבשורה׃
Php 1:28  ואינכם חרדים מאומה מפני המתקוממים אשר זאת להם אות לאבדם ולכם לישועתכם וגם־זאת מאת האלהים׃
Php 1:29  כי־לכם נתן להתענות בעד המשיח ולא־להאמין בו בלבד׃
Php 1:30  כי גם־לכם המלחמה אשר ראיתם בי ואשר עתה שמעים אתם עלי׃
Php 2:1  לכן אם־יש תוכחת במשיח אם־תנחומות האהבה אם־חברת רוח אם־רחמים וחמלה׃
Php 2:2  השלימו־נא את־שמחתי בהיות לכם לב אחד ואהבה אחת ונפש אחת ורצון אחד׃
Php 2:3  ואל־תעשו דבר בדרך מריבה או כבוד שוא כי אם־בשפלות רוח יחשב איש את־רעהו גדול ממנו׃
Php 2:4  כל־אחד אל־ידאג לאשר־לו לבדו כי אם־גם לאשר לחברו׃
Php 2:5  כי יהי לבבכם כלבב המשיח ישוע׃
Php 2:6  אשר אף כי־היה בדמות האלהים לא־חשב לו לשלל היותו שוה לאלהים׃
Php 2:7  כי אם־הפשיט את־עצמו וילבש דמות עבד ויהי דומה לבני אדם וימצא בתכונתו כבן אדם׃
Php 2:8  וישפל את־נפשו ויכנע עד־מות עד־מיתת הצליבה׃
Php 2:9  על־כן הגביהו האלהים מאד ויתן־לו שם נעלה על־כל־שם׃
Php 2:10  אשר בשם ישוע תכרע כל־ברך אשר בשמים ובארץ ומתחת לארץ׃
Php 2:11  וכל־לשון תודה כי אדון ישוע המשיח לכבוד אלהים האב׃
Php 2:12  לכן חביבי כאשר שמעתם לי בכל־עת כן לא בהיותי אצלכם בלבד אלא־עוד יתר עתה כשאני רחוק מכם תיגעו לתשועת נפשתיכם ביראה וברעדה׃
Php 2:13  כי האלהים הוא הפעל בכם גם־לחפץ גם־לפעל כפי רצונו׃
Php 2:14  עשו כל־דבר בלא תלנות ובלא מזמות׃
Php 2:15  למען תהיו נקיים וטהורים בני אלהים אין־מום בם בתוך דור עקש ופתלתל אשר־תאירו ביניהם כמאורת בעולם׃
Php 2:16  מחזיקים בדבר החיים לתהלה לי ביום המשיח אשר לא לחנם רצתי ולא לריק יגעתי׃
Php 2:17  אבל גם כי־אסך על־זבח אמונתכם ועבודתה הנני שמח ושש עם־כלכם׃
Php 2:18  וככה שמחו אף־אתם ושישו עמדי׃
Php 2:19  וקויתי בישוע אדנינו לשלח אליכם במהרה את־טימותיוס למען תנוח דעתי בהודע לי שלומכם׃
Php 2:20  כי זולתו אין־אתי איש כלבבי אשר בלב שלם ידאג לכם׃
Php 2:21  כי כלם את אשר־להם ידרשו ולא את־אשר לישוע המשיח׃
Php 2:22  ואותו ידעתם כי בחון הוא אשר כבן העבד את־אביו כן היה אתי בעבודת הבשורה׃
Php 2:23  ואתו אקוה לשלח אליכם מהר כאשר אראה מה־יהיה לי׃
Php 2:24  ובטחתי באדנינו אשר גם־אנכי אבוא אליכם במהרה׃
Php 2:25  וחשבתי לחובה לי לשלח אליכם את־אפפרודיטוס אחי ועזרי וחברי בצבא והוא שליחכם ומשרתי בצרכי׃
Php 2:26  מפני שהיה נכסף לכלכם ונעצב מאד על־אשר שמעתם כי חלה׃
Php 2:27  אמנם חלה חלה ונטה למות אבל האלהים רחם עליו ולא עליו בלבד כי גם־עלי רחם שלא־יבוא עלי יגון על־יגון׃
Php 2:28  לכן מהרתי ושלחתיו אליכם למען תראהו ותשובו לשמוח וגם־ימעט יגוני׃
Php 2:29  על־כן קבלהו באדנינו בכל־שמחה והוקירו אנשים כמהו׃
Php 2:30  כי בעד מעשה המשיח הגיע עד־מות ותקל נפשו בעיניו למען ימלא את־אשר חסרתם בשרתכם אותי׃
Php 3:1  ועוד אחי שמחו באדנינו הן־לכתב ולשנות לכם כזאת לא טרח הוא לי ולכם הוא לחזוק׃
Php 3:2  הזהרו מן־הכלבים הזהרו מן־הפעלים הרעים הזהרו מן־החתוך׃
Php 3:3  כי אנחנו בני המילה העבדים את־האלהים ברוח ומתפארים במשיח ישוע ואיננו בטחים בבשר׃
Php 3:4  אף על־פי שגם־לי יש לבטח בבשר ואם־יאמר איש שיכל הוא לבטח בבשר אני על אחת כמה וכמה׃
Php 3:5  שאני נמול בן־שמונת ימים מבני ישראל משבט בנימין עברי מן העברים׃
Php 3:6  לתורה פרוש לקנאה רדף את־העדה ולצדקת התורה בלי־דפי׃
Php 3:7  והיתרנות האלה חשבתי לי לחסרנות למען המשיח׃
Php 3:8  וגם אני חשב את־הכל לחסרון לעמת מעלת דעת ישוע המשיח אדני אשר בעבורו חסרתי את־נפשי מכל־אלה ואחשבם לסחי להרויח את־המשיח ולהמצא בו׃
Php 3:9  ולא תהיה־לי צדקתי מתוך התורה כי אם־באמונת המשיח הצדקה הבאה מאת האלהים באמונה׃
Php 3:10  לדעת אתו ואת־גבורת תחיתו וחברת ענוייו ולהדמות למותו׃
Php 3:11  אולי אוכל להגיע לתחית המתים׃
Php 3:12  לא כאלו שהשגתי או שהשלמתי אבל ארדף אולי אשיג כאשר גם־השיגני המשיח ישוע׃
Php 3:13  אחי אינני אמר שכבר השגתי אך־אחת דברתי כי־שכח אני את־אשר מאחרי ואשתטח אל־אשר לפני׃
Php 3:14  ואל־המטרה ארדף את־שכר הנצחון אשר הוא בקריאה של־מעלה מאת האלהים במשיח ישוע׃
Php 3:15  לכן מי שהוא שלם בנו כן יחשב ואם־תחשבו מחשבה אחרת גם־זאת יגלה לכם האלהים׃
Php 3:16  רק אחר הגענו עד־הנה אל־נט מן־הדרך׃
Php 3:17  אחי היו חברים להלכים אחרי והביטו אל־ההלכים כן כאשר אנחנו מופת לכם׃
Php 3:18  כי רבים ההלכים אשר אמרתי לכם פעמים רבות ועתה גם־בבכי אני אמר כי־איבי צלוב המשיח הם׃
Php 3:19  אשר אחריתם האבדון אשר כרסם אלהיהם וכבודם בבשתם וקרבם הבלי חלד׃
Php 3:20  כי אזרחותנו בשמים היא ומשם מחכים אנחנו למושיענו אדנינו ישוע המשיח׃
Php 3:21  אשר יחליף את־גופנו השפל להיתו דומה לגוף כבודו כפי־פעלת יכלתו לכבש הכל תחתיו׃
Php 4:1  על־כן אחי החביבים והנחמדים שמחתי ועטרת ראשי עמדו־נא כן באדנינו חביבי׃
Php 4:2  את־אבהודיה אני מזהיר ואת־סונטיכי אני מזהיר להיות לב־אחד באדנינו׃
Php 4:3  ואתה חברי הנצמד־לי באמת אף־ממך אני מבקש להיות לעזר לאתם שיגעו עמדי על־הבשורה עם־קלימיס ועם־שאר תמכי אשר שמותם יחד בספר החיים׃
Php 4:4  שמחו באדנינו בכל־עת ועוד הפעם אמר אני שמחו׃
Php 4:5  ענות רוחכם תודע לכל־איש קרב הוא האדון׃
Php 4:6  אל־תדאגו כי אם־בתפלה ובתחנונים עם־תודה תבאנה משאלותיכם לכל־דבר לפני אלהינו׃
Php 4:7  ושלום אלהים הנעלה על־כל־שכל ינצר את־לבבכם ואת־מחשבותיכם במשיח ישוע׃
Php 4:8  סוף דבר אחי כל־אשר הוא אמת ונכבד וישר וטהור ונעים ואשר שמעו טוב כל־מעשה צדק כל־מעשה שבח על־אלה תשימו לבבכם׃
Php 4:9  אשר למדתם וקבלתם ושמעתם וראיתם בי את־אלה תעשו ואלהי השלום יהיה עמכם׃
Php 4:10  ואני שמחתי מאד באדנינו כי־עתה הפעם החלפתם כח להשגיח עלי וגם־משגיחים הייתם עד־כה אלא שלא־עלתה בידכם׃
Php 4:11  ולא ממחסור אדבר כן כי למדתי להסתפק במה־שיש לי׃
Php 4:12  ידע אני לעמד בעני וידע אני להותיר מרגל אני לכל־דבר ואופן הן לשבע הן לרעב הן לעמד בשפע הן לחסר׃
Php 4:13  את־כל אוכל בעזרת (המשיח) הנותן לי כח׃
Php 4:14  אבל היטבתם לעשות בהתחברכם אלי בצרתי׃
Php 4:15  וידעים גם־אתם פיליפיים שבראשית הבשורה כצאתי ממקדוניא לא־התחברה לי אחת מן־הקהלות למשא ומתן כי אם־אתם בלבד׃
Php 4:16  כי־גם בתסלוניקי שלחתם לי את־צרכי פעם ושתים׃
Php 4:17  לא שאבקש את־המתן אלא אבקש הפרי אשר־ירבה בחשבנכם׃
Php 4:18  ואני קבלתי את־הכל ויש־לי די והותר ואני נמלאתי בקבלי מידי אפפרודיטוס את־כל אשר־שלחתם ריח ניחח זבח ערב ורצוי לאלהים׃
Php 4:19  ואלהי הוא ימלא את־כל־צרככם כעשר כבודו במשיח ישוע׃
Php 4:20  ולאלהים אבינו הכבוד לעולמי עולמים אמן׃
Php 4:21  שאלו לשלום כל־קדוש במשיח ישוע האחים אשר עמי שאלים לשלומכם׃
Php 4:22  כל־הקדשים שאלים לשלומכם וביותר של־בית קיסר׃
Php 4:23  חסד ישוע המשיח אדנינו עם רוחכם אמן׃


\end{document}