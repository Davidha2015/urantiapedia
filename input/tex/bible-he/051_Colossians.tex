\begin{document}

\title{האיגרת אל הקולוסים}


\chapter{1}

\par 1 פולוס שליח ישוע המשיח ברצון אלהים וטימותיוס אחינו׃
\par 2 אל־הקדשים והאחים הנאמנים במשיח אשר הם בקולסא חסד לכם ושלום מאת האלהים אבינו ואדונינו ישוע המשיח׃
\par 3 מודים אנחנו לאלהים אבי אדנינו ישוע המשיח ונתפלל בעדכם תמיד׃
\par 4 כי שמענו אמונתכם במשיח ישוע ואהבתכם את־כל־הקדשים׃
\par 5 בעבור התקוה הצפונה לכם בשמים ונודעה לכם מקדם בדבר־אמת של־הבשורה׃
\par 6 הבאה אליכם ולכל־העולם ותפרה ותרבה גם־בתוככם למן־היום אשר שמעתם והכרתם באמת את־חסד אלהים׃
\par 7 כאשר גם־למדתם מן־אפפרס החביב העבד עמי אשר־הוא משרת נאמן בעדכם למשיח׃
\par 8 והוא גם־הודיע אתנו את־אהבתכם ברוח׃
\par 9 בעבור זאת גם־אנחנו למן־היום אשר שמענוה לא חדלנו להתפלל בעדכם ולבקש שתמלאו דעת רצון האלהים בכל־חכמה ותבונה רוחנית׃
\par 10 להתהלך כטוב בעיני האדון וככל־חפצו ולעשות פרי בכל־מעשה טוב ולרבות ולהוסיף לדעת אלהים׃
\par 11 להתחזק בכל־כח כגבורת כבודו לכל־סבלנות וארך רוח עם־שמחה׃
\par 12 ולתת תודה לאבינו המזכה אתנו בחלק נחלת הקדשים באור׃
\par 13 אשר הוא חלצנו מממשלת החשך והעבירנו למלכות בן־אהבתו׃
\par 14 אשר יש־לנו בו הפדיון בדמו סליחת החטאים׃
\par 15 והוא צלם האלהים הנעלם ובכור כל־נברא׃
\par 16 כי־בו נברא כל אשר בשמים ואשר בארץ כל הנראה וכל אשר־איננו נראה הן כסאות וממשלות הן שררות ורשיות הכל נברא על־ידו ולמענהו׃
\par 17 והוא לפני הכל והכל קים בו׃
\par 18 והוא ראש גוף העדה אשר הוא ראשית ובכור מעם המתים למען יהיה הראשון בכל׃
\par 19 כי־כן היה הרצון לשכן בו את־כל המלוא׃
\par 20 ולרצות לעצמו את־הכל על־ידו בעשותו שלום בדם־צלובו על־ידו הן אשר בארץ הן אשר בשמים׃
\par 21 וגם־אתם אשר הייתם מלפנים מוזרים ואיבים בנטות לבבכם אחרי המעשים הרעים׃
\par 22 עתה רצה אתכם בגוף בשרו על־ידי מותו להעמידכם לפניו קדשים ובלי־מום ודפי׃
\par 23 אם־תעמדו מיסדים ונכונים באמונה ולא תמוטו מתוחלת הבשורה אשר שמעתם ואשר נשמעה לכל־הנברא תחת השמים ואשר אני פולוס הייתי לה למשרת׃
\par 24 עתה הנני שמח בענויי אשר אני סבל למענכם ואמלא מה־שחסר מיסורי המשיח בבשרי בעד גופו היא העדה׃
\par 25 אשר הייתי לה למשרת כפי־פקדת אלהים אשר נתנה־לי עליכם למלאת את־דבר האלהים׃
\par 26 את־הסוד אשר היה נעלם מעולמים ומדור ודור ועתה נגלה לקדושיו׃
\par 27 אשר־רצה האלהים להודיעם אי־זה הוא עשר כבוד הסוד ההוא בגוים והוא המשיח אשר בכם אשר הוא תקות הכבוד׃
\par 28 ואותו משמיעים אנחנו בהוכיחנו כל־איש ובלמדנו כל־איש בכל־חכמה למען העמיד כל־איש שלם במשיח ישוע׃
\par 29 ובזאת אף־אני עמל ומתגושש כפי־פעלת כחו הפעל בי בגבורה׃

\chapter{2}

\par 1 הנני מודיע אתכם גדל הקרב שלי בעדכם ובעד אנשי לודקיא ובעד כל אשר לא־ראו את־פני בבשר׃
\par 2 למען ינחמו לבותם ונקשרו יחד באהבה ולכל־עשר דעת נכונה להבין ולהשכיל סוד האלהים אבינו וסוד המשיח׃
\par 3 אשר גנוזים בו כל־אצרות החכמה והדעת׃
\par 4 וזאת אמר אני לכם למען אשר־לא יטעה אתכם איש בשפתי חלקות׃
\par 5 כי גם־אם בבשרי אני רחוק מכם הנה ברוחי אני אצלכם ואשמח בראתי את־מעמדכם ותקף אמונתכם במשיח׃
\par 6 לכן כאשר קבלתם את־המשיח את ישוע אדנינו כן גם־התהלכו בו׃
\par 7 משרישים ונבנים בו וקימים באמונה כאשר למדתם ומרבים בתודה בה׃
\par 8 הזהרו פן־יוליך אתכם איש שולל בפילסופיה ובמדוחי שוא לפי קבלת בני האדם ותקוני העולם ולא על־פי המשיח׃
\par 9 כי בו בגופו שכן כל־מלא האלהות ובו אתם נמלאים׃
\par 10 אשר הוא ראש כל־שררה ושלטן׃
\par 11 ובו גם־נמלתם מילה שלא בידים בהפשטת גוף הבשר (החוטא) היא מילת המשיח׃
\par 12 כי נקברתם אתו בטבילה אף־קמתם אתו בתחיה על־ידי האמונה בגבורת אלהים אשר העירו מן־המתים׃
\par 13 גם־אתכם המתים בפשעים ובערלת בשרכם החיה אתו בסלח לכם את־כל־פשעיכם׃
\par 14 וימחק את־השטר המעיד בנו בחקתיו וישאהו מתוכנו ויתקעהו בצלוב׃
\par 15 ויפשט את־השרים והשליטים ויתנם לראוה בם רבים ויוליכם בו שבי׃
\par 16 על־כן לא־ידין איש אתכם על־דבר מאכל ומשקה או־על מועדים וראשי חדשים ושבתות׃
\par 17 אשר הם צל הדברים העתידים לבא וגופם הוא במשיח׃
\par 18 אל־תתנו לאיש להאביד שכרכם על־ידי שפלות רוח ועבודת מלאכים והוא מהלך בדברים אשר לא ראו עיניו ומלא רוח גאוה על־לא־דבר משכל בשרו׃
\par 19 ואיננו אחז בראש אשר ממנו כל־הגוף המחבר והמאחז בציריו ודבקיו יגדל גדול אלהים׃
\par 20 לכן אם־מתם עם־המשיח לתקוני העולם למה תשתעבדו לחקים כאלו עדכם חיים בעולם׃
\par 21 אל־תאחז אל־תטעם אל־תגע׃
\par 22 והם עמדים לכלות בתשמישם לפי מצות אנשים ולמודיהם׃
\par 23 הנראים כעין חכמה בעבודה בדויה מלב ובשפלות רוח ובענוי הגוף שאין בו מועיל רק־להשביע הבשר׃

\chapter{3}

\par 1 לכן אם־קמתם עם־המשיח בקשו את אשר למעלה אשר המשיח ישב שם לימין האלהים׃
\par 2 את אשר למעלה יהגה לבבכם לא את־אשר בארץ׃
\par 3 כי־מתם וחייכם צפונים עם־המשיח באלהים׃
\par 4 בעת הגלות המשיח אשר הוא חייכם גם־אתם תגלו עמו בכבוד׃
\par 5 על־כן תמותתו אבריכם בארץ את־הזנות והטמאה והזמה והתאות הרעות ונטות אחרי הבצע אשר היא עבודת אלילים׃
\par 6 כי בגלל אלה יבא חרון אלהים על־בני המרי׃
\par 7 אשר גם־אתם הלכתם בהם מלפנים בשבתכם בתוכם׃
\par 8 אך־עתה הסירו כל־אלה מעליכם רגז וכעס ורשע וגדוף ודברי נבלה מפיכם׃
\par 9 ואל־תשקרו איש בעמיתו אחרי אשר פשטתם את־האדם הישן ופעלותיו׃
\par 10 ולבשתם את־האדם החדש המתחדש בדעת כצלם בראו׃
\par 11 אשר אין־בו יוני ויהודי ולא מילה וערלה ולא לעז וסקותי ולא עבד ובן־חורין כי המשיח הוא הכל ובכל׃
\par 12 לכן אתם בחירי האלהים הקדשים והחביבים לבשו המון רחמים ונדיבות ונמיכות רוח וענוה וארך אפים׃
\par 13 ותשאו איש את־רעהו ותמחלו בהיות לכם ריב איש עם־אחיו כאשר המשיח מחל לכם כן תמחלו גם־אתם׃
\par 14 ועל־כל־אלה לבשו האהבה היא אגדת השלמות׃
\par 15 וישלט בלבבכם שלום המשיח אשר־נקראתם לו בגוף אחד וזבחו תודה׃
\par 16 דבר המשיח ישכן בקרבכם בשפע רב בכל־חכמה ותלמדו ותעוררו את־נפשכם בתהלות ותשבחות ושירות רוחניות ושירו ליהוה בנעימה בלבבכם׃
\par 17 וכל אשר־תעשו בין במלין ובין בפעל עשו בשם האדון ישוע והודו לאלהים אבינו על־ידו׃
\par 18 אתן הנשים הכנענה לבעליכן כראוי באדנינו׃
\par 19 אתם האנשים אהבו את־נשיכם ואל־תתמרמרו אליהן׃
\par 20 הבנים שמעו אל־ילדיכם בכל־דבר כי־הוא לרצון לאדנינו׃
\par 21 האבות אל־תרגיזו את־בניכם פן־יתיאשו׃
\par 22 העבדים שמעו אל־אדניכם מן־הבשר לכל־דבר לא בעבודה שהיא למראה עינים כמבקשים למצא חן בעיני בני־אדם כי אם־בתם־לבב כיראי האלהים׃
\par 23 כל־אשר תעשו עשו בכל־נפשכם כמי שעשה ליהוה ולא לבני־אדם׃
\par 24 וידעתם כי תקחו מאת יהוה גמול הירשה כי את־אדנינו המשיח עבדים אתם׃
\par 25 וכל־עשה עול הוא ישא העול אשר עשה ואין־שם משא פנים׃

\chapter{4}

\par 1 אתם האדנים תנו לעבדיכם הישר והשוה ודעו כי גם־אתם יש־לכם אדון בשמים׃
\par 2 התמידו בתפלה ושקדו־בה בתודה׃
\par 3 והתפללו גם־בעדנו למען יפתח־לנו האלהים את־שער הדבור לחות את־סוד המשיח אשר בעבורו אסור אנכי׃
\par 4 למען אשר־אגלה אתו כמשפט עלי לחות׃
\par 5 התנהגו בחכמה עם־אתם שבחוץ והוקירו את־השעה׃
\par 6 דבריכם יהיו נעימים בכל־עת וממלחים במלח למען תדעו להשיב דבר לכל־אדם׃
\par 7 על־אדותי יספר לכם הכל טוכיקוס האח החביב והמשרת הנאמן ועבד עמיתי באדון׃
\par 8 אשר לזאת שלחתיהו אליכם למען ידע את־דבריכם וינחם את־לבבכם׃
\par 9 עם־אוניסימוס האח הנאמן והחביב אשר־הוא מכם המה יודיעו אתכם את־כל־דברינו פה׃
\par 10 ארסטרכוס העצור עמי יחד שאל לשלומכם ומרקוס בן־אחות בר־נבא אשר צויתם עליו אם־יבוא אליכם תקבלהו׃
\par 11 וישוע הנקרא יוסטוס אשר הם מן־המולים המה לבדם מן־העזרים למלכות האלהים היו־לי לנחמה׃
\par 12 אפפרס אשר־הוא מכם שאל לשלומכם עבד המשיח המתגושש בעדכם בתפלתיו בכל־עת למען תעמדו שלמים ומלאים דעת לכל־חפץ אלהים׃
\par 13 כי מעיד אני עליו כי קנאה גדולה הוא מקנא לכם ולאנשי לודקיא ולאנשי הירפוליס׃
\par 14 לוקס הרופא החביב ודימס שאלים לשלומכם׃
\par 15 שאלו לשלום האחים אשר בלודקיא ולשלום נומפס והקהלה אשר בביתו׃
\par 16 ואחרי אשר נקראה האגרת הזאת אצלכם ראו שתקרא גם־בקהל לודקיים ואת־אשר ללודקיא תקראוה גם־אתם׃
\par 17 ואמרו אל־ארכפוס שית לבך לעבודה אשר קבלתה באדון למען תמלאנה׃
\par 18 שאל לשלומכם בכתב ידי אני פולוס זכרו את־מוסרי החסד עמכם אמן׃


\end{document}