\begin{document}

\title{Colossians}

Col 1:1  פולוס שליח ישוע המשיח ברצון אלהים וטימותיוס אחינו׃
Col 1:2  אל־הקדשים והאחים הנאמנים במשיח אשר הם בקולסא חסד לכם ושלום מאת האלהים אבינו ואדונינו ישוע המשיח׃
Col 1:3  מודים אנחנו לאלהים אבי אדנינו ישוע המשיח ונתפלל בעדכם תמיד׃
Col 1:4  כי שמענו אמונתכם במשיח ישוע ואהבתכם את־כל־הקדשים׃
Col 1:5  בעבור התקוה הצפונה לכם בשמים ונודעה לכם מקדם בדבר־אמת של־הבשורה׃
Col 1:6  הבאה אליכם ולכל־העולם ותפרה ותרבה גם־בתוככם למן־היום אשר שמעתם והכרתם באמת את־חסד אלהים׃
Col 1:7  כאשר גם־למדתם מן־אפפרס החביב העבד עמי אשר־הוא משרת נאמן בעדכם למשיח׃
Col 1:8  והוא גם־הודיע אתנו את־אהבתכם ברוח׃
Col 1:9  בעבור זאת גם־אנחנו למן־היום אשר שמענוה לא חדלנו להתפלל בעדכם ולבקש שתמלאו דעת רצון האלהים בכל־חכמה ותבונה רוחנית׃
Col 1:10  להתהלך כטוב בעיני האדון וככל־חפצו ולעשות פרי בכל־מעשה טוב ולרבות ולהוסיף לדעת אלהים׃
Col 1:11  להתחזק בכל־כח כגבורת כבודו לכל־סבלנות וארך רוח עם־שמחה׃
Col 1:12  ולתת תודה לאבינו המזכה אתנו בחלק נחלת הקדשים באור׃
Col 1:13  אשר הוא חלצנו מממשלת החשך והעבירנו למלכות בן־אהבתו׃
Col 1:14  אשר יש־לנו בו הפדיון בדמו סליחת החטאים׃
Col 1:15  והוא צלם האלהים הנעלם ובכור כל־נברא׃
Col 1:16  כי־בו נברא כל אשר בשמים ואשר בארץ כל הנראה וכל אשר־איננו נראה הן כסאות וממשלות הן שררות ורשיות הכל נברא על־ידו ולמענהו׃
Col 1:17  והוא לפני הכל והכל קים בו׃
Col 1:18  והוא ראש גוף העדה אשר הוא ראשית ובכור מעם המתים למען יהיה הראשון בכל׃
Col 1:19  כי־כן היה הרצון לשכן בו את־כל המלוא׃
Col 1:20  ולרצות לעצמו את־הכל על־ידו בעשותו שלום בדם־צלובו על־ידו הן אשר בארץ הן אשר בשמים׃
Col 1:21  וגם־אתם אשר הייתם מלפנים מוזרים ואיבים בנטות לבבכם אחרי המעשים הרעים׃
Col 1:22  עתה רצה אתכם בגוף בשרו על־ידי מותו להעמידכם לפניו קדשים ובלי־מום ודפי׃
Col 1:23  אם־תעמדו מיסדים ונכונים באמונה ולא תמוטו מתוחלת הבשורה אשר שמעתם ואשר נשמעה לכל־הנברא תחת השמים ואשר אני פולוס הייתי לה למשרת׃
Col 1:24  עתה הנני שמח בענויי אשר אני סבל למענכם ואמלא מה־שחסר מיסורי המשיח בבשרי בעד גופו היא העדה׃
Col 1:25  אשר הייתי לה למשרת כפי־פקדת אלהים אשר נתנה־לי עליכם למלאת את־דבר האלהים׃
Col 1:26  את־הסוד אשר היה נעלם מעולמים ומדור ודור ועתה נגלה לקדושיו׃
Col 1:27  אשר־רצה האלהים להודיעם אי־זה הוא עשר כבוד הסוד ההוא בגוים והוא המשיח אשר בכם אשר הוא תקות הכבוד׃
Col 1:28  ואותו משמיעים אנחנו בהוכיחנו כל־איש ובלמדנו כל־איש בכל־חכמה למען העמיד כל־איש שלם במשיח ישוע׃
Col 1:29  ובזאת אף־אני עמל ומתגושש כפי־פעלת כחו הפעל בי בגבורה׃
Col 2:1  הנני מודיע אתכם גדל הקרב שלי בעדכם ובעד אנשי לודקיא ובעד כל אשר לא־ראו את־פני בבשר׃
Col 2:2  למען ינחמו לבותם ונקשרו יחד באהבה ולכל־עשר דעת נכונה להבין ולהשכיל סוד האלהים אבינו וסוד המשיח׃
Col 2:3  אשר גנוזים בו כל־אצרות החכמה והדעת׃
Col 2:4  וזאת אמר אני לכם למען אשר־לא יטעה אתכם איש בשפתי חלקות׃
Col 2:5  כי גם־אם בבשרי אני רחוק מכם הנה ברוחי אני אצלכם ואשמח בראתי את־מעמדכם ותקף אמונתכם במשיח׃
Col 2:6  לכן כאשר קבלתם את־המשיח את ישוע אדנינו כן גם־התהלכו בו׃
Col 2:7  משרישים ונבנים בו וקימים באמונה כאשר למדתם ומרבים בתודה בה׃
Col 2:8  הזהרו פן־יוליך אתכם איש שולל בפילסופיה ובמדוחי שוא לפי קבלת בני האדם ותקוני העולם ולא על־פי המשיח׃
Col 2:9  כי בו בגופו שכן כל־מלא האלהות ובו אתם נמלאים׃
Col 2:10  אשר הוא ראש כל־שררה ושלטן׃
Col 2:11  ובו גם־נמלתם מילה שלא בידים בהפשטת גוף הבשר (החוטא) היא מילת המשיח׃
Col 2:12  כי נקברתם אתו בטבילה אף־קמתם אתו בתחיה על־ידי האמונה בגבורת אלהים אשר העירו מן־המתים׃
Col 2:13  גם־אתכם המתים בפשעים ובערלת בשרכם החיה אתו בסלח לכם את־כל־פשעיכם׃
Col 2:14  וימחק את־השטר המעיד בנו בחקתיו וישאהו מתוכנו ויתקעהו בצלוב׃
Col 2:15  ויפשט את־השרים והשליטים ויתנם לראוה בם רבים ויוליכם בו שבי׃
Col 2:16  על־כן לא־ידין איש אתכם על־דבר מאכל ומשקה או־על מועדים וראשי חדשים ושבתות׃
Col 2:17  אשר הם צל הדברים העתידים לבא וגופם הוא במשיח׃
Col 2:18  אל־תתנו לאיש להאביד שכרכם על־ידי שפלות רוח ועבודת מלאכים והוא מהלך בדברים אשר לא ראו עיניו ומלא רוח גאוה על־לא־דבר משכל בשרו׃
Col 2:19  ואיננו אחז בראש אשר ממנו כל־הגוף המחבר והמאחז בציריו ודבקיו יגדל גדול אלהים׃
Col 2:20  לכן אם־מתם עם־המשיח לתקוני העולם למה תשתעבדו לחקים כאלו עדכם חיים בעולם׃
Col 2:21  אל־תאחז אל־תטעם אל־תגע׃
Col 2:22  והם עמדים לכלות בתשמישם לפי מצות אנשים ולמודיהם׃
Col 2:23  הנראים כעין חכמה בעבודה בדויה מלב ובשפלות רוח ובענוי הגוף שאין בו מועיל רק־להשביע הבשר׃
Col 3:1  לכן אם־קמתם עם־המשיח בקשו את אשר למעלה אשר המשיח ישב שם לימין האלהים׃
Col 3:2  את אשר למעלה יהגה לבבכם לא את־אשר בארץ׃
Col 3:3  כי־מתם וחייכם צפונים עם־המשיח באלהים׃
Col 3:4  בעת הגלות המשיח אשר הוא חייכם גם־אתם תגלו עמו בכבוד׃
Col 3:5  על־כן תמותתו אבריכם בארץ את־הזנות והטמאה והזמה והתאות הרעות ונטות אחרי הבצע אשר היא עבודת אלילים׃
Col 3:6  כי בגלל אלה יבא חרון אלהים על־בני המרי׃
Col 3:7  אשר גם־אתם הלכתם בהם מלפנים בשבתכם בתוכם׃
Col 3:8  אך־עתה הסירו כל־אלה מעליכם רגז וכעס ורשע וגדוף ודברי נבלה מפיכם׃
Col 3:9  ואל־תשקרו איש בעמיתו אחרי אשר פשטתם את־האדם הישן ופעלותיו׃
Col 3:10  ולבשתם את־האדם החדש המתחדש בדעת כצלם בראו׃
Col 3:11  אשר אין־בו יוני ויהודי ולא מילה וערלה ולא לעז וסקותי ולא עבד ובן־חורין כי המשיח הוא הכל ובכל׃
Col 3:12  לכן אתם בחירי האלהים הקדשים והחביבים לבשו המון רחמים ונדיבות ונמיכות רוח וענוה וארך אפים׃
Col 3:13  ותשאו איש את־רעהו ותמחלו בהיות לכם ריב איש עם־אחיו כאשר המשיח מחל לכם כן תמחלו גם־אתם׃
Col 3:14  ועל־כל־אלה לבשו האהבה היא אגדת השלמות׃
Col 3:15  וישלט בלבבכם שלום המשיח אשר־נקראתם לו בגוף אחד וזבחו תודה׃
Col 3:16  דבר המשיח ישכן בקרבכם בשפע רב בכל־חכמה ותלמדו ותעוררו את־נפשכם בתהלות ותשבחות ושירות רוחניות ושירו ליהוה בנעימה בלבבכם׃
Col 3:17  וכל אשר־תעשו בין במלין ובין בפעל עשו בשם האדון ישוע והודו לאלהים אבינו על־ידו׃
Col 3:18  אתן הנשים הכנענה לבעליכן כראוי באדנינו׃
Col 3:19  אתם האנשים אהבו את־נשיכם ואל־תתמרמרו אליהן׃
Col 3:20  הבנים שמעו אל־ילדיכם בכל־דבר כי־הוא לרצון לאדנינו׃
Col 3:21  האבות אל־תרגיזו את־בניכם פן־יתיאשו׃
Col 3:22  העבדים שמעו אל־אדניכם מן־הבשר לכל־דבר לא בעבודה שהיא למראה עינים כמבקשים למצא חן בעיני בני־אדם כי אם־בתם־לבב כיראי האלהים׃
Col 3:23  כל־אשר תעשו עשו בכל־נפשכם כמי שעשה ליהוה ולא לבני־אדם׃
Col 3:24  וידעתם כי תקחו מאת יהוה גמול הירשה כי את־אדנינו המשיח עבדים אתם׃
Col 3:25  וכל־עשה עול הוא ישא העול אשר עשה ואין־שם משא פנים׃
Col 4:1  אתם האדנים תנו לעבדיכם הישר והשוה ודעו כי גם־אתם יש־לכם אדון בשמים׃
Col 4:2  התמידו בתפלה ושקדו־בה בתודה׃
Col 4:3  והתפללו גם־בעדנו למען יפתח־לנו האלהים את־שער הדבור לחות את־סוד המשיח אשר בעבורו אסור אנכי׃
Col 4:4  למען אשר־אגלה אתו כמשפט עלי לחות׃
Col 4:5  התנהגו בחכמה עם־אתם שבחוץ והוקירו את־השעה׃
Col 4:6  דבריכם יהיו נעימים בכל־עת וממלחים במלח למען תדעו להשיב דבר לכל־אדם׃
Col 4:7  על־אדותי יספר לכם הכל טוכיקוס האח החביב והמשרת הנאמן ועבד עמיתי באדון׃
Col 4:8  אשר לזאת שלחתיהו אליכם למען ידע את־דבריכם וינחם את־לבבכם׃
Col 4:9  עם־אוניסימוס האח הנאמן והחביב אשר־הוא מכם המה יודיעו אתכם את־כל־דברינו פה׃
Col 4:10  ארסטרכוס העצור עמי יחד שאל לשלומכם ומרקוס בן־אחות בר־נבא אשר צויתם עליו אם־יבוא אליכם תקבלהו׃
Col 4:11  וישוע הנקרא יוסטוס אשר הם מן־המולים המה לבדם מן־העזרים למלכות האלהים היו־לי לנחמה׃
Col 4:12  אפפרס אשר־הוא מכם שאל לשלומכם עבד המשיח המתגושש בעדכם בתפלתיו בכל־עת למען תעמדו שלמים ומלאים דעת לכל־חפץ אלהים׃
Col 4:13  כי מעיד אני עליו כי קנאה גדולה הוא מקנא לכם ולאנשי לודקיא ולאנשי הירפוליס׃
Col 4:14  לוקס הרופא החביב ודימס שאלים לשלומכם׃
Col 4:15  שאלו לשלום האחים אשר בלודקיא ולשלום נומפס והקהלה אשר בביתו׃
Col 4:16  ואחרי אשר נקראה האגרת הזאת אצלכם ראו שתקרא גם־בקהל לודקיים ואת־אשר ללודקיא תקראוה גם־אתם׃
Col 4:17  ואמרו אל־ארכפוס שית לבך לעבודה אשר קבלתה באדון למען תמלאנה׃
Col 4:18  שאל לשלומכם בכתב ידי אני פולוס זכרו את־מוסרי החסד עמכם אמן׃


\end{document}