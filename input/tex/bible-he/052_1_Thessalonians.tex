\begin{document}

\title{1 Thessalonians}

1Th 1:1  פולוס וסלונוס וטימותיוס אל־קהלת התסלוניקיים באלהים האב ובאדון ישוע המשיח חסד לכם ושלום מאת אלהים אבינו ואדנינו ישוע המשיח׃
1Th 1:2  נודה לאלהים על־כלכם בכל־עת בהזכירנו אתכם בתפלותינו׃
1Th 1:3  בזכרנו תמיד לפני האלהים אבינו את־פעל אמונתכם ויגיעת אהבתכם וסבלנות תקותכם לאדנינו ישוע המשיח׃
1Th 1:4  כי ידענו אחי חביבי האלהים את אשר נבחרתם׃
1Th 1:5  באשר בשורתנו לא באה לכם בדבור לבד כי־גם בגבורה וברוח הקדש ובדעת נכונה מאד כאשר ידעתם את אשר־היינו בתוככם למענכם׃
1Th 1:6  והייתם להלכי בעקבותינו ובעקבות אדנינו כי קבלתם את־הדבר בתוך עני רב בחדות רוח הקדש׃
1Th 1:7  עד־היותכם למופת לכל־המאמינים אשר במקדוניא ובאכיא׃
1Th 1:8  כי מאתכם נשמע קול דבר יהוה לא במקדוניא ואכיא לבד כי בכל־מקום יצאה אמונתכם לאלהים ואין־לנו צרך לדבר עוד דבר׃
1Th 1:9  כי־פיהם המגיד מה־היה מבואנו אליכם ואיך עזבתם האלילים ושבתם לאלהים לעבד אל חי ואמתי׃
1Th 1:10  ולחכות לבנו מן־השמים אשר העירו מן־המתים לישוע המצילנו מן־החרון הבא׃
1Th 2:1  כי אתם אחי ידעתם את־מבואנו אליכם כי לא־היה לריק׃
1Th 2:2  ואחרי אשר ענינו ולחרפה היינו בפילפי כאשר ידעתם התחזקנו באלהינו להגיד גם־לכם את־הבשורה בנפתולים רבים׃
1Th 2:3  כי תוכחתנו איננה מתוך טעות ולא מתוך טמאה ולא ברמיה׃
1Th 2:4  כי כאשר נמצאנו נאמנים לאלהים להפקיד בידנו הבשורה כן נדבר ולא להיות רצוים לבני אדם כי אם־לאלהים הבחן לבותנו׃
1Th 2:5  כי מעולם לא דברנו בשפת חלקות כאשר ידעתם ולא למען בצע בצע בסתר עד האלהים׃
1Th 2:6  גם לא־בקשנו מן־האדם כבוד לא מכם ולא מאחרים אף כי יכלנו להיות ביקר כשליחי המשיח׃
1Th 2:7  אלא הלכנו לאט בתוככם כאמנת מפנקת את־בניה׃
1Th 2:8  ובחבבנו אתכם ככה חפצנו לתת לכם לא את־בשורת האלהים לבד אלא אף נפשתינו יען כי־הייתם חביבים עלינו׃
1Th 2:9  הלא תזכרו אחי את־עמלנו ואת־תלאתנו אשר יגענו לילה ויומם לבלתי היות למשא לאיש מכם בבשרנו בקרבכם את־בשורת האלהים׃
1Th 2:10  עדים אתם ועד האלהים אם־לא בקדשה ובצדק ובתמים היינו עמכם המאמינים׃
1Th 2:11  ואתם ידעתם כי־כאב את־בניו הזהרנו את־כל־אחד מכם ודברנו על לבו׃
1Th 2:12  ונעד בכם ללכת כטוב לפני האלהים הקורא אתכם למלכותו ולכבודו׃
1Th 2:13  בעבור זאת אנחנו לא נחדל להודת לאלהים כי אתם קבלתם מאתנו דבר שמועת האלהים ולא־קבלתם אותו כדבר בני־אדם כי אם־כמו־שהוא באמת כדבר האלהים אשר גם־פעל בכם המאמינים׃
1Th 2:14  כי־אתם אחי הלכתם בעקבי קהלות האלהים אשר־בארץ יהודה במשיח ישוע כי גם־אתם עניתם על־ידי בני־עמכם כאשר ענו גם־הם על־ידי היהודים׃
1Th 2:15  אשר אף־הרגו את־האדון ישוע ואת־נביאיהם ואותנו רדפו ואינם טובים בעיני אלהים ומתקוממים לכל־אדם׃
1Th 2:16  העצרים אתנו מדבר אל־הגוים שיושעו למען אשר־ימלאו את־חטאתיהם בכל־עת ותשיגם החמה עד־כלה׃
1Th 2:17  ואנחנו אחי אחרי אשר־שכלנו אתכם לזמן מעט לפנים ולא ללב חשנו עד־מאד לראות פניכם בתשוקה רבה׃
1Th 2:18  ועל־כן חפצנו לבוא אליכם אני פולוס פעם ושתים והשטן עצרנו׃
1Th 2:19  כי מי תקותנו ומי שמחתנו ועטרת תפארתנו הלא גם־אתם לפני אדנינו ישוע המשיח בבואו׃
1Th 2:20  אמנם אתם כבודנו ושמחתנו׃
1Th 3:1  ועל־כן לא יכלנו עוד להתאפק ונועץ להותר לבדנו באתונה׃
1Th 3:2  ונשלח את־טימותיוס אחינו ומשרת האלהים ועזרנו בבשורת המשיח לחזק אתכם ולהזהיר על־דבר אמונתכם׃
1Th 3:3  למען אשר לא־ימוט איש במצוקות האלה כי־ידעתם אף־אתם כי לזאת יעדנו׃
1Th 3:4  הלא כבר אמרנו אליכם בהיותנו אצלכם כי־עתידים אנחנו להלחץ כאשר גם־היה וכאשר ידעתם׃
1Th 3:5  ובעבור כן לא־יכלתי עוד להתאפק ואשלח לדעת אמונתכם כי אמרתי פן־נסה אתכם המנסה והיתה לריק יגיעתנו׃
1Th 3:6  ועתה כשוב אלינו טימותיוס מאתכם ויבשר אתנו את־בשורת אמונתכם ואהבתכם ואת אשר אתם זכרים אתנו לטובה בכל־עת ונכספים לראות אתנו כאשר נכסף גם־אנחנו לראותכם׃
1Th 3:7  אז נחמנו עליכם אחי בכל־צרתנו ולחצנו על־ידי אמונתכם׃
1Th 3:8  כי עתה נחיה אם־תעמדו אתם באדנינו׃
1Th 3:9  כי מה־נשיב לאלהים להודות לו בעבורכם על כל־השמחה אשר שמחנו עליכם לפני אלהינו׃
1Th 3:10  לילה ויומם מתפללים אנחנו ברב־תחנונים לראות את־פניכם ולהשלים את־מחסרי אמונתכם׃
1Th 3:11  והאלהים אבינו ואדנינו ישוע המשיח הוא יישר את־דרכנו אליכם׃
1Th 3:12  ואתכם ירבה האדון ויפרה באהבת איש את־רעהו ובאהבת כל־אדם כאשר אנחנו אהבים אתכם׃
1Th 3:13  לחזק את־לבבכם להיות תמים בקדשה לפני אלהינו אבינו בבוא ישוע המשיח אדנינו עם־כל־קדשיו׃
1Th 4:1  ועוד נבקשה מכם אחי ונזהיר אתכם באדנינו ישוע כי כאשר קבלתם מאתנו איך עליכם להתהלך ולמצא חן בעיני האלהים וכאשר גם־התהלכתם כן תוסיפו וכן תרבו עוד׃
1Th 4:2  כי ידעתם את־המצות אשר נתנו לכם בשם האדון ישוע׃
1Th 4:3  כי זה רצון האלהים קדשתכם להתרחק מן־הזנות׃
1Th 4:4  וידע כל־איש מכם להשתמש בכליו בקדשה ויקר׃
1Th 4:5  ולא־בתאות זמה כדרך הגוים אשר־אינם ידעים האלהים׃
1Th 4:6  ולא־יעשק איש ויונה את־אחיו במשא ומתן כי־נוקם יהוה על־כל־זאת כאשר כבר אמרנו אליכם והעידנו בכם׃
1Th 4:7  כי לא־קרא אותנו האלהים לטמאה כי אם־לקדשה׃
1Th 4:8  על־כן הבוזה לא בן־אדם הוא בוזה כי אם־את־האלהים אשר גם־שם בקרבנו את־רוח קדשו׃
1Th 4:9  ועל־אהבת האחים אין־צרך לכתב אליכם הלא אף־אתם למודי יהוה לאהבה איש את־רעהו׃
1Th 4:10  וגם עשיתם כן לכל־אחיכם אשר בכל־מקדוניא אבל נבקשה מכם אחי אשר כן תעשו וכן תוסיפו׃
1Th 4:11  ותשתדלו לשבת בנחת ותעשו איש מלאכתו בעמל ידיכם כאשר צוינו אתכם׃
1Th 4:12  למען תתהלכו כהגן עם־אתם שבחוץ ולא תצטרכו לאדם׃
1Th 4:13  ועל־דבר הישנים אחי לא־נכחד מכם דבר למען לא תעצבו כאחרים אשר אין־להם תקוה׃
1Th 4:14  כי אם־נאמין אשר־מת ישוע ויחי כן יביא האלהים גם את־הישנים בישוע אתו׃
1Th 4:15  כי את־זאת נאמר לכם בדבר יהוה כי אנחנו החיים הנותרים עד־בא האדון לא נקדם את־הישנים׃
1Th 4:16  כי האדון הוא ירד מן־השמים בתרועה בקול שר המלאכים ובשופר אלהים ואז יקומו ראשונה המתים במשיח׃
1Th 4:17  אחרי־כן אנחנו החיים הנותרים נלקח אתם יחדו בעננים לקראת האדון לאויר ובכן נהיה תמיד עם־האדון׃
1Th 4:18  לכן נחמו זה את־זה בדברים האלה׃
1Th 5:1  ועל־דבר העתים והזמנים אין־צרך לכתב אליכם אחי׃
1Th 5:2  הלא אף־אתם ידעתם היטב כי יום־יהוה כגנב בלילה כן יבוא׃
1Th 5:3  כי באמרם שלום ושלוה יבא עליהם השבר פתאם כחבלי יולדה ולא יוכלו המלט׃
1Th 5:4  אבל אתם אחי לא בחשך אתם שישיג אתכם היום כגנב׃
1Th 5:5  אתם כלכם בני האור ובני היום לא בני־הלילה אנחנו ולא בני החשך׃
1Th 5:6  לכן אל־נא נרדם כמו האחרים כי אם־נשקד ונהיה מפכחים׃
1Th 5:7  כי הנרדמים נרדמים בלילה והמשתכרים משתכרים בלילה׃
1Th 5:8  ואנחנו בני היום נתפכח־נא ונלבש את־שריון האמונה והאהבה וככובע את־תקות הישועה׃
1Th 5:9  יען אשר לא־יעדנו האלהים לחרון כי לרשת את־הישועה על־ידי אדנינו ישוע המשיח׃
1Th 5:10  אשר מת בעדנו למען נחיה עמו יחד אם־נשקד ואם־נישן׃
1Th 5:11  על־כן נחמו זה את־זה ובנו איש את־אחיו כאשר עשיתם׃
1Th 5:12  והננו מבקשים מכם אחי להכיר את־העמלים בכם ואת הנצבים עליכם בדבר האדון ומוכיחים אתכם׃
1Th 5:13  ותנהגו־בם כבוד גדול מאד באהבה למען פעלתם ויהי שלום ביניכם׃
1Th 5:14  והננו מזהירים אתכם אחי הוכיחו את־המעקשים דרכיהם אמצו את־רכי הלבב תמכו את־החלשים והאריכו רוח אל־כל־אדם׃
1Th 5:15  וראו פן־ישלם איש לרעהו רעה תחת רעה כי אם־רדפו בכל־עת את־הטוב הן לאיש איש מכם הן לכל־אדם׃
1Th 5:16  שמחו בכל־עת׃
1Th 5:17  התפללו כל־היום׃
1Th 5:18  הודו על־הכל כי־זה רצון אלהים במשיח ישוע אליכם׃
1Th 5:19  את־הרוח לא תכבו׃
1Th 5:20  את־הנבואות לא תמאסו׃
1Th 5:21  בחנו כל־דבר ובטוב אחזו׃
1Th 5:22  התרחקו מכל־הדומה לרע׃
1Th 5:23  ואלהי השלום הוא יקדש אתכם בקדשה שלמה וכל־רוחכם ונפשכם וגופכם ישמר תמים בבוא אדנינו ישוע המשיח׃
1Th 5:24  נאמן הוא הקורא אתכם אשר גם־יעשה׃
1Th 5:25  אחי התפללו בעדנו׃
1Th 5:26  שאלו לשלום כל־האחים בנשיקה הקדשה׃
1Th 5:27  הנני משביעכם באדון אשר תקרא האגרת הזאת באזני כל־האחים (הקדשים)׃
1Th 5:28  חסד ישוע המשיח אדנינו עמכם אמן׃


\end{document}