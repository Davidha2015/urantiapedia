\begin{document}

\title{האיגרת הראשונה אל התסלוניקים}


\chapter{1}

\par 1 פולוס וסלונוס וטימותיוס אל־קהלת התסלוניקיים באלהים האב ובאדון ישוע המשיח חסד לכם ושלום מאת אלהים אבינו ואדנינו ישוע המשיח׃
\par 2 נודה לאלהים על־כלכם בכל־עת בהזכירנו אתכם בתפלותינו׃
\par 3 בזכרנו תמיד לפני האלהים אבינו את־פעל אמונתכם ויגיעת אהבתכם וסבלנות תקותכם לאדנינו ישוע המשיח׃
\par 4 כי ידענו אחי חביבי האלהים את אשר נבחרתם׃
\par 5 באשר בשורתנו לא באה לכם בדבור לבד כי־גם בגבורה וברוח הקדש ובדעת נכונה מאד כאשר ידעתם את אשר־היינו בתוככם למענכם׃
\par 6 והייתם להלכי בעקבותינו ובעקבות אדנינו כי קבלתם את־הדבר בתוך עני רב בחדות רוח הקדש׃
\par 7 עד־היותכם למופת לכל־המאמינים אשר במקדוניא ובאכיא׃
\par 8 כי מאתכם נשמע קול דבר יהוה לא במקדוניא ואכיא לבד כי בכל־מקום יצאה אמונתכם לאלהים ואין־לנו צרך לדבר עוד דבר׃
\par 9 כי־פיהם המגיד מה־היה מבואנו אליכם ואיך עזבתם האלילים ושבתם לאלהים לעבד אל חי ואמתי׃
\par 10 ולחכות לבנו מן־השמים אשר העירו מן־המתים לישוע המצילנו מן־החרון הבא׃

\chapter{2}

\par 1 כי אתם אחי ידעתם את־מבואנו אליכם כי לא־היה לריק׃
\par 2 ואחרי אשר ענינו ולחרפה היינו בפילפי כאשר ידעתם התחזקנו באלהינו להגיד גם־לכם את־הבשורה בנפתולים רבים׃
\par 3 כי תוכחתנו איננה מתוך טעות ולא מתוך טמאה ולא ברמיה׃
\par 4 כי כאשר נמצאנו נאמנים לאלהים להפקיד בידנו הבשורה כן נדבר ולא להיות רצוים לבני אדם כי אם־לאלהים הבחן לבותנו׃
\par 5 כי מעולם לא דברנו בשפת חלקות כאשר ידעתם ולא למען בצע בצע בסתר עד האלהים׃
\par 6 גם לא־בקשנו מן־האדם כבוד לא מכם ולא מאחרים אף כי יכלנו להיות ביקר כשליחי המשיח׃
\par 7 אלא הלכנו לאט בתוככם כאמנת מפנקת את־בניה׃
\par 8 ובחבבנו אתכם ככה חפצנו לתת לכם לא את־בשורת האלהים לבד אלא אף נפשתינו יען כי־הייתם חביבים עלינו׃
\par 9 הלא תזכרו אחי את־עמלנו ואת־תלאתנו אשר יגענו לילה ויומם לבלתי היות למשא לאיש מכם בבשרנו בקרבכם את־בשורת האלהים׃
\par 10 עדים אתם ועד האלהים אם־לא בקדשה ובצדק ובתמים היינו עמכם המאמינים׃
\par 11 ואתם ידעתם כי־כאב את־בניו הזהרנו את־כל־אחד מכם ודברנו על לבו׃
\par 12 ונעד בכם ללכת כטוב לפני האלהים הקורא אתכם למלכותו ולכבודו׃
\par 13 בעבור זאת אנחנו לא נחדל להודת לאלהים כי אתם קבלתם מאתנו דבר שמועת האלהים ולא־קבלתם אותו כדבר בני־אדם כי אם־כמו־שהוא באמת כדבר האלהים אשר גם־פעל בכם המאמינים׃
\par 14 כי־אתם אחי הלכתם בעקבי קהלות האלהים אשר־בארץ יהודה במשיח ישוע כי גם־אתם עניתם על־ידי בני־עמכם כאשר ענו גם־הם על־ידי היהודים׃
\par 15 אשר אף־הרגו את־האדון ישוע ואת־נביאיהם ואותנו רדפו ואינם טובים בעיני אלהים ומתקוממים לכל־אדם׃
\par 16 העצרים אתנו מדבר אל־הגוים שיושעו למען אשר־ימלאו את־חטאתיהם בכל־עת ותשיגם החמה עד־כלה׃
\par 17 ואנחנו אחי אחרי אשר־שכלנו אתכם לזמן מעט לפנים ולא ללב חשנו עד־מאד לראות פניכם בתשוקה רבה׃
\par 18 ועל־כן חפצנו לבוא אליכם אני פולוס פעם ושתים והשטן עצרנו׃
\par 19 כי מי תקותנו ומי שמחתנו ועטרת תפארתנו הלא גם־אתם לפני אדנינו ישוע המשיח בבואו׃
\par 20 אמנם אתם כבודנו ושמחתנו׃

\chapter{3}

\par 1 ועל־כן לא יכלנו עוד להתאפק ונועץ להותר לבדנו באתונה׃
\par 2 ונשלח את־טימותיוס אחינו ומשרת האלהים ועזרנו בבשורת המשיח לחזק אתכם ולהזהיר על־דבר אמונתכם׃
\par 3 למען אשר לא־ימוט איש במצוקות האלה כי־ידעתם אף־אתם כי לזאת יעדנו׃
\par 4 הלא כבר אמרנו אליכם בהיותנו אצלכם כי־עתידים אנחנו להלחץ כאשר גם־היה וכאשר ידעתם׃
\par 5 ובעבור כן לא־יכלתי עוד להתאפק ואשלח לדעת אמונתכם כי אמרתי פן־נסה אתכם המנסה והיתה לריק יגיעתנו׃
\par 6 ועתה כשוב אלינו טימותיוס מאתכם ויבשר אתנו את־בשורת אמונתכם ואהבתכם ואת אשר אתם זכרים אתנו לטובה בכל־עת ונכספים לראות אתנו כאשר נכסף גם־אנחנו לראותכם׃
\par 7 אז נחמנו עליכם אחי בכל־צרתנו ולחצנו על־ידי אמונתכם׃
\par 8 כי עתה נחיה אם־תעמדו אתם באדנינו׃
\par 9 כי מה־נשיב לאלהים להודות לו בעבורכם על כל־השמחה אשר שמחנו עליכם לפני אלהינו׃
\par 10 לילה ויומם מתפללים אנחנו ברב־תחנונים לראות את־פניכם ולהשלים את־מחסרי אמונתכם׃
\par 11 והאלהים אבינו ואדנינו ישוע המשיח הוא יישר את־דרכנו אליכם׃
\par 12 ואתכם ירבה האדון ויפרה באהבת איש את־רעהו ובאהבת כל־אדם כאשר אנחנו אהבים אתכם׃
\par 13 לחזק את־לבבכם להיות תמים בקדשה לפני אלהינו אבינו בבוא ישוע המשיח אדנינו עם־כל־קדשיו׃

\chapter{4}

\par 1 ועוד נבקשה מכם אחי ונזהיר אתכם באדנינו ישוע כי כאשר קבלתם מאתנו איך עליכם להתהלך ולמצא חן בעיני האלהים וכאשר גם־התהלכתם כן תוסיפו וכן תרבו עוד׃
\par 2 כי ידעתם את־המצות אשר נתנו לכם בשם האדון ישוע׃
\par 3 כי זה רצון האלהים קדשתכם להתרחק מן־הזנות׃
\par 4 וידע כל־איש מכם להשתמש בכליו בקדשה ויקר׃
\par 5 ולא־בתאות זמה כדרך הגוים אשר־אינם ידעים האלהים׃
\par 6 ולא־יעשק איש ויונה את־אחיו במשא ומתן כי־נוקם יהוה על־כל־זאת כאשר כבר אמרנו אליכם והעידנו בכם׃
\par 7 כי לא־קרא אותנו האלהים לטמאה כי אם־לקדשה׃
\par 8 על־כן הבוזה לא בן־אדם הוא בוזה כי אם־את־האלהים אשר גם־שם בקרבנו את־רוח קדשו׃
\par 9 ועל־אהבת האחים אין־צרך לכתב אליכם הלא אף־אתם למודי יהוה לאהבה איש את־רעהו׃
\par 10 וגם עשיתם כן לכל־אחיכם אשר בכל־מקדוניא אבל נבקשה מכם אחי אשר כן תעשו וכן תוסיפו׃
\par 11 ותשתדלו לשבת בנחת ותעשו איש מלאכתו בעמל ידיכם כאשר צוינו אתכם׃
\par 12 למען תתהלכו כהגן עם־אתם שבחוץ ולא תצטרכו לאדם׃
\par 13 ועל־דבר הישנים אחי לא־נכחד מכם דבר למען לא תעצבו כאחרים אשר אין־להם תקוה׃
\par 14 כי אם־נאמין אשר־מת ישוע ויחי כן יביא האלהים גם את־הישנים בישוע אתו׃
\par 15 כי את־זאת נאמר לכם בדבר יהוה כי אנחנו החיים הנותרים עד־בא האדון לא נקדם את־הישנים׃
\par 16 כי האדון הוא ירד מן־השמים בתרועה בקול שר המלאכים ובשופר אלהים ואז יקומו ראשונה המתים במשיח׃
\par 17 אחרי־כן אנחנו החיים הנותרים נלקח אתם יחדו בעננים לקראת האדון לאויר ובכן נהיה תמיד עם־האדון׃
\par 18 לכן נחמו זה את־זה בדברים האלה׃

\chapter{5}

\par 1 ועל־דבר העתים והזמנים אין־צרך לכתב אליכם אחי׃
\par 2 הלא אף־אתם ידעתם היטב כי יום־יהוה כגנב בלילה כן יבוא׃
\par 3 כי באמרם שלום ושלוה יבא עליהם השבר פתאם כחבלי יולדה ולא יוכלו המלט׃
\par 4 אבל אתם אחי לא בחשך אתם שישיג אתכם היום כגנב׃
\par 5 אתם כלכם בני האור ובני היום לא בני־הלילה אנחנו ולא בני החשך׃
\par 6 לכן אל־נא נרדם כמו האחרים כי אם־נשקד ונהיה מפכחים׃
\par 7 כי הנרדמים נרדמים בלילה והמשתכרים משתכרים בלילה׃
\par 8 ואנחנו בני היום נתפכח־נא ונלבש את־שריון האמונה והאהבה וככובע את־תקות הישועה׃
\par 9 יען אשר לא־יעדנו האלהים לחרון כי לרשת את־הישועה על־ידי אדנינו ישוע המשיח׃
\par 10 אשר מת בעדנו למען נחיה עמו יחד אם־נשקד ואם־נישן׃
\par 11 על־כן נחמו זה את־זה ובנו איש את־אחיו כאשר עשיתם׃
\par 12 והננו מבקשים מכם אחי להכיר את־העמלים בכם ואת הנצבים עליכם בדבר האדון ומוכיחים אתכם׃
\par 13 ותנהגו־בם כבוד גדול מאד באהבה למען פעלתם ויהי שלום ביניכם׃
\par 14 והננו מזהירים אתכם אחי הוכיחו את־המעקשים דרכיהם אמצו את־רכי הלבב תמכו את־החלשים והאריכו רוח אל־כל־אדם׃
\par 15 וראו פן־ישלם איש לרעהו רעה תחת רעה כי אם־רדפו בכל־עת את־הטוב הן לאיש איש מכם הן לכל־אדם׃
\par 16 שמחו בכל־עת׃
\par 17 התפללו כל־היום׃
\par 18 הודו על־הכל כי־זה רצון אלהים במשיח ישוע אליכם׃
\par 19 את־הרוח לא תכבו׃
\par 20 את־הנבואות לא תמאסו׃
\par 21 בחנו כל־דבר ובטוב אחזו׃
\par 22 התרחקו מכל־הדומה לרע׃
\par 23 ואלהי השלום הוא יקדש אתכם בקדשה שלמה וכל־רוחכם ונפשכם וגופכם ישמר תמים בבוא אדנינו ישוע המשיח׃
\par 24 נאמן הוא הקורא אתכם אשר גם־יעשה׃
\par 25 אחי התפללו בעדנו׃
\par 26 שאלו לשלום כל־האחים בנשיקה הקדשה׃
\par 27 הנני משביעכם באדון אשר תקרא האגרת הזאת באזני כל־האחים (הקדשים)׃
\par 28 חסד ישוע המשיח אדנינו עמכם אמן׃


\end{document}