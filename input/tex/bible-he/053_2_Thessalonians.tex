\begin{document}

\title{2 Thessalonians}

2Th 1:1  פולוס וסלונוס וטימותיוס אל־קהלת התסלוניקיים באלהים אבינו ובאדנינו ישוע המשיח׃
2Th 1:2  חסד לכם ושלום מאת אלהים אבינו ואדנינו ישוע המשיח׃
2Th 1:3  חיבים אנחנו להודות תמיד לאלהים עליכם אחי כראוי כי אמונתכם גדלה מאד ורבה אהבת כלכם איש לרעהו׃
2Th 1:4  עד שנתהלל בכם בקהלות אלהים על־סבלנותכם ועל־אמונתכם בכל־הרדיפות ובכל־הלחץ אשר סבלתם׃
2Th 1:5  לאות צדקת משפט אלהים למען תמצאו ראוים למלכות האלהים אשר בעבורה תענו׃
2Th 1:6  באשר צדיק הוא האלהים לגמל לחץ ללחציכם׃
2Th 1:7  ולכם הנלחצים רוחה עמנו יחד בהגלות האדון ישוע מן־השמים עם־מלאכי עזו׃
2Th 1:8  באש להבה להשיב נקם לאשר לא־ידעו את־האלהים ולא שמעו לבשורת אדנינו ישוע המשיח׃
2Th 1:9  אשר ישאו משפטם אבדן עולם מאת פני האדון ומהדר גאונו׃
2Th 1:10  בבאו ביום ההוא להכבד בקדשיו ולהתפלא בכל־המאמינים כי האמנתם לעדותנו אליכם׃
2Th 1:11  לזאת גם־נתפלל בעדכם תמיד אשר יתן אתכם אלהינו ראוים למה־שאתם מקראים וימלא בעז כל־חפצכם בטוב וכל־מעשה אמונתכם׃
2Th 1:12  למען יכבד בכם שם ישוע אדנינו ואתם תכבדו בו על־פי חסד אלהינו ואדנינו ישוע המשיח׃
2Th 2:1  והננו מבקשים מכם אחי על־אדות ביאת אדנינו ישוע המשיח ואסיפתנו אליו׃
2Th 2:2  אשר לא־תטרף דעתכם פתאם ואשר לא תבהלו לא ברוח ולא בדבור ולא באגרת כאלו שלוחה מאתנו לאמר הגיע יום יהוה׃
2Th 2:3  אל־יתעה אתכם איש בשום אופן כי לא־יבא בטרם יהיה בראשונה המרד ונגלה איש החטאה בן־האבדון׃
2Th 2:4  המתקומם והמתרומם על־כל־הנקרא אל או עבודה כי גם־ישב בהיכל האלהים כאלהים ומראה את־עצמו כי אלהים הוא׃
2Th 2:5  הלא תזכרו כי־בעוד היותי אתכם אלה דברתי אליכם׃
2Th 2:6  ועתה ידעתם את אשר ימנעהו מלהגלות בעתו׃
2Th 2:7  כי סוד הרשע כבר החלה פעלתו רק שיוסר מתוך המנע עד־כה׃
2Th 2:8  ואז יגלה הרשע אשר ימיתנו האדון ברוח שפתיו וישביתנו בהופעת ביאתו׃
2Th 2:9  את אשר יבוא כפי פעלת השטן ברב־כח ובאתות ובמופתי שקר׃
2Th 2:10  ובכל־מרמת און באבדים תחת אשר לא קבלו את־אהבת האמת להושע׃
2Th 2:11  ובעבור זאת ישלח להם האלהים מדוחי שוא להאמין בשקר׃
2Th 2:12  למען ידונו כל־אשר לא־האמינו באמת ורצו בעולה׃
2Th 2:13  אבל אנחנו חיבים להודות תמיד לאלהים בעבורכם אחי חביבי האדון אשר מבתחלה בחר בכם האלהים לישועה בקדשת הרוח ובאמונת האמת׃
2Th 2:14  לזאת קרא אתכם בבשורתנו לנחלת כבוד אדנינו ישוע המשיח׃
2Th 2:15  לכן אחי עמדו והחזיקו בקבלות אשר למדתם אם בדברנו אם באגרתנו׃
2Th 2:16  ואדנינו ישוע המשיח ואלהינו אבינו אשר אהב אתנו ויתן־לנו בחסדו נחמת עולם ותקוה טובה׃
2Th 2:17  הוא ינחם את־לבבכם ויכונן אתכם בכל־דבר ומעשה טוב׃
2Th 3:1  ועוד אחי התפללו בעדנו אשר ירוץ דבר יהוה ויכבד כהכבדו בקרבכם׃
2Th 3:2  ואשר ננצל מן־האנשים התעים והרעים כי לא לכל־אדם האמונה׃
2Th 3:3  אבל נאמן הוא האדון אשר יחזק אתכם וישמרכם מן־הרע׃
2Th 3:4  ואנחנו בטוחים עליכם באדנינו שעשים אתם כמצותנו וגם־תוסיפו לעשות׃
2Th 3:5  והאדון הוא יישר את־לבבכם לאהבת האלהים ולסבלנות המשיח׃
2Th 3:6  והננו מצוים אתכם אחים בשם אדנינו ישוע המשיח אשר תבדלו מכל־אח מעקש דרכיו ואיננו מתהלך על־פי הקבלה אשר קבל מאתנו׃
2Th 3:7  הלא אתם ידעתם שצריכים אתם להתהלך כמנו כי לא־העוינו את־דרכנו בתוככם׃
2Th 3:8  גם לא־אכלנו לחם איש חנם כי בעמל ותלאה לילה ויומם יגענו לבלתי היות לאיש מכם למשא׃
2Th 3:9  לא מפני שאין־לנו הרשות הזאת כי אם־לתת אתנו לכם למופת ללכת בעקבותינו׃
2Th 3:10  כי גם־בהיותנו אצלכם צוינו אתכם לאמר אשר לא ירצה לעשות גם־לא יאכל׃
2Th 3:11  כי שמענו שיש בכם מעקשים ארחתם ואינם עשים דבר ומבלים ימיהם בהבלים׃
2Th 3:12  ואנשים כאלה נצוה אותם ונזהירם באדנינו ישוע המשיח לעבד בנחת למען יאכלו את־לחמם משלהם׃
2Th 3:13  ואתם אחי אל־תתרפו בעשות הטוב׃
2Th 3:14  ואם לא־ישמע איש אל־דברנו באגרת הזאת אתו תרשמו לכם ואל־תתערבו עמו למען יבוש׃
2Th 3:15  אך לא־כאיב תחשבהו כי אם־תוכיחהו כאח׃
2Th 3:16  ואדון השלום הוא יתן לכם השלום תמיד ובכל־פנים׃
2Th 3:17  יהי האדון עם־כלכם׃
2Th 3:18  שאל לשלומכם בכתב ידי אני פולוס והיא האות בכל־האגרות כן אנכי כתב׃ (3:19) חסד ישוע המשיח אדנינו עם־כלכם׃


\end{document}