\begin{document}

\title{האיגרת השנייה אל התסלוניקים}


\chapter{1}

\par 1 פולוס וסלונוס וטימותיוס אל־קהלת התסלוניקיים באלהים אבינו ובאדנינו ישוע המשיח׃
\par 2 חסד לכם ושלום מאת אלהים אבינו ואדנינו ישוע המשיח׃
\par 3 חיבים אנחנו להודות תמיד לאלהים עליכם אחי כראוי כי אמונתכם גדלה מאד ורבה אהבת כלכם איש לרעהו׃
\par 4 עד שנתהלל בכם בקהלות אלהים על־סבלנותכם ועל־אמונתכם בכל־הרדיפות ובכל־הלחץ אשר סבלתם׃
\par 5 לאות צדקת משפט אלהים למען תמצאו ראוים למלכות האלהים אשר בעבורה תענו׃
\par 6 באשר צדיק הוא האלהים לגמל לחץ ללחציכם׃
\par 7 ולכם הנלחצים רוחה עמנו יחד בהגלות האדון ישוע מן־השמים עם־מלאכי עזו׃
\par 8 באש להבה להשיב נקם לאשר לא־ידעו את־האלהים ולא שמעו לבשורת אדנינו ישוע המשיח׃
\par 9 אשר ישאו משפטם אבדן עולם מאת פני האדון ומהדר גאונו׃
\par 10 בבאו ביום ההוא להכבד בקדשיו ולהתפלא בכל־המאמינים כי האמנתם לעדותנו אליכם׃
\par 11 לזאת גם־נתפלל בעדכם תמיד אשר יתן אתכם אלהינו ראוים למה־שאתם מקראים וימלא בעז כל־חפצכם בטוב וכל־מעשה אמונתכם׃
\par 12 למען יכבד בכם שם ישוע אדנינו ואתם תכבדו בו על־פי חסד אלהינו ואדנינו ישוע המשיח׃

\chapter{2}

\par 1 והננו מבקשים מכם אחי על־אדות ביאת אדנינו ישוע המשיח ואסיפתנו אליו׃
\par 2 אשר לא־תטרף דעתכם פתאם ואשר לא תבהלו לא ברוח ולא בדבור ולא באגרת כאלו שלוחה מאתנו לאמר הגיע יום יהוה׃
\par 3 אל־יתעה אתכם איש בשום אופן כי לא־יבא בטרם יהיה בראשונה המרד ונגלה איש החטאה בן־האבדון׃
\par 4 המתקומם והמתרומם על־כל־הנקרא אל או עבודה כי גם־ישב בהיכל האלהים כאלהים ומראה את־עצמו כי אלהים הוא׃
\par 5 הלא תזכרו כי־בעוד היותי אתכם אלה דברתי אליכם׃
\par 6 ועתה ידעתם את אשר ימנעהו מלהגלות בעתו׃
\par 7 כי סוד הרשע כבר החלה פעלתו רק שיוסר מתוך המנע עד־כה׃
\par 8 ואז יגלה הרשע אשר ימיתנו האדון ברוח שפתיו וישביתנו בהופעת ביאתו׃
\par 9 את אשר יבוא כפי פעלת השטן ברב־כח ובאתות ובמופתי שקר׃
\par 10 ובכל־מרמת און באבדים תחת אשר לא קבלו את־אהבת האמת להושע׃
\par 11 ובעבור זאת ישלח להם האלהים מדוחי שוא להאמין בשקר׃
\par 12 למען ידונו כל־אשר לא־האמינו באמת ורצו בעולה׃
\par 13 אבל אנחנו חיבים להודות תמיד לאלהים בעבורכם אחי חביבי האדון אשר מבתחלה בחר בכם האלהים לישועה בקדשת הרוח ובאמונת האמת׃
\par 14 לזאת קרא אתכם בבשורתנו לנחלת כבוד אדנינו ישוע המשיח׃
\par 15 לכן אחי עמדו והחזיקו בקבלות אשר למדתם אם בדברנו אם באגרתנו׃
\par 16 ואדנינו ישוע המשיח ואלהינו אבינו אשר אהב אתנו ויתן־לנו בחסדו נחמת עולם ותקוה טובה׃
\par 17 הוא ינחם את־לבבכם ויכונן אתכם בכל־דבר ומעשה טוב׃

\chapter{3}

\par 1 ועוד אחי התפללו בעדנו אשר ירוץ דבר יהוה ויכבד כהכבדו בקרבכם׃
\par 2 ואשר ננצל מן־האנשים התעים והרעים כי לא לכל־אדם האמונה׃
\par 3 אבל נאמן הוא האדון אשר יחזק אתכם וישמרכם מן־הרע׃
\par 4 ואנחנו בטוחים עליכם באדנינו שעשים אתם כמצותנו וגם־תוסיפו לעשות׃
\par 5 והאדון הוא יישר את־לבבכם לאהבת האלהים ולסבלנות המשיח׃
\par 6 והננו מצוים אתכם אחים בשם אדנינו ישוע המשיח אשר תבדלו מכל־אח מעקש דרכיו ואיננו מתהלך על־פי הקבלה אשר קבל מאתנו׃
\par 7 הלא אתם ידעתם שצריכים אתם להתהלך כמנו כי לא־העוינו את־דרכנו בתוככם׃
\par 8 גם לא־אכלנו לחם איש חנם כי בעמל ותלאה לילה ויומם יגענו לבלתי היות לאיש מכם למשא׃
\par 9 לא מפני שאין־לנו הרשות הזאת כי אם־לתת אתנו לכם למופת ללכת בעקבותינו׃
\par 10 כי גם־בהיותנו אצלכם צוינו אתכם לאמר אשר לא ירצה לעשות גם־לא יאכל׃
\par 11 כי שמענו שיש בכם מעקשים ארחתם ואינם עשים דבר ומבלים ימיהם בהבלים׃
\par 12 ואנשים כאלה נצוה אותם ונזהירם באדנינו ישוע המשיח לעבד בנחת למען יאכלו את־לחמם משלהם׃
\par 13 ואתם אחי אל־תתרפו בעשות הטוב׃
\par 14 ואם לא־ישמע איש אל־דברנו באגרת הזאת אתו תרשמו לכם ואל־תתערבו עמו למען יבוש׃
\par 15 אך לא־כאיב תחשבהו כי אם־תוכיחהו כאח׃
\par 16 ואדון השלום הוא יתן לכם השלום תמיד ובכל־פנים׃
\par 17 יהי האדון עם־כלכם׃
\par 18 שאל לשלומכם בכתב ידי אני פולוס והיא האות בכל־האגרות כן אנכי כתב׃ (3:19) חסד ישוע המשיח אדנינו עם־כלכם׃


\end{document}