\begin{document}

\title{האיגרת הראשונה אל טימותיוס}


\chapter{1}

\par 1 פולוס שליח ישוע המשיח על־פי מצות האלהים מושיענו והאדון ישוע המשיח תקותנו׃
\par 2 אל־טימותיוס בנו האמתי באמונה חסד ורחמים ושלום מאת אלהים אבינו והמשיח ישוע אדנינו׃
\par 3 הנה בלכתי למקדוניא בקשתי ממך לשבת באפסוס למען תצוה מקצת אנשים לבלתי הורת תורה זרה׃
\par 4 ולא ישימו לבם להגדות וללמודי תולדות שאין־להם סוף המביאים לשאלות ולא לבנות בית־אלהים באמונה׃
\par 5 כי־תכלית המצוה היא האהבה בלב טהור ובדעת נקיה ובאמונה לא־צבועה׃
\par 6 יש אשר תעו מדרכה ויפנו אחרי למודי הבל׃
\par 7 חפצים להיות מורי תורה ואינם ידעים מה הם אמרים ומה הם דנים עליו׃
\par 8 אבל ידענו כי התורה טובה אם־ישתמש בה האדם כתורה׃
\par 9 בדעתו זאת שהחק לא הושם לצדיק כי אם בעבור הפשעים והמרדים הרשעים והחטאים טמאים ונבלים מכי־אב ומכי־אם ומרצחים׃
\par 10 וזנים ושכבים את־זכר וגנבי נפש ושקרנים ונשבעים לשקר וכל־מעשה הפך מן־הלקח הבריא׃
\par 11 כפי בשורת כבוד האל המברך אשר הפקיד בידי׃
\par 12 והנני מודה לישוע המשיח אדנינו המאזרני חיל אשר ראני נאמן וישימני למשרת לו׃
\par 13 אשר מלפנים הייתי מגדף ומרדף ומחרף אבל רחמתי כי עשיתי מבלי־דעת באין אמונה׃
\par 14 ויגדל עלי במאד מאד חסד אדנינו עם־האמונה והאהבה במשיח ישוע׃
\par 15 נאמן הדבר וראוי לכל להתקבל שהמשיח ישוע בא לעולם להושיע את־החטאים אשר אנכי הגדול בהם׃
\par 16 ובעבור זאת רחמתי למען אשר יראה ישוע המשיח בי בראשונה את־כל־ארך רוחו להיותי לאות לכל אשר־יבאו להאמין בו להיות להם חיי עולם׃
\par 17 ומלך עולמים האלהים הקים לעד והנעלם מעין והחכם לבדו לו הכבוד וההדר לעולמי עולמים אמן׃
\par 18 את־המצוה הזאת אני מצוך בני טימותיוס כפי הנבואות הקדמות עליך אשר תלחם על־ידן המלחמה הטובה׃
\par 19 לאחז באמונה ובדעת נקיה אשר־יש מאסים בה ותשבר אנית אמונתם׃
\par 20 ומהם הומניוס ואלכסנדרוס אשר מסרתים לשטן למען יוסרו לבלתי גדף עוד׃

\chapter{2}

\par 1 ועתה קדם כל־דבר אבקשה מכם לשאת תפלות ותחנונים ובקשות ותודות בעד כל־בני אדם׃
\par 2 בעד המלכים וכל־השליטים למען נחיה חיי השקט ובטח בכל־חסידות וישר׃
\par 3 כי־כן טוב ורצוי בעיני אלהים מושיענו׃
\par 4 אשר חפצו כי יושעו כל־בני האדם ויקבלו דעת האמת׃
\par 5 כי אחד האלהים ואחד הסרסור בין אלהים ובין בני אדם הוא בן־אדם המשיח ישוע׃
\par 6 אשר נתן את־נפשו כפר בעד הכל וזאת העדות הבאה בעתה׃
\par 7 אשר אני הפקדתי לה לכרוז ולשליח אמת אני מגיד במשיח ולא אשקר מורה הגוים באמונה ובאמת׃
\par 8 לכן רצוני שיתפללו האנשים בכל־מקום וישאו ידיהם קדש בלי־רגז ומזמות׃
\par 9 וכן גם־הנשים תתיפינה בתלבשת נאה בבשת פנים וצניעות לא במחלפות הראש לא בזהב לא בפנינים ולא במלבושים יקרים׃
\par 10 אלא במעשים טובים כראוי לנשים אשר בחרו להן יראת אלהים׃
\par 11 האשה תלמד דומם בכל־הכנעה׃
\par 12 ואינני נתן רשות לאשה ללמד אף לא להתנשא על־האיש אך תדום׃
\par 13 כי אדם נוצר בראשונה ואחריו חוה׃
\par 14 ואדם לא נפתה כי אם־האשה שמעה לקול המסית ותבא לידי עברה׃
\par 15 אבל תושע בלדתה בנים אם תעמדנה באמונה ובאהבה ובקדשה עם־הצניעות׃

\chapter{3}

\par 1 אמת הדבר איש כי־יבקש להיות הגמון למעשה טוב מתאוה׃
\par 2 והגמון העדה צריך להיות באין דפי בעל־אשה אחת משל ברוחו צנוע ונחמד לבריות מכניס ארחים ומבין ללמד ולא אהב יין ולא־בעל אגרף (ולא בצע בצע רע)׃
\par 3 כי אם־דן לכף־זכות ולא איש מדינים ולא אהב כסף׃
\par 4 ויהי מנהיג את־ביתו בטוב ומדריך את־בניו למשמעתו בכל־הישר׃
\par 5 כי אם־לא ידע איש להנהיג את־ביתו איככה יוכל להשגיח על־עדת אלהים׃
\par 6 ואל־יהי תלמיד חדש פן־ירהב לבו ויפל בדין המשטין׃
\par 7 והוא גם־צריך היות לו שם טוב בפי אתם שבחוץ פן־יפל בחרפה ובמוקש המשטין׃
\par 8 וכן גם־השמשים יהיו ישרים ולא מחליקי לשון ולא אהבים סבא־יין ולא נטים אחרי בצע־רע׃
\par 9 כי אם־ישמרו את־סוד האמונה ברוח טהורה׃
\par 10 וגם־הם יבחנו בראשנה ואחר כן ישמשו אם־אין בהם דפי׃
\par 11 וכן הנשים תהיינה ישרות ולא מלשינות משלות ברוחן ונאמנות בכל׃
\par 12 השמשים יהיו כל־אחד בעל־אשה אחת ומנהלים בטוב את־בניהם ואת־בתיהם׃
\par 13 כי המשמשים כהגן יקנו לנפשם מעלה טובה ובטחון רב באמונת המשיח ישוע׃
\par 14 זאת אני כתב לך ואקוה לבא אליך במהרה׃
\par 15 ואם־אתמהמה הנה תדע איך להתנהג בבית האלהים אשר היא עדת אלהים חיים עמוד האמת ומכונה׃
\par 16 ובודי גדול סוד החסידות אשר נגלה בבשר נצדק ברוח נראה למלאכים הגד בגוים נתקבל באמונה בעולם נעלה בכבוד׃

\chapter{4}

\par 1 והרוח מגיד בפרוש כי באחרית הימים יסורו מן־האמונה לפנות אל־הרוחות המתעות ואל־תורת השדים׃
\par 2 דברי שקר בחנפה ונכוים במדעם׃
\par 3 אסרים לקחת אשה ומנעים ממיני מאכל אשר בראם האלהים שיאכלום בתודה המאמינים וידעי האמת׃
\par 4 כי כל־ברית אלהים טובה ואין דבר משקץ ובלבד שיאכל בברכה׃
\par 5 כי יקדש בדבר אלהים ובתפילה׃
\par 6 אם־תשים כזאת לפני אחיך משרת טוב תהיה לישוע המשיח מגדל בדברי האמונה ובלקח הטוב אשר דבקת אחריו׃
\par 7 אך התרחק מהגדות פסולות ובלות והרגל נפשך בחסידות׃
\par 8 כי תרגול הגוף יועיל מעט אבל החסידות תועיל לכל־דבר ולה הבטחת חיי העולם הזה והעולם הבא׃
\par 9 אמת הדבר הזה וראוי לכל להתקבל׃
\par 10 כי לזאת אנחנו יגעים ונעלבים על־אשר הוחלנו לאלהים חיים המושיע לכל־האדם ועל־כלם למאמינים׃
\par 11 זאת תצוה ותלמד׃
\par 12 אל־יבוז איש את־בחורותיך רק היה מופת למאמינים בדבור במעשה באהבה (ברוח) באמונה ובטהרה׃
\par 13 והיה שקוד לקרוא ולהוכיח ולהורת עד־באי׃
\par 14 ואל־תקל בעיניך מתנת החסד אשר בך הנתונה לך בדבר נבואה ובסמיכת ידי הזקנים׃
\par 15 לאלה תשית לבך ובהם היה למען תראה הצלחתך לכל׃
\par 16 שית לבך לנפשך ולהוראה והחזק באלה כי־בעשותך כן גם את־נפשך תושיע וגם את־נפש השמעים אליך׃

\chapter{5}

\par 1 אל־תגער בזקן כי אם־תזהירנו כאב־לך ואת־הצעירים כאחים׃
\par 2 את־הזקנות כאמות ואת־הצעירות כאחיות בכל־טהרה׃
\par 3 כבד את־האלמנות אשר באמת אלמנות הנה׃
\par 4 וכי־יהיו לאלמנה בנים או־בני בנים הם ילמדו לראשונה לעשות חסד עם־ביתם ולשלם גמול לאבותם כי טוב הוא ורצוי לפני האלהים׃
\par 5 והאלמנה באמת אשר נשארה יחידה תשים באלהים מבטחה והיא מתמדת בתפלות ובתחנות לילה ויומם׃
\par 6 אך המענגה מתה היא בחייה׃
\par 7 וזאת תצוה למען תהיינה בלא־דפי׃
\par 8 ואשר לא יכלכל את־קרוביו ועל־כלם את־בני ביתו כפר באמונה ורע הוא מאשר איננו מאמין׃
\par 9 אלמנה אל־תבחר זולתי בת־ששים שנה ואשר היתה אשת איש אחד׃
\par 10 ויש־לה עדות על־מעשיה הטובים כי גדלה בנים והכניסה ארחים ורחצה את־רגלי הקדשים ותמכה את־העשוקים ורדפה כל־מעשה טוב׃
\par 11 אבל האלמנות הצעירות אל־תקבל כי בהטות יצרן את־לבן מאחרי־המשיח חשקות הן להיות לאיש׃
\par 12 ודינן עליהן שבגדו באמונתן הראשונה׃
\par 13 ועוד בהיותן עצלות למדו לשוטט מבית לבית ולא עצלות בלבד אלא אפלו בוטת ורדפות אחר ההבל מדברות את־אשר לא יתכן׃
\par 14 על־כן רצוני שהצעירות תהיינה לאיש ללדת בנים ולהנהיג את־בתיהן ולא לתת לאיב מקום לחרף׃
\par 15 כי־יש מהן שכבר סרו אחרי השטן׃
\par 16 וכי תהיינה אלמנות בבית (מאמין או) מאמינה תעשה להן פרנסה ולא תהיינה למשא על־הקהל למען יוכל להספיק לאתן שהן אלמנות באמת׃
\par 17 הזקנים המיטיבים לנהל ראוים הם למשנה כבוד ועל־כלם העמלים בדבר ובהוראה׃
\par 18 כי־הכתוב אמר לא־תחסם שור בדישו ונאמר ראוי הפעל לשכרו׃
\par 19 אל־תקבל עדות בזקן בלתי אם־על־פי שנים או־שלשה עדים׃
\par 20 את־החטאים תוכיח בפני כל למען ייראו גם־האחרים׃
\par 21 הנני מעיד בך נגד האלהים ואדנינו ישוע המשיח ונגד המלאכים בחירי־יה אשר־תשמר את־הדברים האלה ולא תשפט באין חקירה ולא־תעשה דבר במשא פנים׃
\par 22 אל־תהי נבהל לסמוך ידיך על־אדם ולא תשתתף בחטאת אחרים שמר את־נפשך בטהרה׃
\par 23 אל־תשתה עוד מים הרבה אלא מעט־יין מפני מעיך ומפני שפעמים הרבה חלה אתה׃
\par 24 יש בני־אדם אשר־חטאתיהם גלויות ומקדימות למשפט ויש מהם אשר הנה באות אחריהם׃
\par 25 וככה גם־המעשים הטובים גלוים המה ואשר לא־כן לא יוכלו להסתר׃

\chapter{6}

\par 1 כל אשר־על העבדות עליהם יהיו אדניהם בעיניהם ראוים לכל־כבוד למען אשר לא־יחלל שם האלהים והלקח׃
\par 2 ואתם שאדניהם מאמינים אל־יקלו בעיניהם מפני שהם אחים כי אם־יעבדו אתם יותר מפני שמאמינים ואהובים הם המקבלים את־הטובה את־זאת תלמד ותצוה׃
\par 3 האיש אשר יורה תורה אחרת ולא יעמד בדברי אדנינו ישוע המשיח הבריאים ובלקח החסידות׃
\par 4 נפשו עפלה ולא ידע מאומה כי אם־חלה הוא בשאלות ותוכחות מלים המולידות קנאה ומריבה וגדופים וחשד רע׃
\par 5 וכוחי הבל מאנשים נשחתי דעת ומחסרי אמת השמים את־החסידות לדבר בצע (סור מאנשים כאלה)׃
\par 6 ואמנם בצע גדול היא החסידות עם־לב שמח בחלקו׃
\par 7 כי באנו לעולם ואין בידינו מאומה וידוע שאף נצא ממנו ואין בידינו מאומה׃
\par 8 ועל־כן אם מזון וכסות לנו נסתפקה בהם׃
\par 9 אבל המבקשים להעשיר יבאו לידי נסיון ויפלו במוקשים וברב תאות סכלות ומשחיתות המשקיעות את־האדם בשחת ובאבדון׃
\par 10 כי שרש כל־הרעות אהבת הכסף ויש להוטים אחריו אשר סרו מן־האמונה ויעציבו את־נפשם במכאבים רבים׃
\par 11 ואתה איש האלהים ברח־לך מאלה ורדף צדקה וחסידות ואמונה ואהבה וסבלנות וענוה׃
\par 12 הלחם המלחמה הטובה מלחמת האמונה ואחז את־חיי העולמים אשר נקראת להם והודית הודאה יפה בפני עדים רבים׃
\par 13 הנני מצוך נגד האלהים המחיה את־כל ונגד המשיח ישוע אשר העיד ההודאה היפה לפני פנטיוס פילטוס׃
\par 14 אשר תשמר את־המצוה באין־שמץ ודפי עד־הופעת המשיח ישוע אדנינו׃
\par 15 אשר יראנה בעתה המברך והשליט לבדו מלך המלכים ואדני האדנים׃
\par 16 אשר הוא לבדו חי וקים והוא שכן אור נשגב ואיש לא ראהו ולא יוכל לראותו ולו הכבוד וגבורת עולמים אמן׃
\par 17 את־עשירי העולם הזה תצוה שלא ירום לבבם ולא־יבטחו בעשר הבוגד כי אם־באלהים חיים המספיק לנו די והותר לשבע׃
\par 18 ויגמלו טוב ויעשירו במעשים טובים לתת מהונם ולעזר לזולתם׃
\par 19 ויאצרו להם אוצר ליסוד טוב לעתיד לבא למען ישיגו את־חיי האמת׃
\par 20 אתה טימותיוס שמר את־הפקדון והתרחק מדברי הבל הפסולים ומן־וכוחי המדע הנקרא כן בטעות׃
\par 21 אשר יש מתפארים בו ויתעו מן־האמונה החסד עמך אמן׃


\end{document}