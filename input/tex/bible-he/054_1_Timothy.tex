\begin{document}

\title{1 Timothy}

1Ti 1:1  פולוס שליח ישוע המשיח על־פי מצות האלהים מושיענו והאדון ישוע המשיח תקותנו׃
1Ti 1:2  אל־טימותיוס בנו האמתי באמונה חסד ורחמים ושלום מאת אלהים אבינו והמשיח ישוע אדנינו׃
1Ti 1:3  הנה בלכתי למקדוניא בקשתי ממך לשבת באפסוס למען תצוה מקצת אנשים לבלתי הורת תורה זרה׃
1Ti 1:4  ולא ישימו לבם להגדות וללמודי תולדות שאין־להם סוף המביאים לשאלות ולא לבנות בית־אלהים באמונה׃
1Ti 1:5  כי־תכלית המצוה היא האהבה בלב טהור ובדעת נקיה ובאמונה לא־צבועה׃
1Ti 1:6  יש אשר תעו מדרכה ויפנו אחרי למודי הבל׃
1Ti 1:7  חפצים להיות מורי תורה ואינם ידעים מה הם אמרים ומה הם דנים עליו׃
1Ti 1:8  אבל ידענו כי התורה טובה אם־ישתמש בה האדם כתורה׃
1Ti 1:9  בדעתו זאת שהחק לא הושם לצדיק כי אם בעבור הפשעים והמרדים הרשעים והחטאים טמאים ונבלים מכי־אב ומכי־אם ומרצחים׃
1Ti 1:10  וזנים ושכבים את־זכר וגנבי נפש ושקרנים ונשבעים לשקר וכל־מעשה הפך מן־הלקח הבריא׃
1Ti 1:11  כפי בשורת כבוד האל המברך אשר הפקיד בידי׃
1Ti 1:12  והנני מודה לישוע המשיח אדנינו המאזרני חיל אשר ראני נאמן וישימני למשרת לו׃
1Ti 1:13  אשר מלפנים הייתי מגדף ומרדף ומחרף אבל רחמתי כי עשיתי מבלי־דעת באין אמונה׃
1Ti 1:14  ויגדל עלי במאד מאד חסד אדנינו עם־האמונה והאהבה במשיח ישוע׃
1Ti 1:15  נאמן הדבר וראוי לכל להתקבל שהמשיח ישוע בא לעולם להושיע את־החטאים אשר אנכי הגדול בהם׃
1Ti 1:16  ובעבור זאת רחמתי למען אשר יראה ישוע המשיח בי בראשונה את־כל־ארך רוחו להיותי לאות לכל אשר־יבאו להאמין בו להיות להם חיי עולם׃
1Ti 1:17  ומלך עולמים האלהים הקים לעד והנעלם מעין והחכם לבדו לו הכבוד וההדר לעולמי עולמים אמן׃
1Ti 1:18  את־המצוה הזאת אני מצוך בני טימותיוס כפי הנבואות הקדמות עליך אשר תלחם על־ידן המלחמה הטובה׃
1Ti 1:19  לאחז באמונה ובדעת נקיה אשר־יש מאסים בה ותשבר אנית אמונתם׃
1Ti 1:20  ומהם הומניוס ואלכסנדרוס אשר מסרתים לשטן למען יוסרו לבלתי גדף עוד׃
1Ti 2:1  ועתה קדם כל־דבר אבקשה מכם לשאת תפלות ותחנונים ובקשות ותודות בעד כל־בני אדם׃
1Ti 2:2  בעד המלכים וכל־השליטים למען נחיה חיי השקט ובטח בכל־חסידות וישר׃
1Ti 2:3  כי־כן טוב ורצוי בעיני אלהים מושיענו׃
1Ti 2:4  אשר חפצו כי יושעו כל־בני האדם ויקבלו דעת האמת׃
1Ti 2:5  כי אחד האלהים ואחד הסרסור בין אלהים ובין בני אדם הוא בן־אדם המשיח ישוע׃
1Ti 2:6  אשר נתן את־נפשו כפר בעד הכל וזאת העדות הבאה בעתה׃
1Ti 2:7  אשר אני הפקדתי לה לכרוז ולשליח אמת אני מגיד במשיח ולא אשקר מורה הגוים באמונה ובאמת׃
1Ti 2:8  לכן רצוני שיתפללו האנשים בכל־מקום וישאו ידיהם קדש בלי־רגז ומזמות׃
1Ti 2:9  וכן גם־הנשים תתיפינה בתלבשת נאה בבשת פנים וצניעות לא במחלפות הראש לא בזהב לא בפנינים ולא במלבושים יקרים׃
1Ti 2:10  אלא במעשים טובים כראוי לנשים אשר בחרו להן יראת אלהים׃
1Ti 2:11  האשה תלמד דומם בכל־הכנעה׃
1Ti 2:12  ואינני נתן רשות לאשה ללמד אף לא להתנשא על־האיש אך תדום׃
1Ti 2:13  כי אדם נוצר בראשונה ואחריו חוה׃
1Ti 2:14  ואדם לא נפתה כי אם־האשה שמעה לקול המסית ותבא לידי עברה׃
1Ti 2:15  אבל תושע בלדתה בנים אם תעמדנה באמונה ובאהבה ובקדשה עם־הצניעות׃
1Ti 3:1  אמת הדבר איש כי־יבקש להיות הגמון למעשה טוב מתאוה׃
1Ti 3:2  והגמון העדה צריך להיות באין דפי בעל־אשה אחת משל ברוחו צנוע ונחמד לבריות מכניס ארחים ומבין ללמד ולא אהב יין ולא־בעל אגרף (ולא בצע בצע רע)׃
1Ti 3:3  כי אם־דן לכף־זכות ולא איש מדינים ולא אהב כסף׃
1Ti 3:4  ויהי מנהיג את־ביתו בטוב ומדריך את־בניו למשמעתו בכל־הישר׃
1Ti 3:5  כי אם־לא ידע איש להנהיג את־ביתו איככה יוכל להשגיח על־עדת אלהים׃
1Ti 3:6  ואל־יהי תלמיד חדש פן־ירהב לבו ויפל בדין המשטין׃
1Ti 3:7  והוא גם־צריך היות לו שם טוב בפי אתם שבחוץ פן־יפל בחרפה ובמוקש המשטין׃
1Ti 3:8  וכן גם־השמשים יהיו ישרים ולא מחליקי לשון ולא אהבים סבא־יין ולא נטים אחרי בצע־רע׃
1Ti 3:9  כי אם־ישמרו את־סוד האמונה ברוח טהורה׃
1Ti 3:10  וגם־הם יבחנו בראשנה ואחר כן ישמשו אם־אין בהם דפי׃
1Ti 3:11  וכן הנשים תהיינה ישרות ולא מלשינות משלות ברוחן ונאמנות בכל׃
1Ti 3:12  השמשים יהיו כל־אחד בעל־אשה אחת ומנהלים בטוב את־בניהם ואת־בתיהם׃
1Ti 3:13  כי המשמשים כהגן יקנו לנפשם מעלה טובה ובטחון רב באמונת המשיח ישוע׃
1Ti 3:14  זאת אני כתב לך ואקוה לבא אליך במהרה׃
1Ti 3:15  ואם־אתמהמה הנה תדע איך להתנהג בבית האלהים אשר היא עדת אלהים חיים עמוד האמת ומכונה׃
1Ti 3:16  ובודי גדול סוד החסידות אשר נגלה בבשר נצדק ברוח נראה למלאכים הגד בגוים נתקבל באמונה בעולם נעלה בכבוד׃
1Ti 4:1  והרוח מגיד בפרוש כי באחרית הימים יסורו מן־האמונה לפנות אל־הרוחות המתעות ואל־תורת השדים׃
1Ti 4:2  דברי שקר בחנפה ונכוים במדעם׃
1Ti 4:3  אסרים לקחת אשה ומנעים ממיני מאכל אשר בראם האלהים שיאכלום בתודה המאמינים וידעי האמת׃
1Ti 4:4  כי כל־ברית אלהים טובה ואין דבר משקץ ובלבד שיאכל בברכה׃
1Ti 4:5  כי יקדש בדבר אלהים ובתפילה׃
1Ti 4:6  אם־תשים כזאת לפני אחיך משרת טוב תהיה לישוע המשיח מגדל בדברי האמונה ובלקח הטוב אשר דבקת אחריו׃
1Ti 4:7  אך התרחק מהגדות פסולות ובלות והרגל נפשך בחסידות׃
1Ti 4:8  כי תרגול הגוף יועיל מעט אבל החסידות תועיל לכל־דבר ולה הבטחת חיי העולם הזה והעולם הבא׃
1Ti 4:9  אמת הדבר הזה וראוי לכל להתקבל׃
1Ti 4:10  כי לזאת אנחנו יגעים ונעלבים על־אשר הוחלנו לאלהים חיים המושיע לכל־האדם ועל־כלם למאמינים׃
1Ti 4:11  זאת תצוה ותלמד׃
1Ti 4:12  אל־יבוז איש את־בחורותיך רק היה מופת למאמינים בדבור במעשה באהבה (ברוח) באמונה ובטהרה׃
1Ti 4:13  והיה שקוד לקרוא ולהוכיח ולהורת עד־באי׃
1Ti 4:14  ואל־תקל בעיניך מתנת החסד אשר בך הנתונה לך בדבר נבואה ובסמיכת ידי הזקנים׃
1Ti 4:15  לאלה תשית לבך ובהם היה למען תראה הצלחתך לכל׃
1Ti 4:16  שית לבך לנפשך ולהוראה והחזק באלה כי־בעשותך כן גם את־נפשך תושיע וגם את־נפש השמעים אליך׃
1Ti 5:1  אל־תגער בזקן כי אם־תזהירנו כאב־לך ואת־הצעירים כאחים׃
1Ti 5:2  את־הזקנות כאמות ואת־הצעירות כאחיות בכל־טהרה׃
1Ti 5:3  כבד את־האלמנות אשר באמת אלמנות הנה׃
1Ti 5:4  וכי־יהיו לאלמנה בנים או־בני בנים הם ילמדו לראשונה לעשות חסד עם־ביתם ולשלם גמול לאבותם כי טוב הוא ורצוי לפני האלהים׃
1Ti 5:5  והאלמנה באמת אשר נשארה יחידה תשים באלהים מבטחה והיא מתמדת בתפלות ובתחנות לילה ויומם׃
1Ti 5:6  אך המענגה מתה היא בחייה׃
1Ti 5:7  וזאת תצוה למען תהיינה בלא־דפי׃
1Ti 5:8  ואשר לא יכלכל את־קרוביו ועל־כלם את־בני ביתו כפר באמונה ורע הוא מאשר איננו מאמין׃
1Ti 5:9  אלמנה אל־תבחר זולתי בת־ששים שנה ואשר היתה אשת איש אחד׃
1Ti 5:10  ויש־לה עדות על־מעשיה הטובים כי גדלה בנים והכניסה ארחים ורחצה את־רגלי הקדשים ותמכה את־העשוקים ורדפה כל־מעשה טוב׃
1Ti 5:11  אבל האלמנות הצעירות אל־תקבל כי בהטות יצרן את־לבן מאחרי־המשיח חשקות הן להיות לאיש׃
1Ti 5:12  ודינן עליהן שבגדו באמונתן הראשונה׃
1Ti 5:13  ועוד בהיותן עצלות למדו לשוטט מבית לבית ולא עצלות בלבד אלא אפלו בוטת ורדפות אחר ההבל מדברות את־אשר לא יתכן׃
1Ti 5:14  על־כן רצוני שהצעירות תהיינה לאיש ללדת בנים ולהנהיג את־בתיהן ולא לתת לאיב מקום לחרף׃
1Ti 5:15  כי־יש מהן שכבר סרו אחרי השטן׃
1Ti 5:16  וכי תהיינה אלמנות בבית (מאמין או) מאמינה תעשה להן פרנסה ולא תהיינה למשא על־הקהל למען יוכל להספיק לאתן שהן אלמנות באמת׃
1Ti 5:17  הזקנים המיטיבים לנהל ראוים הם למשנה כבוד ועל־כלם העמלים בדבר ובהוראה׃
1Ti 5:18  כי־הכתוב אמר לא־תחסם שור בדישו ונאמר ראוי הפעל לשכרו׃
1Ti 5:19  אל־תקבל עדות בזקן בלתי אם־על־פי שנים או־שלשה עדים׃
1Ti 5:20  את־החטאים תוכיח בפני כל למען ייראו גם־האחרים׃
1Ti 5:21  הנני מעיד בך נגד האלהים ואדנינו ישוע המשיח ונגד המלאכים בחירי־יה אשר־תשמר את־הדברים האלה ולא תשפט באין חקירה ולא־תעשה דבר במשא פנים׃
1Ti 5:22  אל־תהי נבהל לסמוך ידיך על־אדם ולא תשתתף בחטאת אחרים שמר את־נפשך בטהרה׃
1Ti 5:23  אל־תשתה עוד מים הרבה אלא מעט־יין מפני מעיך ומפני שפעמים הרבה חלה אתה׃
1Ti 5:24  יש בני־אדם אשר־חטאתיהם גלויות ומקדימות למשפט ויש מהם אשר הנה באות אחריהם׃
1Ti 5:25  וככה גם־המעשים הטובים גלוים המה ואשר לא־כן לא יוכלו להסתר׃
1Ti 6:1  כל אשר־על העבדות עליהם יהיו אדניהם בעיניהם ראוים לכל־כבוד למען אשר לא־יחלל שם האלהים והלקח׃
1Ti 6:2  ואתם שאדניהם מאמינים אל־יקלו בעיניהם מפני שהם אחים כי אם־יעבדו אתם יותר מפני שמאמינים ואהובים הם המקבלים את־הטובה את־זאת תלמד ותצוה׃
1Ti 6:3  האיש אשר יורה תורה אחרת ולא יעמד בדברי אדנינו ישוע המשיח הבריאים ובלקח החסידות׃
1Ti 6:4  נפשו עפלה ולא ידע מאומה כי אם־חלה הוא בשאלות ותוכחות מלים המולידות קנאה ומריבה וגדופים וחשד רע׃
1Ti 6:5  וכוחי הבל מאנשים נשחתי דעת ומחסרי אמת השמים את־החסידות לדבר בצע (סור מאנשים כאלה)׃
1Ti 6:6  ואמנם בצע גדול היא החסידות עם־לב שמח בחלקו׃
1Ti 6:7  כי באנו לעולם ואין בידינו מאומה וידוע שאף נצא ממנו ואין בידינו מאומה׃
1Ti 6:8  ועל־כן אם מזון וכסות לנו נסתפקה בהם׃
1Ti 6:9  אבל המבקשים להעשיר יבאו לידי נסיון ויפלו במוקשים וברב תאות סכלות ומשחיתות המשקיעות את־האדם בשחת ובאבדון׃
1Ti 6:10  כי שרש כל־הרעות אהבת הכסף ויש להוטים אחריו אשר סרו מן־האמונה ויעציבו את־נפשם במכאבים רבים׃
1Ti 6:11  ואתה איש האלהים ברח־לך מאלה ורדף צדקה וחסידות ואמונה ואהבה וסבלנות וענוה׃
1Ti 6:12  הלחם המלחמה הטובה מלחמת האמונה ואחז את־חיי העולמים אשר נקראת להם והודית הודאה יפה בפני עדים רבים׃
1Ti 6:13  הנני מצוך נגד האלהים המחיה את־כל ונגד המשיח ישוע אשר העיד ההודאה היפה לפני פנטיוס פילטוס׃
1Ti 6:14  אשר תשמר את־המצוה באין־שמץ ודפי עד־הופעת המשיח ישוע אדנינו׃
1Ti 6:15  אשר יראנה בעתה המברך והשליט לבדו מלך המלכים ואדני האדנים׃
1Ti 6:16  אשר הוא לבדו חי וקים והוא שכן אור נשגב ואיש לא ראהו ולא יוכל לראותו ולו הכבוד וגבורת עולמים אמן׃
1Ti 6:17  את־עשירי העולם הזה תצוה שלא ירום לבבם ולא־יבטחו בעשר הבוגד כי אם־באלהים חיים המספיק לנו די והותר לשבע׃
1Ti 6:18  ויגמלו טוב ויעשירו במעשים טובים לתת מהונם ולעזר לזולתם׃
1Ti 6:19  ויאצרו להם אוצר ליסוד טוב לעתיד לבא למען ישיגו את־חיי האמת׃
1Ti 6:20  אתה טימותיוס שמר את־הפקדון והתרחק מדברי הבל הפסולים ומן־וכוחי המדע הנקרא כן בטעות׃
1Ti 6:21  אשר יש מתפארים בו ויתעו מן־האמונה החסד עמך אמן׃


\end{document}