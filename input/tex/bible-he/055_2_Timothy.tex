\begin{document}

\title{האיגרת השנייה אל טימותיוס}


\chapter{1}

\par 1 פולוס שליח ישוע המשיח ברצון האלהים לפי הבטחת החיים אשר בישוע המשיח׃
\par 2 אל־טימותיוס בני החביב חסד ורחמים ושלום מאת אלהים אבינו ומאת המשיח ישוע אדנינו׃
\par 3 מודה אני לאלהים אשר אנכי עבד אותו מימי אבותי ברוח טהורה כי־תמיד אזכרך בתפלותי לילה ויומם׃
\par 4 ונכספתי לראותך בזכרי את־דמעותיך למען אמלא שמחה׃
\par 5 כי־שמתי על לבי זכרון אמונתך בלתי־צבועה שכבר היתה בלואיס זקנתך ובאבניקי אמך ומבטח אני שהיא גם־בך׃
\par 6 ובעבור זאת אזכירך כי תעורר את־מתנת האלהים אשר בך בסמיכת ידי׃
\par 7 כי האלהים לא־נתן לנו רוח אימה כי אם־רוח גבורה ואהבה ומוסר׃
\par 8 לכן אל־תבוש לא מעדות אדנינו ולא ממני אסירו כי אם־תקבל כמוני הרעות על־הבשורה בגבורת אלהים׃
\par 9 אשר־הושיענו וקראנו קריאה קדושה לא כמעשינו כי אם־כעצתו וחסדו הנתן לנו במשיח ישוע לפני ימות עולם׃
\par 10 ועתה נגלה בהראות מושיענו ישוע המשיח אשר בלע המות ויוצא לאור את־החיים ואת אשר־איננו עובר על־ידי הבשורה׃
\par 11 אשר הפקדתי להיות לה לכרוז ושליח ומורה הגוים׃
\par 12 ובעבור זאת אסבל כאלה ולא אבוש כי־ידעתי במי האמנתי ואני מבטח שבידו לשמר את־פקדוני ליום ההוא׃
\par 13 החזק בתבנית הדברים הבריאים אשר שמעת ממני באמונה ובאהבה אשר במשיח ישוע׃
\par 14 שמר את־הפקדון הטוב על־ידי רוח הקדש השכן בנו׃
\par 15 זאת אתה יודע כי־פנו ממני כל אשר באסיא ובתוכם פוגלוס והרמוגניס׃
\par 16 יתן האדון רחמים לבית אניסיפורוס כי־פעמים רבות השיב את־נפשי ולא־בוש ממוסרי׃
\par 17 כי אם־בהיותו ברומי יגע לבקשני עד כי־מצאני׃
\par 18 יתננו האדון לרחמים לפני יהוה ביום ההוא ורב שרותו אשר שרת באפסוס אתה ידעת היטב׃

\chapter{2}

\par 1 ועתה בני התחזק בחסד אשר במשיח ישוע׃
\par 2 ואת־אשר שמעת ממני בפני עדים רבים תפקידנו בידי אנשים נאמנים אשר־הם כשרים ללמד גם את־האחרים׃
\par 3 וקבל הרעות כגבור חיל במלחמת ישוע המשיח׃
\par 4 איש יצא לצבא לא יתערב בעסקי החיים למען יהיה רצוי לשר הצבא׃
\par 5 וגם אם־נאבק איש לא יכתר אם־לא יאבק כמשפט׃
\par 6 האכר העבד הוא יאכל ראשונה מפרי האדמה׃
\par 7 בין באשר־אני אמר כי האדון יתן־לך חכמה בכל־דבר׃
\par 8 זכור תזכר את ישוע המשיח הנעור מן־המתים אשר הוא מזרע דוד כבשורתי׃
\par 9 אשר בעבורה אני נשא רעות עד למוסרות כעשה עול אבל דבר האלהים איננו חבוש׃
\par 10 ועל־כן אסבל את־כל למען הבחירים למען ישיגו גם־המה את־התשועה במשיח ישוע עם־כבוד עולמים׃
\par 11 אמת הדבר הזה כי אם־מתנו אתו גם־אתו נחיה׃
\par 12 אם־נסבל גם־נמלך אתו ואם־נכחש־בו גם־הוא יכחש־בנו׃
\par 13 אם־לא נאמין הנה הוא קים באמונתו כי לא יוכל לכחש בעצמו׃
\par 14 זאת הזכר להם והעד לפני האדון שלא לעסק בתוכחת מלים לא להועיל רק לעות דעת השמעים׃
\par 15 היה שקוד להתיצב נאמן לפני אלהים וכפעל אשר לא־יבוש המחלק על־נכון דבר האמת׃
\par 16 אבל תרחק מדברי הבל הפסולים כי יוסיפו הרבות רשע׃
\par 17 ושיחתם כרקב תאכל סביב ומהם הומניוס ופיליטוס׃
\par 18 אשר תעו מן־האמת באמרם כבר היתה תחית המתים ויבלבלו אמונת אחדים׃
\par 19 ויסוד האלהים איתן לא ימוט וזה חותמו ידע יהוה את אשר־לו וכל־הקורא בשם יהוה יסור מעול׃
\par 20 ובבית גדול לא־כלי כסף וזהב בלבד אלא גם־של־עץ ושל־חרש ומהם לכבוד ומהם לבזיון׃
\par 21 והנה אם־טהר איש את־נפשו מאלה יהיה כלי לכבוד מקדש ומועיל לאדון מוכן לכל־מעשה טוב׃
\par 22 ברח־לך מתאות הנעורים ורדף צדק ואמונה ואהבה ושלום עם־כל הקראים אל־אדני בלב טהור׃
\par 23 והרחק מן־השאלות התפלות באין מוסר מדעתך כי־אך מריבות מולידות הנה׃
\par 24 ועבד האדון לא יריב אך יהי־נוח לכל ומבין ללמד וסבלן׃
\par 25 ומיסר בענוה את־המכחישים אולי יתן האלהים בלבבם לשוב ולדעת האמת׃
\par 26 ויעירו מרשת השטן אשר צדם בה לרצונו׃

\chapter{3}

\par 1 וזאת תדע כי באחרית הימים יבאו עתים קשות׃
\par 2 כי־יהיו האנשים אהבי עצמם ואהבי בצע ומתהללים וגאים ומגדפים וממרים באבותם וכפויי טובה ולא חסידים׃
\par 3 חסרי אהבה ובוגדים ומלשינים וזוללים ואכזרים ושנאי טוב׃
\par 4 ומסרים ופחזים וגבהי רוח ואהבי עדנים ולא אלהים׃
\par 5 ואשר דמות חסידות להם ומכחשים בכחה ואתה סור מאלה׃
\par 6 כי־מהם המתגנבים אל־הבתים ושבים נערות טעונות חטאים ונתעות בתאות שנות׃
\par 7 הלמדות תמיד ולעולם אינן יכלות לבוא לידיעת האמת׃
\par 8 וכמו יניס וימבריס אשר־קמו על־משה כן גם־אלה מתקוממים אל־האמת אנשים אשר נשחתה דעתם ונלוזים באמונה׃
\par 9 אבל לא־יוסיפו להצליח כי שגעונם יגלה לכל כאשר קרה גם־את־האנשים ההם׃
\par 10 ואתה הלכת אחרי בהוראה ובהנהגה וברצון ובאמונה ובארך הרוח ובאהבה ובסבלנות׃
\par 11 וברדיפות ובענוים אשר מצאוני באנטיוכיא ובאיקניון ובלוסטרא כמה רדיפות סבלתי ומכלן הצילני האדון׃
\par 12 וכל־החפצים בחסידות ולחיות במשיח ישוע המה ירדפו׃
\par 13 ואנשים רעים וקסמים יוסיפו סרה להיות מתעים ונתעים׃
\par 14 אבל אתה עמד באשר למדת ובאשר הפקד אתך כי יודע אתה מי־הוא אשר למדת ממנו׃
\par 15 ומנעוריך ידעת את־כתבי הקדש היכלים להחכימך לישועה על־ידי האמונה במשיח ישוע׃
\par 16 כי כל־הכתוב נכתב ברוח אלהים ומועיל להורת ולהוכיח ולישר ולהדריך במעגלי צדק׃
\par 17 למען אשר־יהיה איש האלהים תמים ומוכן לכל־מעשה טוב׃

\chapter{4}

\par 1 ועתה הנני מעיד בך נגד האלהים ונגד אדנינו ישוע המשיח הבא לשפט את־החיים ואת־המתים בהופעתו ובמלכותו׃
\par 2 הכרז את־הדבר והתמד בעתו ושלא בעתו הוכח וגער והזהר בכל־ארך־רוח והוראה׃
\par 3 כי־בוא תבא העת אשר לא־יכילו את־הלקח הבריא כי אם־כאות נפשם יאספו להם מורים לשעשעי אזנים׃
\par 4 ויטו אזניהם מן־האמת ויפנו אל־ההגדות׃
\par 5 אבל אתה היה ער בכל סבל הרעות ועשה מלאכת המבשר ומלא את־שרותך׃
\par 6 כי עתה זה אסך נסך ועת פטירתי הגיעה׃
\par 7 המלחמה הטובה נלחמתי את־המרוצה השלמתי את־האמונה נצרתי׃
\par 8 ומעתה שמור לי כתר הצדקה אשר ביום ההוא יתן לי האדון השפט הצדיק ולא־לי לבדי כי־לכל־אהבי הופעתו׃
\par 9 חושה לבוא אלי במהרה׃
\par 10 כי־דימס עזבני באהבתו את־העולם הזה וילך־לו לתסלוניקי וקריסקיס הלך לגלטיה וטיטוס לדלמטיה׃
\par 11 ולוקס הוא לבדו עמדי קח את־מרקוס והביאהו אתך כי יועיל־לי למאד לעבודה׃
\par 12 את־טוכיקוס שלחתי לאפסוס׃
\par 13 את־המטפחת שהנחתי בטרואס אצל קרפוס הביאהו אתך בבואך ואף את־הספרים ועל־כלם את־כתבי הקלף׃
\par 14 אלכסנדרוס חרש הנחשת עשה לי רעות רבות ישלם־לו יהוה כמעשיו׃
\par 15 וגם־אתה השמר־לך ממנו כי־מרה את־דברינו׃
\par 16 בהצטדקי בראשונה לא־היה איש לעזרני כי־כלם עזבוני אל־תחשב להם לעון׃
\par 17 ואדני הוא עזרני וחזקני למען תשלם על־ידי הבשורה וישמעוה כל־הגוים ואנצל מפי אריה׃
\par 18 ויצילני אדני מכל־מעשה רע ויושיעני למלכותו בשמים לו הכבוד לעולמי עולמים אמן׃
\par 19 שאל לשלום פריסקה ועקילס ובית אניסיפורוס׃
\par 20 ארסטוס נשאר בקורנתוס ואת־טרופימוס הנחתי במיליטוס כי חלה הוא׃
\par 21 חושה לבוא לפני הסתיו אובולוס ופודיס ולינוס וקלודיה והאחים כלם שאלים לשלומך׃
\par 22 אדנינו ישוע המשיח יהי עם־רוחך החסד עמכם אמן׃


\end{document}