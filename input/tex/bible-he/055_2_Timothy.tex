\begin{document}

\title{2 Timothy}

2Ti 1:1  פולוס שליח ישוע המשיח ברצון האלהים לפי הבטחת החיים אשר בישוע המשיח׃
2Ti 1:2  אל־טימותיוס בני החביב חסד ורחמים ושלום מאת אלהים אבינו ומאת המשיח ישוע אדנינו׃
2Ti 1:3  מודה אני לאלהים אשר אנכי עבד אותו מימי אבותי ברוח טהורה כי־תמיד אזכרך בתפלותי לילה ויומם׃
2Ti 1:4  ונכספתי לראותך בזכרי את־דמעותיך למען אמלא שמחה׃
2Ti 1:5  כי־שמתי על לבי זכרון אמונתך בלתי־צבועה שכבר היתה בלואיס זקנתך ובאבניקי אמך ומבטח אני שהיא גם־בך׃
2Ti 1:6  ובעבור זאת אזכירך כי תעורר את־מתנת האלהים אשר בך בסמיכת ידי׃
2Ti 1:7  כי האלהים לא־נתן לנו רוח אימה כי אם־רוח גבורה ואהבה ומוסר׃
2Ti 1:8  לכן אל־תבוש לא מעדות אדנינו ולא ממני אסירו כי אם־תקבל כמוני הרעות על־הבשורה בגבורת אלהים׃
2Ti 1:9  אשר־הושיענו וקראנו קריאה קדושה לא כמעשינו כי אם־כעצתו וחסדו הנתן לנו במשיח ישוע לפני ימות עולם׃
2Ti 1:10  ועתה נגלה בהראות מושיענו ישוע המשיח אשר בלע המות ויוצא לאור את־החיים ואת אשר־איננו עובר על־ידי הבשורה׃
2Ti 1:11  אשר הפקדתי להיות לה לכרוז ושליח ומורה הגוים׃
2Ti 1:12  ובעבור זאת אסבל כאלה ולא אבוש כי־ידעתי במי האמנתי ואני מבטח שבידו לשמר את־פקדוני ליום ההוא׃
2Ti 1:13  החזק בתבנית הדברים הבריאים אשר שמעת ממני באמונה ובאהבה אשר במשיח ישוע׃
2Ti 1:14  שמר את־הפקדון הטוב על־ידי רוח הקדש השכן בנו׃
2Ti 1:15  זאת אתה יודע כי־פנו ממני כל אשר באסיא ובתוכם פוגלוס והרמוגניס׃
2Ti 1:16  יתן האדון רחמים לבית אניסיפורוס כי־פעמים רבות השיב את־נפשי ולא־בוש ממוסרי׃
2Ti 1:17  כי אם־בהיותו ברומי יגע לבקשני עד כי־מצאני׃
2Ti 1:18  יתננו האדון לרחמים לפני יהוה ביום ההוא ורב שרותו אשר שרת באפסוס אתה ידעת היטב׃
2Ti 2:1  ועתה בני התחזק בחסד אשר במשיח ישוע׃
2Ti 2:2  ואת־אשר שמעת ממני בפני עדים רבים תפקידנו בידי אנשים נאמנים אשר־הם כשרים ללמד גם את־האחרים׃
2Ti 2:3  וקבל הרעות כגבור חיל במלחמת ישוע המשיח׃
2Ti 2:4  איש יצא לצבא לא יתערב בעסקי החיים למען יהיה רצוי לשר הצבא׃
2Ti 2:5  וגם אם־נאבק איש לא יכתר אם־לא יאבק כמשפט׃
2Ti 2:6  האכר העבד הוא יאכל ראשונה מפרי האדמה׃
2Ti 2:7  בין באשר־אני אמר כי האדון יתן־לך חכמה בכל־דבר׃
2Ti 2:8  זכור תזכר את ישוע המשיח הנעור מן־המתים אשר הוא מזרע דוד כבשורתי׃
2Ti 2:9  אשר בעבורה אני נשא רעות עד למוסרות כעשה עול אבל דבר האלהים איננו חבוש׃
2Ti 2:10  ועל־כן אסבל את־כל למען הבחירים למען ישיגו גם־המה את־התשועה במשיח ישוע עם־כבוד עולמים׃
2Ti 2:11  אמת הדבר הזה כי אם־מתנו אתו גם־אתו נחיה׃
2Ti 2:12  אם־נסבל גם־נמלך אתו ואם־נכחש־בו גם־הוא יכחש־בנו׃
2Ti 2:13  אם־לא נאמין הנה הוא קים באמונתו כי לא יוכל לכחש בעצמו׃
2Ti 2:14  זאת הזכר להם והעד לפני האדון שלא לעסק בתוכחת מלים לא להועיל רק לעות דעת השמעים׃
2Ti 2:15  היה שקוד להתיצב נאמן לפני אלהים וכפעל אשר לא־יבוש המחלק על־נכון דבר האמת׃
2Ti 2:16  אבל תרחק מדברי הבל הפסולים כי יוסיפו הרבות רשע׃
2Ti 2:17  ושיחתם כרקב תאכל סביב ומהם הומניוס ופיליטוס׃
2Ti 2:18  אשר תעו מן־האמת באמרם כבר היתה תחית המתים ויבלבלו אמונת אחדים׃
2Ti 2:19  ויסוד האלהים איתן לא ימוט וזה חותמו ידע יהוה את אשר־לו וכל־הקורא בשם יהוה יסור מעול׃
2Ti 2:20  ובבית גדול לא־כלי כסף וזהב בלבד אלא גם־של־עץ ושל־חרש ומהם לכבוד ומהם לבזיון׃
2Ti 2:21  והנה אם־טהר איש את־נפשו מאלה יהיה כלי לכבוד מקדש ומועיל לאדון מוכן לכל־מעשה טוב׃
2Ti 2:22  ברח־לך מתאות הנעורים ורדף צדק ואמונה ואהבה ושלום עם־כל הקראים אל־אדני בלב טהור׃
2Ti 2:23  והרחק מן־השאלות התפלות באין מוסר מדעתך כי־אך מריבות מולידות הנה׃
2Ti 2:24  ועבד האדון לא יריב אך יהי־נוח לכל ומבין ללמד וסבלן׃
2Ti 2:25  ומיסר בענוה את־המכחישים אולי יתן האלהים בלבבם לשוב ולדעת האמת׃
2Ti 2:26  ויעירו מרשת השטן אשר צדם בה לרצונו׃
2Ti 3:1  וזאת תדע כי באחרית הימים יבאו עתים קשות׃
2Ti 3:2  כי־יהיו האנשים אהבי עצמם ואהבי בצע ומתהללים וגאים ומגדפים וממרים באבותם וכפויי טובה ולא חסידים׃
2Ti 3:3  חסרי אהבה ובוגדים ומלשינים וזוללים ואכזרים ושנאי טוב׃
2Ti 3:4  ומסרים ופחזים וגבהי רוח ואהבי עדנים ולא אלהים׃
2Ti 3:5  ואשר דמות חסידות להם ומכחשים בכחה ואתה סור מאלה׃
2Ti 3:6  כי־מהם המתגנבים אל־הבתים ושבים נערות טעונות חטאים ונתעות בתאות שנות׃
2Ti 3:7  הלמדות תמיד ולעולם אינן יכלות לבוא לידיעת האמת׃
2Ti 3:8  וכמו יניס וימבריס אשר־קמו על־משה כן גם־אלה מתקוממים אל־האמת אנשים אשר נשחתה דעתם ונלוזים באמונה׃
2Ti 3:9  אבל לא־יוסיפו להצליח כי שגעונם יגלה לכל כאשר קרה גם־את־האנשים ההם׃
2Ti 3:10  ואתה הלכת אחרי בהוראה ובהנהגה וברצון ובאמונה ובארך הרוח ובאהבה ובסבלנות׃
2Ti 3:11  וברדיפות ובענוים אשר מצאוני באנטיוכיא ובאיקניון ובלוסטרא כמה רדיפות סבלתי ומכלן הצילני האדון׃
2Ti 3:12  וכל־החפצים בחסידות ולחיות במשיח ישוע המה ירדפו׃
2Ti 3:13  ואנשים רעים וקסמים יוסיפו סרה להיות מתעים ונתעים׃
2Ti 3:14  אבל אתה עמד באשר למדת ובאשר הפקד אתך כי יודע אתה מי־הוא אשר למדת ממנו׃
2Ti 3:15  ומנעוריך ידעת את־כתבי הקדש היכלים להחכימך לישועה על־ידי האמונה במשיח ישוע׃
2Ti 3:16  כי כל־הכתוב נכתב ברוח אלהים ומועיל להורת ולהוכיח ולישר ולהדריך במעגלי צדק׃
2Ti 3:17  למען אשר־יהיה איש האלהים תמים ומוכן לכל־מעשה טוב׃
2Ti 4:1  ועתה הנני מעיד בך נגד האלהים ונגד אדנינו ישוע המשיח הבא לשפט את־החיים ואת־המתים בהופעתו ובמלכותו׃
2Ti 4:2  הכרז את־הדבר והתמד בעתו ושלא בעתו הוכח וגער והזהר בכל־ארך־רוח והוראה׃
2Ti 4:3  כי־בוא תבא העת אשר לא־יכילו את־הלקח הבריא כי אם־כאות נפשם יאספו להם מורים לשעשעי אזנים׃
2Ti 4:4  ויטו אזניהם מן־האמת ויפנו אל־ההגדות׃
2Ti 4:5  אבל אתה היה ער בכל סבל הרעות ועשה מלאכת המבשר ומלא את־שרותך׃
2Ti 4:6  כי עתה זה אסך נסך ועת פטירתי הגיעה׃
2Ti 4:7  המלחמה הטובה נלחמתי את־המרוצה השלמתי את־האמונה נצרתי׃
2Ti 4:8  ומעתה שמור לי כתר הצדקה אשר ביום ההוא יתן לי האדון השפט הצדיק ולא־לי לבדי כי־לכל־אהבי הופעתו׃
2Ti 4:9  חושה לבוא אלי במהרה׃
2Ti 4:10  כי־דימס עזבני באהבתו את־העולם הזה וילך־לו לתסלוניקי וקריסקיס הלך לגלטיה וטיטוס לדלמטיה׃
2Ti 4:11  ולוקס הוא לבדו עמדי קח את־מרקוס והביאהו אתך כי יועיל־לי למאד לעבודה׃
2Ti 4:12  את־טוכיקוס שלחתי לאפסוס׃
2Ti 4:13  את־המטפחת שהנחתי בטרואס אצל קרפוס הביאהו אתך בבואך ואף את־הספרים ועל־כלם את־כתבי הקלף׃
2Ti 4:14  אלכסנדרוס חרש הנחשת עשה לי רעות רבות ישלם־לו יהוה כמעשיו׃
2Ti 4:15  וגם־אתה השמר־לך ממנו כי־מרה את־דברינו׃
2Ti 4:16  בהצטדקי בראשונה לא־היה איש לעזרני כי־כלם עזבוני אל־תחשב להם לעון׃
2Ti 4:17  ואדני הוא עזרני וחזקני למען תשלם על־ידי הבשורה וישמעוה כל־הגוים ואנצל מפי אריה׃
2Ti 4:18  ויצילני אדני מכל־מעשה רע ויושיעני למלכותו בשמים לו הכבוד לעולמי עולמים אמן׃
2Ti 4:19  שאל לשלום פריסקה ועקילס ובית אניסיפורוס׃
2Ti 4:20  ארסטוס נשאר בקורנתוס ואת־טרופימוס הנחתי במיליטוס כי חלה הוא׃
2Ti 4:21  חושה לבוא לפני הסתיו אובולוס ופודיס ולינוס וקלודיה והאחים כלם שאלים לשלומך׃
2Ti 4:22  אדנינו ישוע המשיח יהי עם־רוחך החסד עמכם אמן׃


\end{document}