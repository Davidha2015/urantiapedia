\begin{document}

\title{האיגרת אל טיטוס}


\chapter{1}

\par 1 פולוס עבד אלהים ושליח ישוע המשיח לפי אמונת בחירי אלהים ודעת האמת אשר לחסידות׃
\par 2 עלי־תקות חיי עולם אשר לפני ימות עולם הבטיח האל אשר לא יכזב׃
\par 3 וגלה את־דברו במועדו על־ידי הקריאה המפקדה בידי במצות האלהים מושיענו׃
\par 4 אל־טיטוס בני האמתי באמונה אחת חסד ורחמים ושלום מאת האלהים אבינו ואדנינו ישוע המשיח מושיענו׃
\par 5 בעבור זאת הנחתיך בקריטי בעבור אשר תשלים את־החסר ותמנה זקנים בכל־עיר ועיר כאשר צויתיך׃
\par 6 אם־ימצא איש תם ובעל־אשה אחת ויש־לו בנים מאמינים ואין עליהם טענת פריצות ואינם סוררים׃
\par 7 כי־הגמון העדה צריך להיות איש תם כסכן לאלהים לא עמד על־דעתו ולא רגזן ולא אהב יין ולא־בעל אגרף ולא בצע בצע רע׃
\par 8 כי אם־יהי מכניס ארחים ואהב טוב וצנוע וצדיק וקדוש וכבש את־יצרו׃
\par 9 ומחזיק בדבר הנאמן כפי ההוראה למען יהיה־בו כח להזהיר בלקח הבריא ולהוכיח את־המריבים׃
\par 10 כי־יש הרבה מרדים דברי הבל ומתעי נפש ורבם מן־הנמולים׃
\par 11 אשר סכור יסכר פיהם ההפכים בתים כלם בהורותם דברים אשר לא־כן עקב בצע׃
\par 12 וכבר אמר אחד מהם נביאם מקרבם בני קריטי משקרים מעולם וחיות רעות המה וגם כרשים עצלים׃
\par 13 והעדות הזאת אמת ובעבור־כן תוכיחם תוכחה קשה למען יהיו בריאים באמונה׃
\par 14 ולא ישימו לב אל־הגדות היהודים ואל־מצות האנשים הסרים מן־האמת׃
\par 15 הכל טהור לטהורים אבל לנטמאים ולחסרי אמונה אין־דבר טהור כי נטמאה דעתם ורוחם׃
\par 16 אמרים המה ידענו את־האלהים ובמעשיהם כופרים בו כי מתעבים וממרים הם ולא־יצלחו לכל־מעשה טוב׃

\chapter{2}

\par 1 ואתה דבר את־הנאה ללקח הבריא׃
\par 2 הזקנים יהיו משלים ברוחם ומכבדים וצנועים ובריאים באמונה ובאהבה ובסבלנות׃
\par 3 וכן הזקנות תהי דרכן כאשר נאוה לקדש לא תהיינה מוציאות דבה רעה ולא נתנות לסבוא־יין כי אם־מלמדות טוב׃
\par 4 ומישרות את־הצעירות לאהב את־בעליהן ולאהב את־בניהן׃
\par 5 ולהיות צנועות וטהרות צופיות הליכות ביתן וטבות ונכנעות לפני בעליהן למען אשר לא־יחלל דבר האלהים׃
\par 6 ככה תזהיר גם את־הבחורים שיהיו צנועים׃
\par 7 ובכל־דבר היה אתה למופת במעשים טובים בהוראה צרופה ונהדרה׃
\par 8 ובדבר בריא שאין־בו מום למען יבוש המתקומם ולא ימצא לדבר עליכם רע׃
\par 9 העבדים יכנעו לאדניהם ויתרצו להם לכל־דבר ולא ימרו את־דבריהם׃
\par 10 ולא־ימעלו מעל כי אם־יראו כל־אמונה טובה למען יפארו בכל את־לקח אלהים מושיענו׃
\par 11 כי הופיע חסד אלהים להושיע את־כל־בני האדם׃
\par 12 ולהדריך אתנו למען נתעב הרשע ותאות העולם ונתהלך בעולם הזה בצניעות ובצדק ובחסידות׃
\par 13 ונחכה לתקוה המאשרת ולהופעת כבוד אלהינו הגדול ומושיענו ישוע המשיח׃
\par 14 אשר־נתן את־נפשו בעדנו לפדות אתנו מכל־עול ולטהר לו עם סגלה הזריז במעשים טובים׃
\par 15 אלה תדבר ותזהיר ותוכיח בחזקה ואיש אל־יבוז לך׃

\chapter{3}

\par 1 הזכר אתם שיהיו נכנעים ושמעים לשרים ולשלטונים ונכונים לכל־מעשה טוב׃
\par 2 ולבלתי דבר רע על כל־אדם ולחדל מריב ולדין לכף זכות ולהתנהג בענוה לפני כל־אדם׃
\par 3 כי גם־אנחנו היינו מלפנים חסרי דעת וסוררים ותועים ועבדים לתאות ולתשוקות שנות ומתהלכים ברשעה וקנאה ושנואים ושנאים איש את־אחיו׃
\par 4 אמנם כאשר נגלה נעם אלהים מושיענו ואהבתו את־האדם׃
\par 5 לא בגלל מעשי הצדקה אשר עשינו הושיע אתנו כי אם־בחסדו על־ידי טבילת הלידה החדשה וחדוש רוח הקדש׃
\par 6 אשר שפך עלינו למכביר על־ידי ישוע המשיח מושיענו׃
\par 7 למען נצדק בחסדו ונירש לפי התקוה את־חיי העולמים׃
\par 8 אמת הדבר ורצה אני שתקים את־אלה למען אשר ישקדו המאמינים באלהים לעסק במעשים טובים כי טוב לעשות כאלה ומועיל לאדם׃
\par 9 אבל תרחק מן־השאלות התפלות ומלמודי תולדות וממדנים וריבות בדבר החקים כי־אין בהן מועיל והבל הנה׃
\par 10 ואיש החולק על־האמונה אם־הוכח פעם ושתים שטה מעליו׃
\par 11 ודע כי־איש כזה הפכפך הוא וחוטא כמרשיע את־נפשו׃
\par 12 בשלחי אליך את־ארטמס או את־טוכיקוס תמהר לבוא אלי לנקפליס כי־גמרתי בלבי לשבת שם בימי הסתיו׃
\par 13 שקד לשלח את־זינס בעל התורה ואת־אפולוס למען לא־יחסרו דבר לדרכם׃
\par 14 וילמדו גם־אנשי עדתנו לעסק במעשים טובים לעזר בכל־מחסור פן־יהיו בלי־פרי׃
\par 15 כל אשר עמדי שאלים לשלומך שאל לשלום האהבים אתנו באמונה החסד עם־כלכם אמן׃


\end{document}