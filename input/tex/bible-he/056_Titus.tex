\begin{document}

\title{Titus}

Tit 1:1  פולוס עבד אלהים ושליח ישוע המשיח לפי אמונת בחירי אלהים ודעת האמת אשר לחסידות׃
Tit 1:2  עלי־תקות חיי עולם אשר לפני ימות עולם הבטיח האל אשר לא יכזב׃
Tit 1:3  וגלה את־דברו במועדו על־ידי הקריאה המפקדה בידי במצות האלהים מושיענו׃
Tit 1:4  אל־טיטוס בני האמתי באמונה אחת חסד ורחמים ושלום מאת האלהים אבינו ואדנינו ישוע המשיח מושיענו׃
Tit 1:5  בעבור זאת הנחתיך בקריטי בעבור אשר תשלים את־החסר ותמנה זקנים בכל־עיר ועיר כאשר צויתיך׃
Tit 1:6  אם־ימצא איש תם ובעל־אשה אחת ויש־לו בנים מאמינים ואין עליהם טענת פריצות ואינם סוררים׃
Tit 1:7  כי־הגמון העדה צריך להיות איש תם כסכן לאלהים לא עמד על־דעתו ולא רגזן ולא אהב יין ולא־בעל אגרף ולא בצע בצע רע׃
Tit 1:8  כי אם־יהי מכניס ארחים ואהב טוב וצנוע וצדיק וקדוש וכבש את־יצרו׃
Tit 1:9  ומחזיק בדבר הנאמן כפי ההוראה למען יהיה־בו כח להזהיר בלקח הבריא ולהוכיח את־המריבים׃
Tit 1:10  כי־יש הרבה מרדים דברי הבל ומתעי נפש ורבם מן־הנמולים׃
Tit 1:11  אשר סכור יסכר פיהם ההפכים בתים כלם בהורותם דברים אשר לא־כן עקב בצע׃
Tit 1:12  וכבר אמר אחד מהם נביאם מקרבם בני קריטי משקרים מעולם וחיות רעות המה וגם כרשים עצלים׃
Tit 1:13  והעדות הזאת אמת ובעבור־כן תוכיחם תוכחה קשה למען יהיו בריאים באמונה׃
Tit 1:14  ולא ישימו לב אל־הגדות היהודים ואל־מצות האנשים הסרים מן־האמת׃
Tit 1:15  הכל טהור לטהורים אבל לנטמאים ולחסרי אמונה אין־דבר טהור כי נטמאה דעתם ורוחם׃
Tit 1:16  אמרים המה ידענו את־האלהים ובמעשיהם כופרים בו כי מתעבים וממרים הם ולא־יצלחו לכל־מעשה טוב׃
Tit 2:1  ואתה דבר את־הנאה ללקח הבריא׃
Tit 2:2  הזקנים יהיו משלים ברוחם ומכבדים וצנועים ובריאים באמונה ובאהבה ובסבלנות׃
Tit 2:3  וכן הזקנות תהי דרכן כאשר נאוה לקדש לא תהיינה מוציאות דבה רעה ולא נתנות לסבוא־יין כי אם־מלמדות טוב׃
Tit 2:4  ומישרות את־הצעירות לאהב את־בעליהן ולאהב את־בניהן׃
Tit 2:5  ולהיות צנועות וטהרות צופיות הליכות ביתן וטבות ונכנעות לפני בעליהן למען אשר לא־יחלל דבר האלהים׃
Tit 2:6  ככה תזהיר גם את־הבחורים שיהיו צנועים׃
Tit 2:7  ובכל־דבר היה אתה למופת במעשים טובים בהוראה צרופה ונהדרה׃
Tit 2:8  ובדבר בריא שאין־בו מום למען יבוש המתקומם ולא ימצא לדבר עליכם רע׃
Tit 2:9  העבדים יכנעו לאדניהם ויתרצו להם לכל־דבר ולא ימרו את־דבריהם׃
Tit 2:10  ולא־ימעלו מעל כי אם־יראו כל־אמונה טובה למען יפארו בכל את־לקח אלהים מושיענו׃
Tit 2:11  כי הופיע חסד אלהים להושיע את־כל־בני האדם׃
Tit 2:12  ולהדריך אתנו למען נתעב הרשע ותאות העולם ונתהלך בעולם הזה בצניעות ובצדק ובחסידות׃
Tit 2:13  ונחכה לתקוה המאשרת ולהופעת כבוד אלהינו הגדול ומושיענו ישוע המשיח׃
Tit 2:14  אשר־נתן את־נפשו בעדנו לפדות אתנו מכל־עול ולטהר לו עם סגלה הזריז במעשים טובים׃
Tit 2:15  אלה תדבר ותזהיר ותוכיח בחזקה ואיש אל־יבוז לך׃
Tit 3:1  הזכר אתם שיהיו נכנעים ושמעים לשרים ולשלטונים ונכונים לכל־מעשה טוב׃
Tit 3:2  ולבלתי דבר רע על כל־אדם ולחדל מריב ולדין לכף זכות ולהתנהג בענוה לפני כל־אדם׃
Tit 3:3  כי גם־אנחנו היינו מלפנים חסרי דעת וסוררים ותועים ועבדים לתאות ולתשוקות שנות ומתהלכים ברשעה וקנאה ושנואים ושנאים איש את־אחיו׃
Tit 3:4  אמנם כאשר נגלה נעם אלהים מושיענו ואהבתו את־האדם׃
Tit 3:5  לא בגלל מעשי הצדקה אשר עשינו הושיע אתנו כי אם־בחסדו על־ידי טבילת הלידה החדשה וחדוש רוח הקדש׃
Tit 3:6  אשר שפך עלינו למכביר על־ידי ישוע המשיח מושיענו׃
Tit 3:7  למען נצדק בחסדו ונירש לפי התקוה את־חיי העולמים׃
Tit 3:8  אמת הדבר ורצה אני שתקים את־אלה למען אשר ישקדו המאמינים באלהים לעסק במעשים טובים כי טוב לעשות כאלה ומועיל לאדם׃
Tit 3:9  אבל תרחק מן־השאלות התפלות ומלמודי תולדות וממדנים וריבות בדבר החקים כי־אין בהן מועיל והבל הנה׃
Tit 3:10  ואיש החולק על־האמונה אם־הוכח פעם ושתים שטה מעליו׃
Tit 3:11  ודע כי־איש כזה הפכפך הוא וחוטא כמרשיע את־נפשו׃
Tit 3:12  בשלחי אליך את־ארטמס או את־טוכיקוס תמהר לבוא אלי לנקפליס כי־גמרתי בלבי לשבת שם בימי הסתיו׃
Tit 3:13  שקד לשלח את־זינס בעל התורה ואת־אפולוס למען לא־יחסרו דבר לדרכם׃
Tit 3:14  וילמדו גם־אנשי עדתנו לעסק במעשים טובים לעזר בכל־מחסור פן־יהיו בלי־פרי׃
Tit 3:15  כל אשר עמדי שאלים לשלומך שאל לשלום האהבים אתנו באמונה החסד עם־כלכם אמן׃


\end{document}