\begin{document}

\title{Hebrews}

Heb 1:1  האלהים אשר־דבר מקדם פעמים רבות ובפנים שנים אל־אבתינו ביד הנביאים דבר אלינו באחרית הימים האלה ביד בנו׃
Heb 1:2  אשר־שמו ליורש כל וגם־עשה בידו את־העולמות׃
Heb 1:3  והוא זהר כבודו וצלם עצמותו ונושא כל בדבר גבורתו ואחרי טהרו אתנו בנפשו מחטאתינו ישב לימין הגדלה במרומים׃
Heb 1:4  ויגדל מאד מן־המלאכים כאשר השם אשר נחלו יקר הוא מאשר להם׃
Heb 1:5  כי אל־מי מן המלאכים אמר מעולם בני אתה אני היום ילדתיך ועוד אני אהיה־לו לאב והוא יהיה־לי לבן׃
Heb 1:6  ובהביאו את־הבכור שנית לעולם אמר והשתחוו־לו כל־אלהים׃
Heb 1:7  הן למלאכים הוא אמר עשה מלאכיו רוחות משרתיו אש להט׃
Heb 1:8  ולבן אמר כסאך אלהים עולם ועד שבט מישר שבט מלכותך׃
Heb 1:9  אהבת צדק ותשנא רשע על־כן משחך אלהים אלהיך שמן ששון מחבריך׃
Heb 1:10  ואמר אתה אדני לפנים הארץ יסדת ומעשה ידיך שמים׃
Heb 1:11  המה יאבדו ואתה תעמד וכלם כבגד יבלו׃
Heb 1:12  כלבוש תחליפם ויחלפו ואתה הוא ושנותיך לא יתמו׃
Heb 1:13  ואל־מי מן־המלאכים אמר מעולם שב לימיני עד־אשית איביך הדם לרגליך׃
Heb 1:14  הלא כלם רוחות השרת המה שלוחים לעזרה בעד הבאים לרשת את־הישועה׃
Heb 2:1  לכן עלינו לשמר מאד את־אשר שמענו פן־ילוז ויאבד ממנו׃
Heb 2:2  כי אם־הדבר הנאמר על־ידי המלאכים היה קים וכל־פשע ומרי נשא את־ענשו כמשפט׃
Heb 2:3  איך נמלט אנחנו אם־לא נשים לב לתשועה גדולה כזאת הנאמרה מתחלה בפי האדון ומקימת־לנו מאת שמעיה׃
Heb 2:4  וגם־אלהים העיד עליה באתות ובמופתים ובגבורות שנות ובמתנות רוח קדשו אשר חלק כרצונו׃
Heb 2:5  כי לא תחת יד־המלאכים שת את־העולם הבא אשר אנחנו מדברים בו׃
Heb 2:6  כי אם־כאשר העיד המעיד לאמר מה־אנוש כי־תזכרנו ובן־אדם כי תפקדנו׃
Heb 2:7  ותחסרהו מעט מאלהים וכבוד והדר תעטרהו ותמשילהו במעשי ידיך כל שתה תחת־רגליו׃
Heb 2:8  הנה בשיתו כל תחתיו לא־השאיר דבר שלא־שת תחתיו ועתה עדין אין אנו ראים כי־כל הושת תחתיו׃
Heb 2:9  אבל ישוע המחסר מעט ממלאכים אותו ראינו מעטר בכבוד והדר מפני ענותו עד־מות למען אשר יטעם בחסד אלהים את־המות בעד כלם׃
Heb 2:10  כי־הוא אשר הכל למענו והכל על־ידו בהנחתו בנים רבים לכבוד נאה היה לו להשלים בענוים את־שר ישועתם׃
Heb 2:11  כי גם־המקדש גם־המקדשים כלם מאחד המה ועל־כן לא בוש מקרא להם אחים׃
Heb 2:12  לאמר אספרה שמך לאחי בתוך קהל אהלל׃
Heb 2:13  ואומר וקויתי לו ועוד הנה אנכי והילדים אשר נתן־לי יהוה׃
Heb 2:14  ויען כי הילדים כלם יחדו בשר ודם אף־הוא לבש בשר ודם כמוהם למען אשר יבטל על־ידי המות את אשר־לו ממשלת המות הוא השטן׃
Heb 2:15  ולהתיר כל־אלה אשר מאימת המות היו נתנים לעבדות כל־ימי חייהם׃
Heb 2:16  כי אמנם לא במלאכים החזיק כי אם־בזרע אברהם החזיק׃
Heb 2:17  על־כן צריך היה לו להדמות לאחיו בכל־דבר למען אשר־יהיה כהן גדול רחמן ונאמן בעניני אלהים לכפר על־חטאת העם׃
Heb 2:18  כי באשר הוא נסה ויענה בנפשו יכל לעזר את־המתנסים׃
Heb 3:1  לכן אחי הקדושים חברים בקריאה של־מעלה הביטו אל־השליח וכהן הודאתנו הגדול אל־המשיח ישוע׃
Heb 3:2  הנאמן לעשהו כמשה בכל־ביתו׃
Heb 3:3  כי־תפארת גדולה ממשה נחל־הוא כאשר בנה הבית רב כבודו מכבוד הבית׃
Heb 3:4  כי כל־בית יש־לו בנה ובונה הכל הוא האלהים׃
Heb 3:5  והן משה נאמן בכל ביתו כעבד לעדות הדברים העתידים׃
Heb 3:6  אבל המשיח הוא כבן על־ביתו ואנחנו ביתו ובלבד שנחזיק בבטחה ובתהלת התקוה ולא־נרפנה עד־הקץ׃
Heb 3:7  לכן כאשר יאמר רוח הקדש היום אם־בקלו תשמעו׃
Heb 3:8  אל־תקשו לבבכם כמריבה כיום מסה במדבר׃
Heb 3:9  אשר נסוני אבותיכם בחנוני גם־ראו פעלי ארבעים שנה׃
Heb 3:10  לכן אקוט בדור ואמר עם תעי לבב הם והם לא־ידעו דרכי׃
Heb 3:11  אשר־נשבעתי באפי אם־יבאון אל־מנוחתי׃
Heb 3:12  ראו עתה אחי פן־יש באחד מכם לב־רע וחסר אמונה לסור מאלהים חיים׃
Heb 3:13  רק־הוכח תוכיחו איש את־רעהו יום יום כל־עוד שיאמר היום למען אשר לא־יקשה איש מכם את־לבו במרמת החטא׃
Heb 3:14  כי חברים היינו למשיח ובלבד שנחזיק בבטחה הראשונה ולא נרפנה עד־הקץ׃
Heb 3:15  כמו שנאמר היום אם־בקלו תשמעו אל־תקשו לבבכם כמריבה׃
Heb 3:16  ומי הם השמעים ויריבו הלא כל־יצאי מצרים ביד־משה׃
Heb 3:17  ובמי התקוטט ארבעים שנה הלא בחטאים אשר נפלו פגריהם במדבר׃
Heb 3:18  ולמי נשבע שלא יבאו אל־מנוחתו כי אם־לסוררים׃
Heb 3:19  ואנחנו ראים שלא יכלו לבוא על־אשר לא האמינו׃
Heb 4:1  על־כן בהמצא עוד ההבטחה לבוא אל־מנוחתו נירא נא פן־יראה איש מכם מאחר פעמיו׃
Heb 4:2  כי גם־אלינו באה הבשורה כבאה אליהם ולהם לא־הועיל דבר השמועה מפני אשר לא־התערב באמונה לשמעים׃
Heb 4:3  כי באי המנוחה אנחנו המאמינים כמו שאמר אשר־נשבעתי באפי אם־יבאון אל־מנוחתי אף כי נגמרו מעשי יהוה מעת הוסד העולם׃
Heb 4:4  כי על־היום השביעי הכתוב אמר וישבת ביום השביעי מכל־מלאכתו׃
Heb 4:5  ואמר עוד אם־יבאון אל־מנוחתי׃
Heb 4:6  ויען כי־יש־עוד מקום לבוא אליה ואשר התבשרו בראשונה המה לא־באו שם במרים׃
Heb 4:7  לכן הוסיף לקבוע יום מקץ ימים רבים באמרו על־ידי דוד היום כמו שנאמר היום אם־בקלו תשמעו אל־תקשו לבבכם׃
Heb 4:8  כי אלו הניח להם יהושע לא־היה מדבר אחרי כן על־יום אחר׃
Heb 4:9  על־כן נשארה עוד מנוחת שבת לעם אלהים׃
Heb 4:10  כי הבא אל־מנוחתו גם־הוא שבת ממלאכתו כאשר האלהים משלו׃
Heb 4:11  לכן נשקדה־נא לבוא אל־המנוחה ההיא למען אשר לא־יכשל איש והיה ממרה כמוהם׃
Heb 4:12  כי־דבר האלהים חי הוא ופעל גבורות וחד מכל־חרב פיפיות וירד עד־להבדיל בין־הנפש ובין הרוח בין הדבקים ובין־המוח ובחן מחשבות לבב ומזמותיו׃
Heb 4:13  ואין יצור נסתר מלפניו כי־הכל חשוף וגלוי לעיני־בעל דברים שלנו׃
Heb 4:14  ועתה בהיות־לנו כהן גדול נעלה מאד אשר עבר את־השמים ישוע בן־האלהים נחזיקה בהודאת אמונתנו׃
Heb 4:15  כי אין לנו כהן גדול אשר לא־יוכל להצטער בחליינו כי אם־מתנסה בכל כמונו ובלי־חטא׃
Heb 4:16  על־כן נקרבה בבטחון לפני כסא החסד לשאת רחמים ולמצא חסד לעזרה בעתה׃
Heb 5:1  כי כל־כהן גדול הלקוח מתוך בני־אדם מפקד הוא בעבור בני אדם בעניני אלהים להקריב מנחה וזבח על־החטאים׃
Heb 5:2  והוא ידע לחמל על־השגגים והתעים בהיותו גם־הוא ידוע חלי׃
Heb 5:3  אשר־על־כן חיב להקריב על־החטאים בעד־העם ובעד־נפשו׃
Heb 5:4  ואת־הגדלה הזאת לא־יקח איש לנפשו רק הקרוא לה מאת האלהים כאהרן׃
Heb 5:5  וכן המשיח לא־כבד את־נפשו להיות כהן גדול כי אם־מי שאמר אליו בני אתה אני היום ילדתיך׃
Heb 5:6  כמו שאמר גם־במקום אחר אתה־כהן לעולם על־דברתי מלכי־צדק׃
Heb 5:7  אשר בימי היותו בבשר הקריב תפלות ותחנונים בצעקה גדולה ובדמעות לפני מי־שיכול להושיעו ממות ויעתר־לו מפני יראתו׃
Heb 5:8  ואף כי־היה הבן למד מענותו לשמוע׃
Heb 5:9  ואחרי אשר השלם היה ממציא תשועת עולמים לכל־שמעיו׃
Heb 5:10  והאלהים קרא־לו כהן גדול על־דברתי מלכי־צדק׃
Heb 5:11  על־זאת יש־לנו לדבר רבות וקשות לבאר לכם במלין יען כי־כבדו אזניכם׃
Heb 5:12  כי תחת אשר לפי רבות הימים היה ראוי לכם להיות מלמדים עתה צריכים אתם שישובו וילמדו אתכם עקרי ראשית דברי אלהים והצטרכתם לחלב ולא למאכל בריא׃
Heb 5:13  כי כל אשר מאכלו חלב איננו מבין בדבר־צדק כי־עודנו תינק׃
Heb 5:14  ולשלמים המאכל הבריא אשר יש להם על־פי הנסיון חושים שהרגלו להבחין בין־טוב לרע׃
Heb 6:1  על־כן בעזב כעת ראשית דבר המשיח נעבר אל־השלמות ולא נשוב לשית יסודי התשובה ממעשי מות והאמונה באלהים׃
Heb 6:2  ותורת הטבילות וסמיכת ידים ותחית המתים ומשפט עולם׃
Heb 6:3  ואת־זאת נעשה אם־יתן האל׃
Heb 6:4  כי כל אשר־נגה עליהם האור וטעמו ממתנת השמים ונתן להם חלקם ברוח הקדש׃
Heb 6:5  וטעמו את־דבר־אלהים הטוב וכחות העולם הבא והם נסוגו אחור׃
Heb 6:6  נמנעו מהתחדש עוד לתשובה כי חזרו לצלב להם את־בן־האלהים ויתנוהו למשל׃
Heb 6:7  כי האדמה השותה את־הגשם הירד עליה למכביר ומוציאה עשב טוב לעבדיה תשא ברכה מאת האלהים׃
Heb 6:8  ואשר תוציא קוץ ודרדר נמאסה היא וקרובה למארה וסופה להשרף׃
Heb 6:9  אמנם ידידי מבטחים אנחנו כי טבות מאלה בכם וקרבות לישועה אף כי־דברנו כזאת׃
Heb 6:10  כי האלהים לא־יעות צדק לשכח את־מעשיכם ואת־(עמל) אהבתכם אשר הראיתם למען שמו ששרתם את־הקדשים ועודכם משרתים׃
Heb 6:11  וחפצנו שכל־אחד מכם ישקד להיות נכון לבו בתקוה עד־הקץ׃
Heb 6:12  שלא תעצלו כי אם־תלכו בעקבות יורשי ההבטחות באמונה וארך נפש׃
Heb 6:13  כי בהבטיח אלהים את־אברהם נשבע בנפשו יען אשר־אין גדול ממנו להשבע בו׃
Heb 6:14  ויאמר כי־ברך אברכך והרבה ארבה אותך׃
Heb 6:15  ויהי בהאריך נפשו וינחל את־ההבטחה׃
Heb 6:16  בני האדם ישבעו בגדול מהם והשבועה להם קץ כל־מחלקת בקיום הדבר׃
Heb 6:17  על־כן כאשר רצה האלהים להראות ביותר את־ירשי ההבטחה שלא־תשתנה עצתו ערב אתה בשבועה׃
Heb 6:18  למען בשני דברים בלתי משתנים אשר חלילה לאלהים משקר בם יהיה לנו אשר נסנו אליו מבטח־עז לאחז בתקוה הנתונה לפנינו׃
Heb 6:19  אשר־היא לנפשנו כעגן נכון וחזק ומגיע אל־מבית לפרכת׃
Heb 6:20  אשר־בא שמה בעדנו ישוע העבר לפנינו ויהי־כהן גדול לעולם על־דברתי מלכי־צדק׃
Heb 7:1  כי זה מלכי־צדק מלך שלם כהן לאל עליון אשר יצא לקראת אברהם בשובו מהכות את־המלכים ויברכהו׃
Heb 7:2  ואשר חלק־לו אברהם מעשר מכל שמו הוא מלך הצדקה ועוד מלך שלם הוא מלך השלום׃
Heb 7:3  באין־אב באין־אם באין יחש ולימיו אין תחלה ולחייו אין סוף ובזאת־נדמה לבן־האלהים הוא עומד בכהנתו לנצח׃
Heb 7:4  וראו מה־גדול הוא אשר גם־אברהם אבינו נתן־לו מעשר מראשית הכל׃
Heb 7:5  הן־בני לוי נחלי הכהנה יש־חק להם על־פי התורה לקחת את־המעשרות מן־העם מן־אחיהם אשר אף־הם יצאי ירך אברהם׃
Heb 7:6  ואשר איננו מתיחש למשפחתם הוא לקח את־המעשר מן־אברהם ויברך את־אשר היתה־לו ההבטחה׃
Heb 7:7  והנה נכון הדבר שהקטן יברך על־ידי הגדול ממנו׃
Heb 7:8  ופה בני אדם שימותו לקחים את־המעשר אבל שם לקחו מי שהועד עליו כי הוא חי׃
Heb 7:9  ויתכן לומר כי גם־לוי הלקח את־המעשרות היה מעשר בעשר אברהם׃
Heb 7:10  כי עוד בירך האב היה בצאת מלכי־צדק לקראתו׃
Heb 7:11  על־כן אלו היתה שלמות על־ידי כהנת בני לוי אשר־בה נתנה התורה לעם למה־זה צריך לקום עוד כהן אחר על־דברתי מלכי־צדק ולא יאמר על־דברתי אהרן׃
Heb 7:12  כי בהשתנות הכהנה צריך שתשתנה גם־התורה׃
Heb 7:13  כי אשר־מדבר בו כזאת הוא משבט אחר אשר מעולם לא־שרת איש ממנו במזבח׃
Heb 7:14  כי גלוי לכל אשר אדנינו צמח מיהודה מן־השבט אשר משה לא־דבר אליו דבר על־הכהנה׃
Heb 7:15  ועוד יותר ברור הוא אם־יוקם בדמיון מלכי־צדק כהן אחר׃
Heb 7:16  אשר איננו על־פי חקת בשר ודם אלא על־פי כח חיים שאין להם הפסק׃
Heb 7:17  כי־העיד עליו אתה־כהן לעולם על־דברתי מלכי־צדק׃
Heb 7:18  בעבור אשר המצוה הקדמת הוסרה בהיותה חלושה וקצרת־יד מהועיל׃
Heb 7:19  כי התורה היא לא־השלימה דבר והנה נכנסה תחתיה תקוה טובה ממנה אשר־נקרב על־ידה לאלהים׃
Heb 7:20  וכפי אשר לא בלא שבועה היתה־זאת׃
Heb 7:21  כי המה נתכהנו בלי־שבועה וזה בשבועה על־ידי האמר לו נשבע יהוה ולא ינחם אתה־כהן לעולם על־דברתי מלכי־צדק׃
Heb 7:22  הנה בזאת מעלה היא הברית אשר ישוע ערב אותה׃
Heb 7:23  ושם נתכהנו רבים מפני אשר המות לא הניחם להותר בארץ׃
Heb 7:24  אבל זה יעמד לעולם ויהי־לו כהנה אשר לא־תעבר ממנו׃
Heb 7:25  אשר על־כן יוכל להושיע בכל וכל את־הנגשים על־ידו לאלהים כי חי־הוא תמיד להפגיע בעדם׃
Heb 7:26  כי נאוה־לנו כהן כזה שהוא חסיד ותמים וטהור ונבדל מן־החטאים ונשא מהשמים׃
Heb 7:27  אשר אין עליו ככהנים הגדולים ההם להקריב יום יום בראשונה על־חטאתיו ואחרי־כן על־חטאת העם כי־זאת עשה בפעם אחת בהקריבו את־נפשו׃
Heb 7:28  כי התורה העמידה לכהנים גדולים בני־אדם חלשים אבל דבר־השבועה הבאה אחרי התורה העמיד את־הבן המשלם לעולם׃
Heb 8:1  וזה ראש הנאמרים שיש־לנו כהן גדול אשר ישב לימין כסא הגדלה בשמים׃
Heb 8:2  והוא משרת הקדש והמשכן האמתי אשר־כוננו אדני ולא אדם׃
Heb 8:3  כי כל־כהן גדול הוא מפקד להקריב מנחות וזבחים ועל־כן צריך שגם זה יהיה לו מה־שיקריב׃
Heb 8:4  והנה אלו היה בארץ לא היה כהן כי יש־פה הכהנים המקריבים הקרבנות על־פי התורה׃
Heb 8:5  ומכהנים לדמות וצל הדברים שבשמים כאשר צוה משה בבאו להקים את־המשכן כי־אמר אליו ראה ועשה הכל בתבניתו אשר־אתה מראה בהר׃
Heb 8:6  ועתה הוא קבל שרות מעלה כפי מעלת הברית שהוא סרסור לה אשר הוקמה על־הבטחות טבות ויתרות׃
Heb 8:7  כי אלו היתה הראשונה ההיא גמורה לא־יבקש מקום לשניה׃
Heb 8:8  כי־כה אמר בהוכיח אתם הנה ימים באים נאם־יהוה וכרתי את־בית ישראל ואת־בית יהודה ברית חדשה׃
Heb 8:9  לא כברית אשר כרתי את־אבותם ביום החזיקי בידם להוציאם מארץ מצרים אשר־המה הפרו את־בריתי ואנכי בחלתי בם נאם־יהוה׃
Heb 8:10  כי זאת הברית אשר אכרת את־בית ישראל אחרי הימים ההם נאם־יהוה נתתי את־תורתי בקרבם ועל־לבם אכתבנה והייתי להם לאלהים והמה יהיו־לי לעם׃
Heb 8:11  ולא ילמדו עוד איש את־רעהו ואיש את־אחיו לאמר דעו את־יהוה כי כולם ידעו אותי למקטנם ועד־גדולם׃
Heb 8:12  כי אסלח לעונם ולחטאתם (ולפשעיהם) לא אזכר־עוד׃
Heb 8:13  הנה כשאמר ברית חדשה ישן את־הראשונה ומה־שהוא נושן ומזקין קרב קצו׃
Heb 9:1  הן גם־הברית הראשונה גם לה היו דיני עבודה ומקדש בארץ׃
Heb 9:2  כי־הוקם המשכן החיצון אשר־בו המנורה והשלחן ומערכת הלחם והוא נקרא קדש׃
Heb 9:3  ומבית לפרכת השנית משכן הנקרא קדש הקדשים׃
Heb 9:4  אשר־לו מזבח הזהב לקטרת וארון הברית מצפה זהב כלו ובו צנצנת זהב אשר המן בתוכו ומטה אהרן אשר פרח ולוחות הברית׃
Heb 9:5  וממעל לו כרובי הכבוד הסככים על־הכפרת לא נדבר כעת על־כל־אחד מהם לבד׃
Heb 9:6  ואחרי נעשו אלה ככה באו הכהנים תמיד אל־המשכן החיצון לעבד שם את־עבודתם׃
Heb 9:7  והמשכן אשר לפנים ממנו שמה בא הכהן הגדול לבדו פעם אחת בשנה לא בבלי־דם אשר יקריב בעד נפשו ובעד שגגות העם׃
Heb 9:8  ורוח הקדש מודיע בזאת שלא־נגלה הדרך אל־הקדש כל הימים אשר יעמד המשכן החיצון׃
Heb 9:9  והוא משל לזמן הזה אשר בו מקריבים מנחות וזבחים אשר אין בהם להשלים את־לבב העבד׃
Heb 9:10  כי אם־חקות הבשר הנה עם־המאכלות והמשקים והטבילות השנות אשר נתנו עד־עת התקון׃
Heb 9:11  והמשיח בבאו להיות כהן גדול לטבות העתידות עבר בתוך המשכן המעלה בגדלה ושלמות אשר לא־נעשה בידי אדם כי־איננו מהבריאה הזאת׃
Heb 9:12  גם לא־בא בדם שעירים ועגלים כי בדם־נפשו בא בפעם־אחת אל־הקדש פנימה וימצא גאלת עולם׃
Heb 9:13  כי אם־דם הפרים והשעירים ואפר הפרה אשר יזה על־הטמאים יקדשם לטהר בשרם׃
Heb 9:14  אף כי־דם המשיח אשר־הקריב את־עצמו לאלהים ברוח נצחי ובלי־מום יטהר לבכם ממעשי מות לעבד את־אלהים חיים׃
Heb 9:15  ובעבור זאת הוא מתוך לברית חדשה למען אשר־יירשו המקראים את־הבטחת נחלת עולם אחרי אשר־מת לפדות מן־הפשעים אשר נעשו בימי הברית הראשונה׃
Heb 9:16  כי במקום שיש ברית היא צואה צריך שתודע מיתת הנתן׃
Heb 9:17  כי רק־במות המת תכון הצואה ואין לה תקף בחיי הנתן׃
Heb 9:18  לכן גם־הראשונה לא חנכה בלא־דם׃
Heb 9:19  כי ככלות משה לספר לכל־העם את־כל־משפטי התורה לקח דם העגלים והשעירים עם־מים ותולעת שני ואזוב ויזרק על־הספר ועל כל־העם׃
Heb 9:20  ויאמר הנה דם־הברית אשר צוה אלהים אליכם׃
Heb 9:21  וגם על־המשכן ועל כל־כלי השרת הזה דם׃
Heb 9:22  וכמעט הכל יטהר בדם על־פי התורה ואין כפרה בלא־שפיכת דם׃
Heb 9:23  לכן דמיוני הדברים שבשמים צריכים שיטהרו באלה והדברים שבשמים בעצמם צריכים שיטהרו בזבחים טובים מאלה׃
Heb 9:24  כי המשיח לא־בא אל־הקדש הנעשה בידי אדם שהוא רק־דמות האמתי כי אם־בא אל־עצם השמים לראות עתה בעדנו את־פני האלהים׃
Heb 9:25  אף־לא להקריב את־נפשו פעמים רבות ככהן הגדול אשר־בא שנה בשנה אל־הקדש בדם אחרים׃
Heb 9:26  כי אם־כן הלא היה־לו לענות פעמים רבות מראשית העולם ועתה בקץ העתים נגלה בפעם אחת כדי־לכלא את־החטא בזבח נפשו׃
Heb 9:27  וכאשר נגזר על־בני אדם למות פעם אחת ואחרי־כן המשפט׃
Heb 9:28  כן־הקרב המשיח פעם אחת לשאת חטא רבים ופעם שנית יראה בלי־חטא לישועה למחכים לו׃
Heb 10:1  כי התורה בהיות בה צל הטבות העתידות ולא מראה עצם הדברים אין ביכלתה לעולם להשלים את־הקרבים בקרבנות ההם אשר יקריבו תמיד מדי שנה בשנה׃
Heb 10:2  כי אם־כן הלא חדלו להביאם כי לא־היתה עוד ידיעת חטאים במקריבים בהטהרם פעם אחת׃
Heb 10:3  אבל יש־שם הזכרת החטאים שנה בשנה׃
Heb 10:4  כי דם־הפרים והשעירים לא יוכל להסיר חטאים׃
Heb 10:5  ועל־כן אמר בבואו לעולם זבח ומנחה לא חפצת גויה כוננת לי׃
Heb 10:6  עולה וחטאה לא שאלת׃
Heb 10:7  אז אמרתי הנה־באתי במגלת־ספר כתוב עלי לעשות רצונך אלהי׃
Heb 10:8  אחרי אמרו למעלה זבח ומנחה עולה וחטאה לא חפצת ולא שאלת אשר יקריבו אתם על־פי התורה׃
Heb 10:9  אז אמר הנה־באתי לעשות רצונך אלהי מעביר בזה את־הראשון למען הקים את־השני׃
Heb 10:10  וברצון הזה מקדשים אנחנו על־ידי הקרבת קרבן גופו של־ישוע המשיח בפעם אחת׃
Heb 10:11  וכל־כהן עמד יום יום לשרת ומוסיף פעמים רבות להקריב הקרבנות ההמה אשר לא־יוכלו לעולם להעביר חטאים׃
Heb 10:12  והוא אחרי הקריבו זבח אחד על־החטאים ישב לימין האלהים לנצח׃
Heb 10:13  ומאז יחכה עד כי־יושתו איביו הדם לרגליו׃
Heb 10:14  כי הוא בקרבן אחד השלים לנצח את־המקדשים׃
Heb 10:15  ואף־רוח הקדש מעיד לנו על־זאת כי אחרי אמרו׃
Heb 10:16  זאת הברית אשר אכרת אתם אחרי הימים ההם אמר יהוה נתתי את־תורתי בקרבם ועל־לבם אכתבנה׃
Heb 10:17  ולעונם ולחטאתם לא אזכר־עוד׃
Heb 10:18  והנה במקום שיש סליחת החטאים אין עוד קרבן עליהם׃
Heb 10:19  ועתה אחי בהיות לנו בטחון דרך הקדש בדם ישוע׃
Heb 10:20  דרך חדש וחי אשר חדש לנו בפרכת היא בשרו׃
Heb 10:21  ובהיות לנו כהן גדול על־בית אלהים׃
Heb 10:22  נקרבה־נא בלבב שלם ובאמונה תמימה מטהרים בהזית לבבנו מרוח רעה ורחוצי הבשר במים טהורים׃
Heb 10:23  נחזיקה בהודאת התקוה בל־נמוט כי־נאמן המבטיח׃
Heb 10:24  ונתבוננה איש על־אחיו לעורר אתנו לאהבה ולמעשים טובים׃
Heb 10:25  ואל־נעזב את־כנסיתנו כדרך קצת אנשים כי אם־נזהיר איש את־רעהו וביותר בראתכם כי־קרב היום׃
Heb 10:26  כי אם־נחטא בזדון אחרי אשר היתה לנו ידיעת האמת לא־ישאר עוד זבח על־החטאים׃
Heb 10:27  כי אם־בעותי הדין העתיד ואש קנאה אשר תאכל את־הצררים׃
Heb 10:28  הן איש כי־יפר תורת משה מות ימות בלי חמלה על־פי שנים עדים או־שלשה׃
Heb 10:29  ומה־דעתכם כמה יגדל הענש הנכון למי שרמס ברגלו את־בן־האלהים ועשה את־דם הברית אשר־הוא מקדש בו כחל ומחרף את־רוח החסד׃
Heb 10:30  כי־ידענו מי הוא האמר לי נקם ושלם ועוד כי־ידין יהוה עמו׃
Heb 10:31  מה־נורא לנפל ביד אלהים חיים׃
Heb 10:32  אבל זכרו־נא את־הימים הראשונים כי אז אחרי ארו עיניכם נשאתם צבא ענוים רבים׃
Heb 10:33  פעם בהיותכם לראוה בחרפה ותוגה פעם בהשתתף עם הבאים בצרות כמוכם׃
Heb 10:34  כי הצטערתם על־האסירים וגזלת רכושכם סבלתם בשמחה מדעתכם בנפשכם שיש־לכם בשמים קנין טוב ממנו וקים לעד׃
Heb 10:35  לכן אל־תשליכו את־בטחונכם כי יש־לו שכר רב׃
Heb 10:36  כי צריכים אתם לסבלנות למען תעשו רצון אלהים ונשאתם את־ההבטחה׃
Heb 10:37  כי עוד מעט־רגע והבא יבא לא יאחר׃
Heb 10:38  הצדיק באמונתו יחיה ואם־יסג אחור לא־רצתה נפשי בו׃
Heb 10:39  אבל אין אנחנו מן־הנסגים אחור לאבד כי אם־מן־המאמינים להציל נפשנו׃
Heb 11:1  כי האמונה היא בטחון במה־שנצפה לו והוכחת דברים שאינם נראים׃
Heb 11:2  והיא שהועדה על האבות׃
Heb 11:3  באמונה נבין כי־העולמות נעשו בדבר האלהים להוציא הנראה מן־הנעלם׃
Heb 11:4  באמונה הקריב הבל לאלהים זבח טוב מקין אשר היה־לו לעדות כי צדיק הוא בהעיד אלהים על־מנחתיו ובה עודנו מדבר אחרי מותו׃
Heb 11:5  באמונה לקח חנוך לבלתי ראותו המות ואיננו כי־לקח אתו אלהים והועד עליו לפני הלקחו כי את־האלהים התהלך׃
Heb 11:6  ובלי אמונה איש לא־יהיה רצוי לאלהים כי כל־הקרב אליו צריך שיאמין כי־יש אלהים וגמול הוא משיב לדרשיו׃
Heb 11:7  באמונה נזהר נח ויעש את־התבה להציל את־ביתו אחרי אשר־צוה על דברים שלא נראים וירשע בה את־העולם ויהי לירש הצדקה עקב האמונה׃
Heb 11:8  באמונה שמע אברהם כאשר נקרא ללכת אל־הארץ אשר יירשנה ויצא ולא־ידע אנא יבוא׃
Heb 11:9  באמונה היה גר בארץ ההבטחה כמו בנכריה וישב באהלים הוא ויצחק ויעקב אשר־ירשו עמו ההבטחה ההיא׃
Heb 11:10  כי־חכה לעיר אשר יסודתה נאמנה ובונה ומכוננה האלהים׃
Heb 11:11  באמונה שרה גם־היא מצאה כח להזריע ותלד אחרי בלתה כי־חשבה את־המבטיח לנאמן׃
Heb 11:12  על־כן מאחד אשר כמעט מת בשרו יצאו ככוכבי השמים לרב וכחול על־שפת הים אשר לא יספר׃
Heb 11:13  באמונה מתו כל־אלה ולא ראו את־ההבטחות רק מרחוק צפו להן ויבטחו וישמחו לקראתן ויודו כי־גרים הם ותושבים בארץ׃
Heb 11:14  כי המדברים כזאת מודיעים כי־מטרת חפצם ארץ מושב׃
Heb 11:15  ואלו היתה דעתם על־הארץ ההיא אשר יצאו ממנה הנה היה בידם לשוב אליה׃
Heb 11:16  אכן נכספו למושב טוב ממנו והוא בשמים ועל־כן לא בוש האלהים מהם להקרא אלהיהם כי־הכין להם עיר׃
Heb 11:17  באמונה היה מעלה אברהם את־יצחק כאשר נסה ואת־יחידו יקריב המקבל את־ההבטחות׃
Heb 11:18  אשר נאמר־לו כי ביצחק יקרא לך זרע׃
Heb 11:19  ויחשב בלבו כי יכול אלהים להחיות גם את־המתים על־כן גם־הושב אליו להיות למשל׃
Heb 11:20  באמונה ברך יצחק את־יעקב ואת־עשו וידבר על־עתידת למו׃
Heb 11:21  באמונה ברך יעקב את־שני בני־יוסף לפני מותו וישתחו על־ראש המטה׃
Heb 11:22  באמונה הזכיר יוסף בקרב־קצו את־יציאת בני ישראל ויצו על־עצמותיו׃
Heb 11:23  באמונה הצפינו את־משה אבותיו שלשה ירחים אחר הולדו כראתם את־הילד כי־טוב הוא ולא יראו מפני מצות המלך׃
Heb 11:24  באמונה מאן משה כאשר גדל להקרא בן לבת־פרעה׃
Heb 11:25  ויבחר לסבל את־עני עם־אלהים מלהתענג לשעה בתענוגי החטא׃
Heb 11:26  בחשבו את־חרפת המשיח לעשר גדול מאצרות מצרים כי הביט אל־הגמול׃
Heb 11:27  באמונה יצא מארץ מצרים ולא ירא מחמת המלך כי היה כראה את אשר־איננו נראה ויתחזק׃
Heb 11:28  באמונה עשה את־הפסח ונתינת הדם למען אשר לא־יגע המשחית בבכוריהם׃
Heb 11:29  באמונה עברו את־ים־סוף ביבשה אשר נסו מצרים גם־המה לעבר־בו ויטבעו׃
Heb 11:30  באמונה נפלו חומות יריחו אחרי הקיפו אותן שבעת ימים׃
Heb 11:31  באמונה לא אבדה רחב הזונה עם־הסוררים כי־אספה את־המרגלים אל־ביתה בשלום׃
Heb 11:32  ומה אמר עוד הן תקצר העת מספר מעשי גדעון וברק ושמשון ויפתח ודוד ושמואל והנביאים׃
Heb 11:33  אשר באמונה כבשו ממלכות ופעלו צדק והשיגו הבטחות וסכרו פי אריות׃
Heb 11:34  וכבו גבורת האש ונמלטו מפי החרב והתחזקו מחלשתם ועשו חיל במלחמה והפילו מחנות זרים׃
Heb 11:35  נשים לקחו מתחיה את־מתיהן ואחרים רטשו בענוים ולא רצו להנצל למען יזכו לתחיה טובה ממנה׃
Heb 11:36  מהם נסו נסיון תעלולים ומכות וגם־נמסרו לכבל ומסגר׃
Heb 11:37  נסקלו באבנים נסרו במגרה נבחנו ביסורים מתו לפי־חרב וינעו עטופי עורת כבשים ועזים בחסר ובעצר רעה ויגון׃
Heb 11:38  אשר העולם לא־היה כדי להם הם תעו במדבר ובהרים ובמערות ובנקיקי הארץ׃
Heb 11:39  וכל־אלה אף כי־הועד עליהם בגלל אמונתם לא לקחו את־ההבטחה׃
Heb 11:40  למען אשר לא־ישלמו בלעדינו כי צפה לנו אלהים מקדם טובה יתרה׃
Heb 12:1  לכן גם־אנחנו אשר־ענן עדים רב כזה מסבב אתנו נשליכה ממנו כל־טרח והחטא המקיף עלינו ונרוצה בסבלנות את־המרוצה הערוכה לפנינו׃
Heb 12:2  ונביטה אל־ישוע ראש האמונה ומשלימה אשר בעד השמחה השמורה לו קבל את־הצלוב ויבז החרפה וישב לימין כסא האלהים׃
Heb 12:3  התבוננו אליו אשר־נשא כלמה גדולה כזאת מאת החטאים למען אשר לא תיעפו ולא תיגעו בנפשותיכם׃
Heb 12:4  עדין לא עמדתם במלחמתכם עם־החטא עד־לדם׃
Heb 12:5  ותשכחו נחומי המדבר אליכם כדבר אל־בנים לאמר מוסר יהוה בני אל־תמאס ואל־תקץ בתוכחתו׃
Heb 12:6  כי את אשר יאהב יהוה יוכיח יכאב את־בן ירצה׃
Heb 12:7  אם־מקבלים אתם מוסר דעו כי־כאב עם־בניו מתנהג אלהים עמכם כי מי הבן אשר אביו לא ייסרנו׃
Heb 12:8  ואם־תהיו באין־מוסר אשר היה מנת כלם אז ממזרים אתם ולא בנים׃
Heb 12:9  ועוד אם־אבות בשרנו היו מיסרים אתנו ונירא מהם אף כי־נכנע לפני אבי הרוחות ונחיה׃
Heb 12:10  כי המה יסרונו כטוב בעיניהם לשעה קלה אבל זה להועיל למען יהיה־לנו חלק בקדשתו׃
Heb 12:11  וכל־מוסר כשבא עלינו איננו שמחה בעינינו כי אם־יגון אבל באחריתו יתן פרי שלום לצדקה למלמדיו׃
Heb 12:12  על־כן חזקו ידים רפות וברכים כשלות׃
Heb 12:13  ומעגל רגליכם פלסו למען לא־תטה הצלעה מן־הדרך כי אם־תרפא׃
Heb 12:14  רדפו את־השלום עם־כל־אדם ואת הקדשה אשר בלעדיה לא־יראה איש את־האדון׃
Heb 12:15  והזהרו פן־יש בכם איש אשר יחדל מחסד אלהים פן־יעיק לכם שרש פרה לענה ויטמאו בו רבים׃
Heb 12:16  פן־ימצא בכם זנה או חלל כעשו אשר בנזיד אחד מכר את־בכורתו׃
Heb 12:17  הלא ידעתם כי נמאס אחרי כן כאשר רצה לרשת את־הברכה כי לא־מצא מקום לתשובה אף כי־בקש אותה בדמעות׃
Heb 12:18  כי לא־באתם אל־הר נמשש ובער באש ולא אל־ענן וערפל וסערה׃
Heb 12:19  ולא לקול שופר ולקול הדברים אשר שמעיו בקשו שלא יוסיף לדבר עמהם עוד׃
Heb 12:20  כי לא־יכלו לשאת את אשר צוו גם־אם־בהמה תגע בהר סקל תסקל או־ירה תירה בחצים׃
Heb 12:21  והמראה היה נורא עד־מאד ויאמר משה יגרתי וחרדתי׃
Heb 12:22  כי אם־באתם אל־הר ציון ואל־עיר אלהים חיים אל־ירושלים שבשמים׃
Heb 12:23  ואל־מקהלת רבבות המלאכים ועדת הבכורים הכתובים בשמים ואל־אלהים שפט הכל ואל־רוחות הצדיקים הנשלמים׃
Heb 12:24  ואל־ישוע מתוך הברית החדשה ואל־דם ההזאה המיטיב דבר מדם־הבל׃
Heb 12:25  לכן ראו פן־תמאנו לשמע אל־המדבר כי הן לא נמלטו המאנים לשמע אל־המדבר עמהם בארץ אף כי־אנחנו אם־נמאן לשמע בקול המדבר מן־השמים׃
Heb 12:26  אשר קולו הרעיש אז את־הארץ ועתה זה הבטיח לאמר עוד אחת ואני מרעיש לא את־הארץ בלבד אלא אף את־השמים׃
Heb 12:27  וזו עוד אחת שאמר משמיע שנוי הדברים המתערערים אשר הם עשוים למען יעמד אשר איננו נרעש׃
Heb 12:28  לכן אנחנו המקבלים מלכות אשר לא תמוט נבאה־נא בתודה ונעבד בה את־האלהים כרצונו בצניעות וביראה׃
Heb 12:29  כי אלהינו אש אכלה הוא׃
Heb 13:1  אהבת האחים תעמד׃
Heb 13:2  הכנסת ארחים אל־תשכחו כי־יש אשר אספו מלאכים אל־ביתם ולא ידעו׃
Heb 13:3  זכרו את־האסורים כאלו אתם אסורים עמהם ואת הנלחצים באשר גם־אתם בבשר׃
Heb 13:4  האישות תיקר בכל ויצועכם אל־יחלל את־הזנים ואת־המנאפים ידין אלהים׃
Heb 13:5  רחקו מאהבת כסף והיו שמחים בחלקכם כי הוא אמר לא ארפך ולא אעזב׃
Heb 13:6  על־כן נבטח ונאמר יהוה לי בעזרי לא אירא מה־יעשה לי אדם׃
Heb 13:7  זכרו את־מנהיגיכם אשר־הגידו לכם את־דבר האלהים בינו לאחרית דרכם ולכו באמונתם׃
Heb 13:8  ישוע המשיח כמו שהוא אתמול כן היום וגם־לעולמים׃
Heb 13:9  אל־תנועו בתורות שנות וזרות כי טוב לכונן לבנו בחסד ולא בדברים של־מאכל אשר לא הועילו לנהגים בהם׃
Heb 13:10  יש־לנו מזבח אשר אין להם רשות למשרתי המשכן לאכל מעליו׃
Heb 13:11  כי־הבהמות אשר הובא דמן בקדש לכפרת החטא על־ידי הכהן הגדול גויתיהן נשרפו מחוץ למחנה׃
Heb 13:12  בעבור זאת גם־ישוע ענה מחוץ לשער למען קדש את־העם בדמו׃
Heb 13:13  לכן נצאה־נא אליו אל־מחוץ למחנה ונשא את־חרפתו׃
Heb 13:14  כי־פה אין־לנו עיר עמדת כי אם־את־העיר העתידה אנחנו מבקשים׃
Heb 13:15  לכן נקריב על־ידו בכל־עת זבח תודה לאלהים היא־פרי שפתים המודות לשמו׃
Heb 13:16  ואל־תשכחו לגמל חסד ולתת לאביונים כי־זבחים כאלה יערבו לאלהים׃
Heb 13:17  שמעו אל־מנהיגיכם והכנעו מפניהם כי־שקדים הם על־נפשתיכם כעתידים לתת חשבון למען יעשו־זאת בשמחה ולא באנחה כי לא־להועיל זאת לכם׃
Heb 13:18  התפללו בעדנו כי ידענו אשר שלמה מחשבתנו ונחפץ ללכת דרך ישרה בכל׃
Heb 13:19  ואפצר בכם מאד לעשות הדבר הזה למען אושב אליכם במהרה׃
Heb 13:20  ואלהי השלום אשר בדם ברית עולם העלה מן־המתים את־רעה הצאן הגדול את־ישוע אדנינו׃
Heb 13:21  הוא ישלימכם בכל־מעשה טוב לעשות רצונו בפעלו בכם את־הרצוי לפניו ביד־ישוע המשיח לו הכבוד לעולמי עולמים אמן׃
Heb 13:22  ואבקש מכם אחי שאו־נא דבר התוכחה כי כתבתי אליכם בקצרה׃
Heb 13:23  ודעו כי טימותיוס אחינו שלח חפשי ואם־יבא במהרה אראה אתו את־פניכם׃
Heb 13:24  שאלו לשלום כל־מנהיגיכם ולשלום כל־הקדשים בני ארץ איטליא שאלים לשלומכם׃
Heb 13:25  החסד עם־כלכם אמן׃


\end{document}