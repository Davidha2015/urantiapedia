\begin{document}

\title{האיגרת אל העברים}


\chapter{1}

\par 1 האלהים אשר־דבר מקדם פעמים רבות ובפנים שנים אל־אבתינו ביד הנביאים דבר אלינו באחרית הימים האלה ביד בנו׃
\par 2 אשר־שמו ליורש כל וגם־עשה בידו את־העולמות׃
\par 3 והוא זהר כבודו וצלם עצמותו ונושא כל בדבר גבורתו ואחרי טהרו אתנו בנפשו מחטאתינו ישב לימין הגדלה במרומים׃
\par 4 ויגדל מאד מן־המלאכים כאשר השם אשר נחלו יקר הוא מאשר להם׃
\par 5 כי אל־מי מן המלאכים אמר מעולם בני אתה אני היום ילדתיך ועוד אני אהיה־לו לאב והוא יהיה־לי לבן׃
\par 6 ובהביאו את־הבכור שנית לעולם אמר והשתחוו־לו כל־אלהים׃
\par 7 הן למלאכים הוא אמר עשה מלאכיו רוחות משרתיו אש להט׃
\par 8 ולבן אמר כסאך אלהים עולם ועד שבט מישר שבט מלכותך׃
\par 9 אהבת צדק ותשנא רשע על־כן משחך אלהים אלהיך שמן ששון מחבריך׃
\par 10 ואמר אתה אדני לפנים הארץ יסדת ומעשה ידיך שמים׃
\par 11 המה יאבדו ואתה תעמד וכלם כבגד יבלו׃
\par 12 כלבוש תחליפם ויחלפו ואתה הוא ושנותיך לא יתמו׃
\par 13 ואל־מי מן־המלאכים אמר מעולם שב לימיני עד־אשית איביך הדם לרגליך׃
\par 14 הלא כלם רוחות השרת המה שלוחים לעזרה בעד הבאים לרשת את־הישועה׃

\chapter{2}

\par 1 לכן עלינו לשמר מאד את־אשר שמענו פן־ילוז ויאבד ממנו׃
\par 2 כי אם־הדבר הנאמר על־ידי המלאכים היה קים וכל־פשע ומרי נשא את־ענשו כמשפט׃
\par 3 איך נמלט אנחנו אם־לא נשים לב לתשועה גדולה כזאת הנאמרה מתחלה בפי האדון ומקימת־לנו מאת שמעיה׃
\par 4 וגם־אלהים העיד עליה באתות ובמופתים ובגבורות שנות ובמתנות רוח קדשו אשר חלק כרצונו׃
\par 5 כי לא תחת יד־המלאכים שת את־העולם הבא אשר אנחנו מדברים בו׃
\par 6 כי אם־כאשר העיד המעיד לאמר מה־אנוש כי־תזכרנו ובן־אדם כי תפקדנו׃
\par 7 ותחסרהו מעט מאלהים וכבוד והדר תעטרהו ותמשילהו במעשי ידיך כל שתה תחת־רגליו׃
\par 8 הנה בשיתו כל תחתיו לא־השאיר דבר שלא־שת תחתיו ועתה עדין אין אנו ראים כי־כל הושת תחתיו׃
\par 9 אבל ישוע המחסר מעט ממלאכים אותו ראינו מעטר בכבוד והדר מפני ענותו עד־מות למען אשר יטעם בחסד אלהים את־המות בעד כלם׃
\par 10 כי־הוא אשר הכל למענו והכל על־ידו בהנחתו בנים רבים לכבוד נאה היה לו להשלים בענוים את־שר ישועתם׃
\par 11 כי גם־המקדש גם־המקדשים כלם מאחד המה ועל־כן לא בוש מקרא להם אחים׃
\par 12 לאמר אספרה שמך לאחי בתוך קהל אהלל׃
\par 13 ואומר וקויתי לו ועוד הנה אנכי והילדים אשר נתן־לי יהוה׃
\par 14 ויען כי הילדים כלם יחדו בשר ודם אף־הוא לבש בשר ודם כמוהם למען אשר יבטל על־ידי המות את אשר־לו ממשלת המות הוא השטן׃
\par 15 ולהתיר כל־אלה אשר מאימת המות היו נתנים לעבדות כל־ימי חייהם׃
\par 16 כי אמנם לא במלאכים החזיק כי אם־בזרע אברהם החזיק׃
\par 17 על־כן צריך היה לו להדמות לאחיו בכל־דבר למען אשר־יהיה כהן גדול רחמן ונאמן בעניני אלהים לכפר על־חטאת העם׃
\par 18 כי באשר הוא נסה ויענה בנפשו יכל לעזר את־המתנסים׃

\chapter{3}

\par 1 לכן אחי הקדושים חברים בקריאה של־מעלה הביטו אל־השליח וכהן הודאתנו הגדול אל־המשיח ישוע׃
\par 2 הנאמן לעשהו כמשה בכל־ביתו׃
\par 3 כי־תפארת גדולה ממשה נחל־הוא כאשר בנה הבית רב כבודו מכבוד הבית׃
\par 4 כי כל־בית יש־לו בנה ובונה הכל הוא האלהים׃
\par 5 והן משה נאמן בכל ביתו כעבד לעדות הדברים העתידים׃
\par 6 אבל המשיח הוא כבן על־ביתו ואנחנו ביתו ובלבד שנחזיק בבטחה ובתהלת התקוה ולא־נרפנה עד־הקץ׃
\par 7 לכן כאשר יאמר רוח הקדש היום אם־בקלו תשמעו׃
\par 8 אל־תקשו לבבכם כמריבה כיום מסה במדבר׃
\par 9 אשר נסוני אבותיכם בחנוני גם־ראו פעלי ארבעים שנה׃
\par 10 לכן אקוט בדור ואמר עם תעי לבב הם והם לא־ידעו דרכי׃
\par 11 אשר־נשבעתי באפי אם־יבאון אל־מנוחתי׃
\par 12 ראו עתה אחי פן־יש באחד מכם לב־רע וחסר אמונה לסור מאלהים חיים׃
\par 13 רק־הוכח תוכיחו איש את־רעהו יום יום כל־עוד שיאמר היום למען אשר לא־יקשה איש מכם את־לבו במרמת החטא׃
\par 14 כי חברים היינו למשיח ובלבד שנחזיק בבטחה הראשונה ולא נרפנה עד־הקץ׃
\par 15 כמו שנאמר היום אם־בקלו תשמעו אל־תקשו לבבכם כמריבה׃
\par 16 ומי הם השמעים ויריבו הלא כל־יצאי מצרים ביד־משה׃
\par 17 ובמי התקוטט ארבעים שנה הלא בחטאים אשר נפלו פגריהם במדבר׃
\par 18 ולמי נשבע שלא יבאו אל־מנוחתו כי אם־לסוררים׃
\par 19 ואנחנו ראים שלא יכלו לבוא על־אשר לא האמינו׃

\chapter{4}

\par 1 על־כן בהמצא עוד ההבטחה לבוא אל־מנוחתו נירא נא פן־יראה איש מכם מאחר פעמיו׃
\par 2 כי גם־אלינו באה הבשורה כבאה אליהם ולהם לא־הועיל דבר השמועה מפני אשר לא־התערב באמונה לשמעים׃
\par 3 כי באי המנוחה אנחנו המאמינים כמו שאמר אשר־נשבעתי באפי אם־יבאון אל־מנוחתי אף כי נגמרו מעשי יהוה מעת הוסד העולם׃
\par 4 כי על־היום השביעי הכתוב אמר וישבת ביום השביעי מכל־מלאכתו׃
\par 5 ואמר עוד אם־יבאון אל־מנוחתי׃
\par 6 ויען כי־יש־עוד מקום לבוא אליה ואשר התבשרו בראשונה המה לא־באו שם במרים׃
\par 7 לכן הוסיף לקבוע יום מקץ ימים רבים באמרו על־ידי דוד היום כמו שנאמר היום אם־בקלו תשמעו אל־תקשו לבבכם׃
\par 8 כי אלו הניח להם יהושע לא־היה מדבר אחרי כן על־יום אחר׃
\par 9 על־כן נשארה עוד מנוחת שבת לעם אלהים׃
\par 10 כי הבא אל־מנוחתו גם־הוא שבת ממלאכתו כאשר האלהים משלו׃
\par 11 לכן נשקדה־נא לבוא אל־המנוחה ההיא למען אשר לא־יכשל איש והיה ממרה כמוהם׃
\par 12 כי־דבר האלהים חי הוא ופעל גבורות וחד מכל־חרב פיפיות וירד עד־להבדיל בין־הנפש ובין הרוח בין הדבקים ובין־המוח ובחן מחשבות לבב ומזמותיו׃
\par 13 ואין יצור נסתר מלפניו כי־הכל חשוף וגלוי לעיני־בעל דברים שלנו׃
\par 14 ועתה בהיות־לנו כהן גדול נעלה מאד אשר עבר את־השמים ישוע בן־האלהים נחזיקה בהודאת אמונתנו׃
\par 15 כי אין לנו כהן גדול אשר לא־יוכל להצטער בחליינו כי אם־מתנסה בכל כמונו ובלי־חטא׃
\par 16 על־כן נקרבה בבטחון לפני כסא החסד לשאת רחמים ולמצא חסד לעזרה בעתה׃

\chapter{5}

\par 1 כי כל־כהן גדול הלקוח מתוך בני־אדם מפקד הוא בעבור בני אדם בעניני אלהים להקריב מנחה וזבח על־החטאים׃
\par 2 והוא ידע לחמל על־השגגים והתעים בהיותו גם־הוא ידוע חלי׃
\par 3 אשר־על־כן חיב להקריב על־החטאים בעד־העם ובעד־נפשו׃
\par 4 ואת־הגדלה הזאת לא־יקח איש לנפשו רק הקרוא לה מאת האלהים כאהרן׃
\par 5 וכן המשיח לא־כבד את־נפשו להיות כהן גדול כי אם־מי שאמר אליו בני אתה אני היום ילדתיך׃
\par 6 כמו שאמר גם־במקום אחר אתה־כהן לעולם על־דברתי מלכי־צדק׃
\par 7 אשר בימי היותו בבשר הקריב תפלות ותחנונים בצעקה גדולה ובדמעות לפני מי־שיכול להושיעו ממות ויעתר־לו מפני יראתו׃
\par 8 ואף כי־היה הבן למד מענותו לשמוע׃
\par 9 ואחרי אשר השלם היה ממציא תשועת עולמים לכל־שמעיו׃
\par 10 והאלהים קרא־לו כהן גדול על־דברתי מלכי־צדק׃
\par 11 על־זאת יש־לנו לדבר רבות וקשות לבאר לכם במלין יען כי־כבדו אזניכם׃
\par 12 כי תחת אשר לפי רבות הימים היה ראוי לכם להיות מלמדים עתה צריכים אתם שישובו וילמדו אתכם עקרי ראשית דברי אלהים והצטרכתם לחלב ולא למאכל בריא׃
\par 13 כי כל אשר מאכלו חלב איננו מבין בדבר־צדק כי־עודנו תינק׃
\par 14 ולשלמים המאכל הבריא אשר יש להם על־פי הנסיון חושים שהרגלו להבחין בין־טוב לרע׃

\chapter{6}

\par 1 על־כן בעזב כעת ראשית דבר המשיח נעבר אל־השלמות ולא נשוב לשית יסודי התשובה ממעשי מות והאמונה באלהים׃
\par 2 ותורת הטבילות וסמיכת ידים ותחית המתים ומשפט עולם׃
\par 3 ואת־זאת נעשה אם־יתן האל׃
\par 4 כי כל אשר־נגה עליהם האור וטעמו ממתנת השמים ונתן להם חלקם ברוח הקדש׃
\par 5 וטעמו את־דבר־אלהים הטוב וכחות העולם הבא והם נסוגו אחור׃
\par 6 נמנעו מהתחדש עוד לתשובה כי חזרו לצלב להם את־בן־האלהים ויתנוהו למשל׃
\par 7 כי האדמה השותה את־הגשם הירד עליה למכביר ומוציאה עשב טוב לעבדיה תשא ברכה מאת האלהים׃
\par 8 ואשר תוציא קוץ ודרדר נמאסה היא וקרובה למארה וסופה להשרף׃
\par 9 אמנם ידידי מבטחים אנחנו כי טבות מאלה בכם וקרבות לישועה אף כי־דברנו כזאת׃
\par 10 כי האלהים לא־יעות צדק לשכח את־מעשיכם ואת־(עמל) אהבתכם אשר הראיתם למען שמו ששרתם את־הקדשים ועודכם משרתים׃
\par 11 וחפצנו שכל־אחד מכם ישקד להיות נכון לבו בתקוה עד־הקץ׃
\par 12 שלא תעצלו כי אם־תלכו בעקבות יורשי ההבטחות באמונה וארך נפש׃
\par 13 כי בהבטיח אלהים את־אברהם נשבע בנפשו יען אשר־אין גדול ממנו להשבע בו׃
\par 14 ויאמר כי־ברך אברכך והרבה ארבה אותך׃
\par 15 ויהי בהאריך נפשו וינחל את־ההבטחה׃
\par 16 בני האדם ישבעו בגדול מהם והשבועה להם קץ כל־מחלקת בקיום הדבר׃
\par 17 על־כן כאשר רצה האלהים להראות ביותר את־ירשי ההבטחה שלא־תשתנה עצתו ערב אתה בשבועה׃
\par 18 למען בשני דברים בלתי משתנים אשר חלילה לאלהים משקר בם יהיה לנו אשר נסנו אליו מבטח־עז לאחז בתקוה הנתונה לפנינו׃
\par 19 אשר־היא לנפשנו כעגן נכון וחזק ומגיע אל־מבית לפרכת׃
\par 20 אשר־בא שמה בעדנו ישוע העבר לפנינו ויהי־כהן גדול לעולם על־דברתי מלכי־צדק׃

\chapter{7}

\par 1 כי זה מלכי־צדק מלך שלם כהן לאל עליון אשר יצא לקראת אברהם בשובו מהכות את־המלכים ויברכהו׃
\par 2 ואשר חלק־לו אברהם מעשר מכל שמו הוא מלך הצדקה ועוד מלך שלם הוא מלך השלום׃
\par 3 באין־אב באין־אם באין יחש ולימיו אין תחלה ולחייו אין סוף ובזאת־נדמה לבן־האלהים הוא עומד בכהנתו לנצח׃
\par 4 וראו מה־גדול הוא אשר גם־אברהם אבינו נתן־לו מעשר מראשית הכל׃
\par 5 הן־בני לוי נחלי הכהנה יש־חק להם על־פי התורה לקחת את־המעשרות מן־העם מן־אחיהם אשר אף־הם יצאי ירך אברהם׃
\par 6 ואשר איננו מתיחש למשפחתם הוא לקח את־המעשר מן־אברהם ויברך את־אשר היתה־לו ההבטחה׃
\par 7 והנה נכון הדבר שהקטן יברך על־ידי הגדול ממנו׃
\par 8 ופה בני אדם שימותו לקחים את־המעשר אבל שם לקחו מי שהועד עליו כי הוא חי׃
\par 9 ויתכן לומר כי גם־לוי הלקח את־המעשרות היה מעשר בעשר אברהם׃
\par 10 כי עוד בירך האב היה בצאת מלכי־צדק לקראתו׃
\par 11 על־כן אלו היתה שלמות על־ידי כהנת בני לוי אשר־בה נתנה התורה לעם למה־זה צריך לקום עוד כהן אחר על־דברתי מלכי־צדק ולא יאמר על־דברתי אהרן׃
\par 12 כי בהשתנות הכהנה צריך שתשתנה גם־התורה׃
\par 13 כי אשר־מדבר בו כזאת הוא משבט אחר אשר מעולם לא־שרת איש ממנו במזבח׃
\par 14 כי גלוי לכל אשר אדנינו צמח מיהודה מן־השבט אשר משה לא־דבר אליו דבר על־הכהנה׃
\par 15 ועוד יותר ברור הוא אם־יוקם בדמיון מלכי־צדק כהן אחר׃
\par 16 אשר איננו על־פי חקת בשר ודם אלא על־פי כח חיים שאין להם הפסק׃
\par 17 כי־העיד עליו אתה־כהן לעולם על־דברתי מלכי־צדק׃
\par 18 בעבור אשר המצוה הקדמת הוסרה בהיותה חלושה וקצרת־יד מהועיל׃
\par 19 כי התורה היא לא־השלימה דבר והנה נכנסה תחתיה תקוה טובה ממנה אשר־נקרב על־ידה לאלהים׃
\par 20 וכפי אשר לא בלא שבועה היתה־זאת׃
\par 21 כי המה נתכהנו בלי־שבועה וזה בשבועה על־ידי האמר לו נשבע יהוה ולא ינחם אתה־כהן לעולם על־דברתי מלכי־צדק׃
\par 22 הנה בזאת מעלה היא הברית אשר ישוע ערב אותה׃
\par 23 ושם נתכהנו רבים מפני אשר המות לא הניחם להותר בארץ׃
\par 24 אבל זה יעמד לעולם ויהי־לו כהנה אשר לא־תעבר ממנו׃
\par 25 אשר על־כן יוכל להושיע בכל וכל את־הנגשים על־ידו לאלהים כי חי־הוא תמיד להפגיע בעדם׃
\par 26 כי נאוה־לנו כהן כזה שהוא חסיד ותמים וטהור ונבדל מן־החטאים ונשא מהשמים׃
\par 27 אשר אין עליו ככהנים הגדולים ההם להקריב יום יום בראשונה על־חטאתיו ואחרי־כן על־חטאת העם כי־זאת עשה בפעם אחת בהקריבו את־נפשו׃
\par 28 כי התורה העמידה לכהנים גדולים בני־אדם חלשים אבל דבר־השבועה הבאה אחרי התורה העמיד את־הבן המשלם לעולם׃

\chapter{8}

\par 1 וזה ראש הנאמרים שיש־לנו כהן גדול אשר ישב לימין כסא הגדלה בשמים׃
\par 2 והוא משרת הקדש והמשכן האמתי אשר־כוננו אדני ולא אדם׃
\par 3 כי כל־כהן גדול הוא מפקד להקריב מנחות וזבחים ועל־כן צריך שגם זה יהיה לו מה־שיקריב׃
\par 4 והנה אלו היה בארץ לא היה כהן כי יש־פה הכהנים המקריבים הקרבנות על־פי התורה׃
\par 5 ומכהנים לדמות וצל הדברים שבשמים כאשר צוה משה בבאו להקים את־המשכן כי־אמר אליו ראה ועשה הכל בתבניתו אשר־אתה מראה בהר׃
\par 6 ועתה הוא קבל שרות מעלה כפי מעלת הברית שהוא סרסור לה אשר הוקמה על־הבטחות טבות ויתרות׃
\par 7 כי אלו היתה הראשונה ההיא גמורה לא־יבקש מקום לשניה׃
\par 8 כי־כה אמר בהוכיח אתם הנה ימים באים נאם־יהוה וכרתי את־בית ישראל ואת־בית יהודה ברית חדשה׃
\par 9 לא כברית אשר כרתי את־אבותם ביום החזיקי בידם להוציאם מארץ מצרים אשר־המה הפרו את־בריתי ואנכי בחלתי בם נאם־יהוה׃
\par 10 כי זאת הברית אשר אכרת את־בית ישראל אחרי הימים ההם נאם־יהוה נתתי את־תורתי בקרבם ועל־לבם אכתבנה והייתי להם לאלהים והמה יהיו־לי לעם׃
\par 11 ולא ילמדו עוד איש את־רעהו ואיש את־אחיו לאמר דעו את־יהוה כי כולם ידעו אותי למקטנם ועד־גדולם׃
\par 12 כי אסלח לעונם ולחטאתם (ולפשעיהם) לא אזכר־עוד׃
\par 13 הנה כשאמר ברית חדשה ישן את־הראשונה ומה־שהוא נושן ומזקין קרב קצו׃

\chapter{9}

\par 1 הן גם־הברית הראשונה גם לה היו דיני עבודה ומקדש בארץ׃
\par 2 כי־הוקם המשכן החיצון אשר־בו המנורה והשלחן ומערכת הלחם והוא נקרא קדש׃
\par 3 ומבית לפרכת השנית משכן הנקרא קדש הקדשים׃
\par 4 אשר־לו מזבח הזהב לקטרת וארון הברית מצפה זהב כלו ובו צנצנת זהב אשר המן בתוכו ומטה אהרן אשר פרח ולוחות הברית׃
\par 5 וממעל לו כרובי הכבוד הסככים על־הכפרת לא נדבר כעת על־כל־אחד מהם לבד׃
\par 6 ואחרי נעשו אלה ככה באו הכהנים תמיד אל־המשכן החיצון לעבד שם את־עבודתם׃
\par 7 והמשכן אשר לפנים ממנו שמה בא הכהן הגדול לבדו פעם אחת בשנה לא בבלי־דם אשר יקריב בעד נפשו ובעד שגגות העם׃
\par 8 ורוח הקדש מודיע בזאת שלא־נגלה הדרך אל־הקדש כל הימים אשר יעמד המשכן החיצון׃
\par 9 והוא משל לזמן הזה אשר בו מקריבים מנחות וזבחים אשר אין בהם להשלים את־לבב העבד׃
\par 10 כי אם־חקות הבשר הנה עם־המאכלות והמשקים והטבילות השנות אשר נתנו עד־עת התקון׃
\par 11 והמשיח בבאו להיות כהן גדול לטבות העתידות עבר בתוך המשכן המעלה בגדלה ושלמות אשר לא־נעשה בידי אדם כי־איננו מהבריאה הזאת׃
\par 12 גם לא־בא בדם שעירים ועגלים כי בדם־נפשו בא בפעם־אחת אל־הקדש פנימה וימצא גאלת עולם׃
\par 13 כי אם־דם הפרים והשעירים ואפר הפרה אשר יזה על־הטמאים יקדשם לטהר בשרם׃
\par 14 אף כי־דם המשיח אשר־הקריב את־עצמו לאלהים ברוח נצחי ובלי־מום יטהר לבכם ממעשי מות לעבד את־אלהים חיים׃
\par 15 ובעבור זאת הוא מתוך לברית חדשה למען אשר־יירשו המקראים את־הבטחת נחלת עולם אחרי אשר־מת לפדות מן־הפשעים אשר נעשו בימי הברית הראשונה׃
\par 16 כי במקום שיש ברית היא צואה צריך שתודע מיתת הנתן׃
\par 17 כי רק־במות המת תכון הצואה ואין לה תקף בחיי הנתן׃
\par 18 לכן גם־הראשונה לא חנכה בלא־דם׃
\par 19 כי ככלות משה לספר לכל־העם את־כל־משפטי התורה לקח דם העגלים והשעירים עם־מים ותולעת שני ואזוב ויזרק על־הספר ועל כל־העם׃
\par 20 ויאמר הנה דם־הברית אשר צוה אלהים אליכם׃
\par 21 וגם על־המשכן ועל כל־כלי השרת הזה דם׃
\par 22 וכמעט הכל יטהר בדם על־פי התורה ואין כפרה בלא־שפיכת דם׃
\par 23 לכן דמיוני הדברים שבשמים צריכים שיטהרו באלה והדברים שבשמים בעצמם צריכים שיטהרו בזבחים טובים מאלה׃
\par 24 כי המשיח לא־בא אל־הקדש הנעשה בידי אדם שהוא רק־דמות האמתי כי אם־בא אל־עצם השמים לראות עתה בעדנו את־פני האלהים׃
\par 25 אף־לא להקריב את־נפשו פעמים רבות ככהן הגדול אשר־בא שנה בשנה אל־הקדש בדם אחרים׃
\par 26 כי אם־כן הלא היה־לו לענות פעמים רבות מראשית העולם ועתה בקץ העתים נגלה בפעם אחת כדי־לכלא את־החטא בזבח נפשו׃
\par 27 וכאשר נגזר על־בני אדם למות פעם אחת ואחרי־כן המשפט׃
\par 28 כן־הקרב המשיח פעם אחת לשאת חטא רבים ופעם שנית יראה בלי־חטא לישועה למחכים לו׃

\chapter{10}

\par 1 כי התורה בהיות בה צל הטבות העתידות ולא מראה עצם הדברים אין ביכלתה לעולם להשלים את־הקרבים בקרבנות ההם אשר יקריבו תמיד מדי שנה בשנה׃
\par 2 כי אם־כן הלא חדלו להביאם כי לא־היתה עוד ידיעת חטאים במקריבים בהטהרם פעם אחת׃
\par 3 אבל יש־שם הזכרת החטאים שנה בשנה׃
\par 4 כי דם־הפרים והשעירים לא יוכל להסיר חטאים׃
\par 5 ועל־כן אמר בבואו לעולם זבח ומנחה לא חפצת גויה כוננת לי׃
\par 6 עולה וחטאה לא שאלת׃
\par 7 אז אמרתי הנה־באתי במגלת־ספר כתוב עלי לעשות רצונך אלהי׃
\par 8 אחרי אמרו למעלה זבח ומנחה עולה וחטאה לא חפצת ולא שאלת אשר יקריבו אתם על־פי התורה׃
\par 9 אז אמר הנה־באתי לעשות רצונך אלהי מעביר בזה את־הראשון למען הקים את־השני׃
\par 10 וברצון הזה מקדשים אנחנו על־ידי הקרבת קרבן גופו של־ישוע המשיח בפעם אחת׃
\par 11 וכל־כהן עמד יום יום לשרת ומוסיף פעמים רבות להקריב הקרבנות ההמה אשר לא־יוכלו לעולם להעביר חטאים׃
\par 12 והוא אחרי הקריבו זבח אחד על־החטאים ישב לימין האלהים לנצח׃
\par 13 ומאז יחכה עד כי־יושתו איביו הדם לרגליו׃
\par 14 כי הוא בקרבן אחד השלים לנצח את־המקדשים׃
\par 15 ואף־רוח הקדש מעיד לנו על־זאת כי אחרי אמרו׃
\par 16 זאת הברית אשר אכרת אתם אחרי הימים ההם אמר יהוה נתתי את־תורתי בקרבם ועל־לבם אכתבנה׃
\par 17 ולעונם ולחטאתם לא אזכר־עוד׃
\par 18 והנה במקום שיש סליחת החטאים אין עוד קרבן עליהם׃
\par 19 ועתה אחי בהיות לנו בטחון דרך הקדש בדם ישוע׃
\par 20 דרך חדש וחי אשר חדש לנו בפרכת היא בשרו׃
\par 21 ובהיות לנו כהן גדול על־בית אלהים׃
\par 22 נקרבה־נא בלבב שלם ובאמונה תמימה מטהרים בהזית לבבנו מרוח רעה ורחוצי הבשר במים טהורים׃
\par 23 נחזיקה בהודאת התקוה בל־נמוט כי־נאמן המבטיח׃
\par 24 ונתבוננה איש על־אחיו לעורר אתנו לאהבה ולמעשים טובים׃
\par 25 ואל־נעזב את־כנסיתנו כדרך קצת אנשים כי אם־נזהיר איש את־רעהו וביותר בראתכם כי־קרב היום׃
\par 26 כי אם־נחטא בזדון אחרי אשר היתה לנו ידיעת האמת לא־ישאר עוד זבח על־החטאים׃
\par 27 כי אם־בעותי הדין העתיד ואש קנאה אשר תאכל את־הצררים׃
\par 28 הן איש כי־יפר תורת משה מות ימות בלי חמלה על־פי שנים עדים או־שלשה׃
\par 29 ומה־דעתכם כמה יגדל הענש הנכון למי שרמס ברגלו את־בן־האלהים ועשה את־דם הברית אשר־הוא מקדש בו כחל ומחרף את־רוח החסד׃
\par 30 כי־ידענו מי הוא האמר לי נקם ושלם ועוד כי־ידין יהוה עמו׃
\par 31 מה־נורא לנפל ביד אלהים חיים׃
\par 32 אבל זכרו־נא את־הימים הראשונים כי אז אחרי ארו עיניכם נשאתם צבא ענוים רבים׃
\par 33 פעם בהיותכם לראוה בחרפה ותוגה פעם בהשתתף עם הבאים בצרות כמוכם׃
\par 34 כי הצטערתם על־האסירים וגזלת רכושכם סבלתם בשמחה מדעתכם בנפשכם שיש־לכם בשמים קנין טוב ממנו וקים לעד׃
\par 35 לכן אל־תשליכו את־בטחונכם כי יש־לו שכר רב׃
\par 36 כי צריכים אתם לסבלנות למען תעשו רצון אלהים ונשאתם את־ההבטחה׃
\par 37 כי עוד מעט־רגע והבא יבא לא יאחר׃
\par 38 הצדיק באמונתו יחיה ואם־יסג אחור לא־רצתה נפשי בו׃
\par 39 אבל אין אנחנו מן־הנסגים אחור לאבד כי אם־מן־המאמינים להציל נפשנו׃

\chapter{11}

\par 1 כי האמונה היא בטחון במה־שנצפה לו והוכחת דברים שאינם נראים׃
\par 2 והיא שהועדה על האבות׃
\par 3 באמונה נבין כי־העולמות נעשו בדבר האלהים להוציא הנראה מן־הנעלם׃
\par 4 באמונה הקריב הבל לאלהים זבח טוב מקין אשר היה־לו לעדות כי צדיק הוא בהעיד אלהים על־מנחתיו ובה עודנו מדבר אחרי מותו׃
\par 5 באמונה לקח חנוך לבלתי ראותו המות ואיננו כי־לקח אתו אלהים והועד עליו לפני הלקחו כי את־האלהים התהלך׃
\par 6 ובלי אמונה איש לא־יהיה רצוי לאלהים כי כל־הקרב אליו צריך שיאמין כי־יש אלהים וגמול הוא משיב לדרשיו׃
\par 7 באמונה נזהר נח ויעש את־התבה להציל את־ביתו אחרי אשר־צוה על דברים שלא נראים וירשע בה את־העולם ויהי לירש הצדקה עקב האמונה׃
\par 8 באמונה שמע אברהם כאשר נקרא ללכת אל־הארץ אשר יירשנה ויצא ולא־ידע אנא יבוא׃
\par 9 באמונה היה גר בארץ ההבטחה כמו בנכריה וישב באהלים הוא ויצחק ויעקב אשר־ירשו עמו ההבטחה ההיא׃
\par 10 כי־חכה לעיר אשר יסודתה נאמנה ובונה ומכוננה האלהים׃
\par 11 באמונה שרה גם־היא מצאה כח להזריע ותלד אחרי בלתה כי־חשבה את־המבטיח לנאמן׃
\par 12 על־כן מאחד אשר כמעט מת בשרו יצאו ככוכבי השמים לרב וכחול על־שפת הים אשר לא יספר׃
\par 13 באמונה מתו כל־אלה ולא ראו את־ההבטחות רק מרחוק צפו להן ויבטחו וישמחו לקראתן ויודו כי־גרים הם ותושבים בארץ׃
\par 14 כי המדברים כזאת מודיעים כי־מטרת חפצם ארץ מושב׃
\par 15 ואלו היתה דעתם על־הארץ ההיא אשר יצאו ממנה הנה היה בידם לשוב אליה׃
\par 16 אכן נכספו למושב טוב ממנו והוא בשמים ועל־כן לא בוש האלהים מהם להקרא אלהיהם כי־הכין להם עיר׃
\par 17 באמונה היה מעלה אברהם את־יצחק כאשר נסה ואת־יחידו יקריב המקבל את־ההבטחות׃
\par 18 אשר נאמר־לו כי ביצחק יקרא לך זרע׃
\par 19 ויחשב בלבו כי יכול אלהים להחיות גם את־המתים על־כן גם־הושב אליו להיות למשל׃
\par 20 באמונה ברך יצחק את־יעקב ואת־עשו וידבר על־עתידת למו׃
\par 21 באמונה ברך יעקב את־שני בני־יוסף לפני מותו וישתחו על־ראש המטה׃
\par 22 באמונה הזכיר יוסף בקרב־קצו את־יציאת בני ישראל ויצו על־עצמותיו׃
\par 23 באמונה הצפינו את־משה אבותיו שלשה ירחים אחר הולדו כראתם את־הילד כי־טוב הוא ולא יראו מפני מצות המלך׃
\par 24 באמונה מאן משה כאשר גדל להקרא בן לבת־פרעה׃
\par 25 ויבחר לסבל את־עני עם־אלהים מלהתענג לשעה בתענוגי החטא׃
\par 26 בחשבו את־חרפת המשיח לעשר גדול מאצרות מצרים כי הביט אל־הגמול׃
\par 27 באמונה יצא מארץ מצרים ולא ירא מחמת המלך כי היה כראה את אשר־איננו נראה ויתחזק׃
\par 28 באמונה עשה את־הפסח ונתינת הדם למען אשר לא־יגע המשחית בבכוריהם׃
\par 29 באמונה עברו את־ים־סוף ביבשה אשר נסו מצרים גם־המה לעבר־בו ויטבעו׃
\par 30 באמונה נפלו חומות יריחו אחרי הקיפו אותן שבעת ימים׃
\par 31 באמונה לא אבדה רחב הזונה עם־הסוררים כי־אספה את־המרגלים אל־ביתה בשלום׃
\par 32 ומה אמר עוד הן תקצר העת מספר מעשי גדעון וברק ושמשון ויפתח ודוד ושמואל והנביאים׃
\par 33 אשר באמונה כבשו ממלכות ופעלו צדק והשיגו הבטחות וסכרו פי אריות׃
\par 34 וכבו גבורת האש ונמלטו מפי החרב והתחזקו מחלשתם ועשו חיל במלחמה והפילו מחנות זרים׃
\par 35 נשים לקחו מתחיה את־מתיהן ואחרים רטשו בענוים ולא רצו להנצל למען יזכו לתחיה טובה ממנה׃
\par 36 מהם נסו נסיון תעלולים ומכות וגם־נמסרו לכבל ומסגר׃
\par 37 נסקלו באבנים נסרו במגרה נבחנו ביסורים מתו לפי־חרב וינעו עטופי עורת כבשים ועזים בחסר ובעצר רעה ויגון׃
\par 38 אשר העולם לא־היה כדי להם הם תעו במדבר ובהרים ובמערות ובנקיקי הארץ׃
\par 39 וכל־אלה אף כי־הועד עליהם בגלל אמונתם לא לקחו את־ההבטחה׃
\par 40 למען אשר לא־ישלמו בלעדינו כי צפה לנו אלהים מקדם טובה יתרה׃

\chapter{12}

\par 1 לכן גם־אנחנו אשר־ענן עדים רב כזה מסבב אתנו נשליכה ממנו כל־טרח והחטא המקיף עלינו ונרוצה בסבלנות את־המרוצה הערוכה לפנינו׃
\par 2 ונביטה אל־ישוע ראש האמונה ומשלימה אשר בעד השמחה השמורה לו קבל את־הצלוב ויבז החרפה וישב לימין כסא האלהים׃
\par 3 התבוננו אליו אשר־נשא כלמה גדולה כזאת מאת החטאים למען אשר לא תיעפו ולא תיגעו בנפשותיכם׃
\par 4 עדין לא עמדתם במלחמתכם עם־החטא עד־לדם׃
\par 5 ותשכחו נחומי המדבר אליכם כדבר אל־בנים לאמר מוסר יהוה בני אל־תמאס ואל־תקץ בתוכחתו׃
\par 6 כי את אשר יאהב יהוה יוכיח יכאב את־בן ירצה׃
\par 7 אם־מקבלים אתם מוסר דעו כי־כאב עם־בניו מתנהג אלהים עמכם כי מי הבן אשר אביו לא ייסרנו׃
\par 8 ואם־תהיו באין־מוסר אשר היה מנת כלם אז ממזרים אתם ולא בנים׃
\par 9 ועוד אם־אבות בשרנו היו מיסרים אתנו ונירא מהם אף כי־נכנע לפני אבי הרוחות ונחיה׃
\par 10 כי המה יסרונו כטוב בעיניהם לשעה קלה אבל זה להועיל למען יהיה־לנו חלק בקדשתו׃
\par 11 וכל־מוסר כשבא עלינו איננו שמחה בעינינו כי אם־יגון אבל באחריתו יתן פרי שלום לצדקה למלמדיו׃
\par 12 על־כן חזקו ידים רפות וברכים כשלות׃
\par 13 ומעגל רגליכם פלסו למען לא־תטה הצלעה מן־הדרך כי אם־תרפא׃
\par 14 רדפו את־השלום עם־כל־אדם ואת הקדשה אשר בלעדיה לא־יראה איש את־האדון׃
\par 15 והזהרו פן־יש בכם איש אשר יחדל מחסד אלהים פן־יעיק לכם שרש פרה לענה ויטמאו בו רבים׃
\par 16 פן־ימצא בכם זנה או חלל כעשו אשר בנזיד אחד מכר את־בכורתו׃
\par 17 הלא ידעתם כי נמאס אחרי כן כאשר רצה לרשת את־הברכה כי לא־מצא מקום לתשובה אף כי־בקש אותה בדמעות׃
\par 18 כי לא־באתם אל־הר נמשש ובער באש ולא אל־ענן וערפל וסערה׃
\par 19 ולא לקול שופר ולקול הדברים אשר שמעיו בקשו שלא יוסיף לדבר עמהם עוד׃
\par 20 כי לא־יכלו לשאת את אשר צוו גם־אם־בהמה תגע בהר סקל תסקל או־ירה תירה בחצים׃
\par 21 והמראה היה נורא עד־מאד ויאמר משה יגרתי וחרדתי׃
\par 22 כי אם־באתם אל־הר ציון ואל־עיר אלהים חיים אל־ירושלים שבשמים׃
\par 23 ואל־מקהלת רבבות המלאכים ועדת הבכורים הכתובים בשמים ואל־אלהים שפט הכל ואל־רוחות הצדיקים הנשלמים׃
\par 24 ואל־ישוע מתוך הברית החדשה ואל־דם ההזאה המיטיב דבר מדם־הבל׃
\par 25 לכן ראו פן־תמאנו לשמע אל־המדבר כי הן לא נמלטו המאנים לשמע אל־המדבר עמהם בארץ אף כי־אנחנו אם־נמאן לשמע בקול המדבר מן־השמים׃
\par 26 אשר קולו הרעיש אז את־הארץ ועתה זה הבטיח לאמר עוד אחת ואני מרעיש לא את־הארץ בלבד אלא אף את־השמים׃
\par 27 וזו עוד אחת שאמר משמיע שנוי הדברים המתערערים אשר הם עשוים למען יעמד אשר איננו נרעש׃
\par 28 לכן אנחנו המקבלים מלכות אשר לא תמוט נבאה־נא בתודה ונעבד בה את־האלהים כרצונו בצניעות וביראה׃
\par 29 כי אלהינו אש אכלה הוא׃

\chapter{13}

\par 1 אהבת האחים תעמד׃
\par 2 הכנסת ארחים אל־תשכחו כי־יש אשר אספו מלאכים אל־ביתם ולא ידעו׃
\par 3 זכרו את־האסורים כאלו אתם אסורים עמהם ואת הנלחצים באשר גם־אתם בבשר׃
\par 4 האישות תיקר בכל ויצועכם אל־יחלל את־הזנים ואת־המנאפים ידין אלהים׃
\par 5 רחקו מאהבת כסף והיו שמחים בחלקכם כי הוא אמר לא ארפך ולא אעזב׃
\par 6 על־כן נבטח ונאמר יהוה לי בעזרי לא אירא מה־יעשה לי אדם׃
\par 7 זכרו את־מנהיגיכם אשר־הגידו לכם את־דבר האלהים בינו לאחרית דרכם ולכו באמונתם׃
\par 8 ישוע המשיח כמו שהוא אתמול כן היום וגם־לעולמים׃
\par 9 אל־תנועו בתורות שנות וזרות כי טוב לכונן לבנו בחסד ולא בדברים של־מאכל אשר לא הועילו לנהגים בהם׃
\par 10 יש־לנו מזבח אשר אין להם רשות למשרתי המשכן לאכל מעליו׃
\par 11 כי־הבהמות אשר הובא דמן בקדש לכפרת החטא על־ידי הכהן הגדול גויתיהן נשרפו מחוץ למחנה׃
\par 12 בעבור זאת גם־ישוע ענה מחוץ לשער למען קדש את־העם בדמו׃
\par 13 לכן נצאה־נא אליו אל־מחוץ למחנה ונשא את־חרפתו׃
\par 14 כי־פה אין־לנו עיר עמדת כי אם־את־העיר העתידה אנחנו מבקשים׃
\par 15 לכן נקריב על־ידו בכל־עת זבח תודה לאלהים היא־פרי שפתים המודות לשמו׃
\par 16 ואל־תשכחו לגמל חסד ולתת לאביונים כי־זבחים כאלה יערבו לאלהים׃
\par 17 שמעו אל־מנהיגיכם והכנעו מפניהם כי־שקדים הם על־נפשתיכם כעתידים לתת חשבון למען יעשו־זאת בשמחה ולא באנחה כי לא־להועיל זאת לכם׃
\par 18 התפללו בעדנו כי ידענו אשר שלמה מחשבתנו ונחפץ ללכת דרך ישרה בכל׃
\par 19 ואפצר בכם מאד לעשות הדבר הזה למען אושב אליכם במהרה׃
\par 20 ואלהי השלום אשר בדם ברית עולם העלה מן־המתים את־רעה הצאן הגדול את־ישוע אדנינו׃
\par 21 הוא ישלימכם בכל־מעשה טוב לעשות רצונו בפעלו בכם את־הרצוי לפניו ביד־ישוע המשיח לו הכבוד לעולמי עולמים אמן׃
\par 22 ואבקש מכם אחי שאו־נא דבר התוכחה כי כתבתי אליכם בקצרה׃
\par 23 ודעו כי טימותיוס אחינו שלח חפשי ואם־יבא במהרה אראה אתו את־פניכם׃
\par 24 שאלו לשלום כל־מנהיגיכם ולשלום כל־הקדשים בני ארץ איטליא שאלים לשלומכם׃
\par 25 החסד עם־כלכם אמן׃


\end{document}