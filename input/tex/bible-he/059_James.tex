\begin{document}

\title{James}

Jas 1:1  יעקב עבד אלהים ואדנינו ישוע המשיח שאל לשלום שנים עשר השבטים שבגולה׃
Jas 1:2  אך לשמחה חשבו לכם אחי כאשר תבאו בנסינות שונים׃
Jas 1:3  מפני שידעים אתם כי־בחן אמונתכם מביא לידי סבלנות׃
Jas 1:4  והסבלנות שלמה תהיה בפעלה למען תהיו שלמים ותמימים ולא תחסרו כל־דבר׃
Jas 1:5  ואיש מכם כי יחסר חכמה יבקשנה מאלהים הנותן לכל בנדיבה ובלא הונאת דברים ותנתן לו׃
Jas 1:6  ובלבד שיבקש באמונה ובבלי ספק כי־בעל ספק דומה לגל הים נשא ומטרף ברוח׃
Jas 1:7  והאיש ההוא אל־ידמה בנפשו כי־ישא דבר מאת יהוה׃
Jas 1:8  איש אשר חלק לבו הפכפך הוא בכל־דרכיו׃
Jas 1:9  אבל האח השפל יתהלל ברוממתו׃
Jas 1:10  והעשיר יתהלל בשפלותו כי יעבר כציץ החציר׃
Jas 1:11  כי זרח השמש בחמתו וייבש את־החציר ויבל ציצו וחן מראהו אבד כן יבול העשיר בהליכותיו׃
Jas 1:12  אשרי האיש העמד בנסיונו כי כאשר נבחן ישא עטרת החיים אשר־הבטיח יהוה לאהביו׃
Jas 1:13  אל־יאמר המנסה האלהים נסני כי האלהים איננו מנסה ברע והוא לא־ינסה איש׃
Jas 1:14  כי אם־ינסה כל־איש בתאות נפשו אשר תסיתהו ותפתהו׃
Jas 1:15  ואחרי־כן הרתה התאוה ותלד חטא והחטא כי נגמר יוליד את־המות׃
Jas 1:16  אל־תתעו אחי אהובי׃
Jas 1:17  כל־מתת טובה וכל־מתנה שלמה תרד ממעל מאת אבי האורות אשר חלוף וכל־צל שנוי אין־עמו׃
Jas 1:18  הוא בחפצו ילד אותנו בדבר האמת להיות כמו ראשית בכורי יצוריו׃
Jas 1:19  על־כן אחי אהובי יהי כל־איש מהיר לשמע קשה לדבר וקשה לכעוס׃
Jas 1:20  כי־כעס אדם לא יפעל צדקת אלהים׃
Jas 1:21  לכן הסירו מעליכם כל־טנוף ותרבות רעה וקבלו בענוה את־הדבר הנטוע בכם אשר יכל להושיע את־נפשתיכם׃
Jas 1:22  והיו עשי הדבר ולא שמעיו בלבד לרמות את־נפשכם׃
Jas 1:23  כי האיש השמע את־הדבר ואין עשהו דמה לאיש מביט את־תאר הויתו במראה׃
Jas 1:24  כי הביט אל־מראהו וילך לו וברגע שכח מה־תארו׃
Jas 1:25  אבל המשקיף בתורה השלמה תורת החרות ומחזיק בה אשר איננו שמע ושכח כי אם־עשה בפעל אשרי האיש ההוא במעשהו׃
Jas 1:26  איש מכם אם־ידמה להיות עבד אלהים ואיננו שם רסן ללשנו כי אם־מתעה הוא את־לבבו עבדתו אך־לריק תהיה׃
Jas 1:27  זאת היא העבודה הטהורה והברה לפני האלהים אבינו לפקד את־היתומים והאלמנות בצרתם ולשמר נפשו בנקיון מחלאת העולם׃
Jas 2:1  אחי אל־יהי משא פנים באמונתכם בישוע המשיח אדנינו אדון הכבוד׃
Jas 2:2  כי אם־יבוא איש לבית הכנסת שלכם וטבעת זהב על־ידיו והוא לבוש לבשי מכלול ובא שמה גם־איש עני בבגדים צואים׃
Jas 2:3  ופניתם אל־הלבוש לבשי מכלול ואמרתם לו שב־לך הנה בכבוד ולעני תאמרו עמד־שם או שב־פה מתחת להדם רגלי׃
Jas 2:4  הלא לב ולב לכם והנכם שפטים בעלי מחשבות רעות׃
Jas 2:5  שמעו אחי אהובי הלא בעניי העולם הזה בחר האלהים להיות עשירים באמונה וירשי המלכות אשר הבטיח לאהביו׃
Jas 2:6  ואתם הכלמתם את־העני הלא העשירים הם העשקים אתכם והם הסחבים אתכם אל־בתי דין׃
Jas 2:7  הלא הם המגדפים את־השם הטוב הנקרא עליכם׃
Jas 2:8  הן בעשותכם את־המצוה המלכת על־כלן כפי הכתוב ואהבת לרעך כמוך תיטיבו לעשות׃
Jas 2:9  אולם אם־תשאו פנים חטאים אתם והתורה תוכיחכם כעברים עליה׃
Jas 2:10  כי איש אשר יקים את־כל־התורה ונכשל באחת ממצותיה נדון על־כלן׃
Jas 2:11  כי האמר לא תנאף הוא האמר לא תרצח ואם־אינך נאף ואתה רוצח הנך עבר על־התורה׃
Jas 2:12  כן דברו וכן עשו כמי שעתידים להשפט על־פי תורת החרות׃
Jas 2:13  כי אין חסד במשפט לאשר לא־עשה חסד והחסד יתגאה על־המשפט׃
Jas 2:14  אחי מה־יועיל לאיש שיאמר כי אמונה בו ומעשים אין בו התוכל האמונה להושיעו׃
Jas 2:15  אח או אחות כי־יהיו בעירם ואין להם לחם חקם׃
Jas 2:16  ואיש מכם יאמר אליהם לכו לשלום והתחממו ושבעו ולא־תתנו להם צרכי גופם מה־תועיל זאת׃
Jas 2:17  ככה גם־האמונה אם־אין בה מעשים מתה היא בעצמה׃
Jas 2:18  ואם־יאמר איש אתה אמונה בך ולי מעשים הראני נא את־אמונתך בבלי מעשים ואראך אני מתוך מעשי את־אמונתי׃
Jas 2:19  אתה מאמין שהאלהים אחד הוא הטיבות להאמין גם השדים מאמינים בו ורעדים׃
Jas 2:20  ואתה איש־בער התחפץ לדעת כי האמונה באין מעשים מתה היא׃
Jas 2:21  אברהם אבינו הלא במעשיו נצדק בהעלתו את־יצחק בנו על־המזבח׃
Jas 2:22  הנך ראה כי־האמונה עזרת למעשיו ומתוך המעשים השלמה האמונה׃
Jas 2:23  וימלא הכתוב האמר והאמן אברהם ביהוה ותחשב־לו לצדקה ויקרא אהב יהוה׃
Jas 2:24  הנכם ראים כי במעשים יצדק האיש ולא באמונה לבדה׃
Jas 2:25  וכן גם־רחב הזונה הלא נצדקה במעשים באספה את־המלאכים אל־ביתה ותשלחם בדרך אחר׃
Jas 2:26  כי כאשר הגוף מבלי נשמה מת הוא כן גם־האמונה מבלי־מעשים מתה׃
Jas 3:1  אחי אל־יהיו רבים מכם למורים באשר ידעתם כי בזאת נחמיר עלינו את־הדין׃
Jas 3:2  כי כלנו נכשלים הרבה ואשר לא־יכשל בדבור הוא איש תמים ויכל לשום רסן לכל־גופו׃
Jas 3:3  הנה בפי הסוסים נשים את־הרסן למען אשר ישמעו לנו ונהגנו בו את כל־גויתם׃
Jas 3:4  והנה האניות אף־כי גדלות הנה ונהדפות ברוח עזה משוט קטן ינהג אתן אל־כל אשר־יחפץ החבל כן גם־הלשון אבר קטן היא וגדלות תדבר׃
Jas 3:5  הנה מה־גדול היער ואש קטנה תבעירנו גם־הלשון אש היא עולם מלא עולה׃
Jas 3:6  (כן) הלשון נצבת בין אברינו המגאלת את־כל־הגוף ומלהטת את־גלגל הויתנו והיא להוטה באש גיהנם׃
Jas 3:7  כי כל־מין בהמה ועוף ורמש וחיות הים יכבש ונכבשים הם על־ידי מין האדם׃
Jas 3:8  אבל הלשון אין אדם יכל לכבשה אין מעצור לרעה הזאת ומלאה חמת המות׃
Jas 3:9  בה נברך את־האלהים אבינו ובה נקלל את־האנשים העשוים בצלם אלהים׃
Jas 3:10  מפה אחד יצאת ברכה וקללה וכן לא־יעשה אחי׃
Jas 3:11  היביע המעין מתוקים ומרים ממוצא אחד׃
Jas 3:12  אחי היוכל עץ התאנה לעשות זיתים או התוכל הגפן לעשות תאנים כן גם־מעין אחד לא יוכל לנבע מים מלוחים ומתוקים׃
Jas 3:13  מי בכם חכם ונבון יראה בדרכו הטובה את־מעשיו בענות החכמה׃
Jas 3:14  ואם־קנאה מרה ומריבה בלבבכם אל־תתהללו ואל־תשקרו באמת׃
Jas 3:15  לא זאת החכמה הירדת ממעל כי אם־חכמת החלד והיצר והשדים׃
Jas 3:16  כי־במקום קנאה ומריבה שם מהומה וכל־מעשה רע׃
Jas 3:17  אבל החכמה אשר ממעל טהורה היא אף־אהבת שלום ומכרעת לכף־זכות ולא עמדת על־דעתה ומלאה רחמים ופרי טוב בלא־לב ולב ואין חנפה בה׃
Jas 3:18  ופרי הצדקה בשלום יזרע לעשי השלום׃
Jas 4:1  המלחמות והמדנים אשר ביניכם מאין המה הלא מתוך התאות המתגרות באבריכם׃
Jas 4:2  אתם מתאוים ואין לכם תרצחו ותקנאו והשג לא תשיגו תריבו ותלחמו ואין לכם מפני שלא־שאלתם׃
Jas 4:3  הן שאלים אתם ולא ינתן לכם על־אשר שאלתם ברעה למען תבלו בתאותיכם׃
Jas 4:4  (הנאפים ו) הנאפות הלא ידעתם כי־אהבת העולם איבת אלהים היא ועתה החפץ להיות אהב העולם יהיה איב לאלהים׃
Jas 4:5  התדמו בנפשכם כי לריק אמר הכתוב בקנאה יתאוה לרוח אשר השכין בקרבנו׃
Jas 4:6  וגם יגדיל לתת־חן על־כן הכתוב אומר אלהים ללצים יליץ ולענוים יתן־חן׃
Jas 4:7  לכן הכנעו לפני האלהים התיצבו נגד השטן ויברח מפניכם׃
Jas 4:8  קרבו לאלהים ויקרב אליכם רחצו ידיכם החטאים טהרו לבבכם חלוקי הלבב׃
Jas 4:9  התענו והתאבלו ובכו שחוקכם יהפך לאבל ושמחתכם ליגון׃
Jas 4:10  השפלו לפני יהוה והוא ירים אתכם׃
Jas 4:11  אחי אל־תדברו איש ברעהו המחרף את־רעהו ודן את־אחיו את־התורה הוא מחרף ואת־התורה הוא דן ואם־תדין את־התורה אינך מקים התורה כי אם־דנה׃
Jas 4:12  אחד הוא המחקק (והשפט) אשר יכול להושיע ולאבד ומי אתה כי תדין את־עמיתך׃
Jas 4:13  הוי האמרים נלכה היום ומחר לעיר פלונית אלמונית ונעשה־שם שנה אחת לסחר בה ולהרבות הון׃
Jas 4:14  ולא תדעו מה־ילד יום מחר כי מה חייכם עשן הנראה כמעט־רגע ואחר כלה וילך׃
Jas 4:15  תחת אשר תאמרו אם־ירצה יהוה ונחיה נעשה כזה וכזה׃
Jas 4:16  עתה תתהללו בגאותכם וכל־תהלה כזאת רעה היא׃
Jas 4:17  לכן היודע לעשות הטוב ולא יעשנו חטא הוא לו׃
Jas 5:1  הוי העשירים בכו והילילו על־הצרות אשר תבאנה עליכם׃
Jas 5:2  עשרכם בלה ובגדיכם אכלם עש׃
Jas 5:3  זהבכם וכספכם כסתם חלאה והיתה חלאתם בכם לעדות ואכלה כמו־אש את־בשרכם זה הוא האוצר אצרתם לכם לקץ הימים׃
Jas 5:4  הנה שכר הפעלים אספי קציר שדתיכם אשר עשקתם צעק עליכם וצעקת הקוצרים באה באזני יהוה צבאות׃
Jas 5:5  התעדנתם בארץ והתענגתם והשמנתם את־לבכם כמו ליום טבחה׃
Jas 5:6  הרשעתם והמתם את־הצדיק והוא נענה לא־יפתח פיו׃
Jas 5:7  לכן אחי דמו והוחילו עד־בוא האדון הנה האכר מחכה לטוב תבואת האדמה ומיחל כי־ירד עליה גשם יורה ומלקוש׃
Jas 5:8  כן הוחילו גם־אתם ואמצו לבבכם כי קרוב האדון לבא׃
Jas 5:9  אחי אל־תתאוננו איש על־רעהו פן־תשפטו הנה הדין עמד בפתח׃
Jas 5:10  אחי הנביאים אשר דברו בשם יהוה הם יהיו לכם למופת העני והתוחלת׃
Jas 5:11  הנה מאשרים אנחנו את־הסבלים שמעתם סבלנות איוב ואת־אחרית האדון ראיתם כי־רחום וחנון יהוה׃
Jas 5:12  וראש דבר אחי לא תשבעו לא בשמים ולא בארץ ולא כל־שבועה אחרת ויהי הן שלכם הן ולא שלכם לא פן־תפלו בידי הדין׃
Jas 5:13  איש מכם כי־יצר לו יתפלל ואשר ייטב לבו הוא יזמר׃
Jas 5:14  איש מכם כי־יחלה יקרא את־זקני הקהלה ויתפללו בעדו ויסוכהו שמן בשם יהוה׃
Jas 5:15  ותפלת האמונה תושיע את־החולה ויהוה יקימנו ואשר חטא יסלח לו׃
Jas 5:16  התודו עונותיכם איש לפני רעהו והתפללו איש בעד רעהו למען תרפאו כי־גדול כח תפלת הצדיק הקרא אל־אלהים בחזקה׃
Jas 5:17  אליהו אנוש אנוש היה כמנו והתפלל תפלה שלא יהיה מטר ולא־היה מטר בארץ שלש שנים וששה חדשים׃
Jas 5:18  וישב ויתפלל והשמים נתנו מטר והארץ הצמיחה את־פריה׃
Jas 5:19  אחי כי יתעה איש בכם מן־האמת ואיש אחר ישיבנו׃
Jas 5:20  ידע־נא כי המשיב את־החוטא מעקשות דרכו הוא יושיע את־נפשו ממות ויכסה על־המון פשעים׃


\end{document}