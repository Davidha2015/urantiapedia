\begin{document}

\title{איגרת פטרוס הראשונה}


\chapter{1}

\par 1 פטרוס שליח ישוע המשיח אל־תושבי תפוצות פנטוס גלטיא קפודקיא אסיא וביתיניא׃
\par 2 הנבחרים מדעת אלהים האב מקדם בקדוש הרוח אל־משמעת ישוע המשיח ואל־הזית דמו חסד ושלום למכביר יהיו לכם׃
\par 3 ברוך האלהים אבי אדנינו ישוע המשיח אשר כרב רחמיו חזר וילד אתנו לתקוה חיה בהקמת ישוע המשיח מעם המתים׃
\par 4 לנחלה אשר לא תשחת ולא תגאל ולא תבל הצפונה לכם בשמים׃
\par 5 השמורים בעז אלהים על־יד האמונה לתשועה העתידה להגלות לעת־קץ׃
\par 6 אשר בה תגילו אתם המתעצבים עתה מעט לפי הצרך במסת שנות׃
\par 7 למען תמצא אמונתכם המזקקה יקרה הרבה מן־הזהב האבד הצרוף באש לתהלה ולכבוד ולתפארת בהתגלות ישוע המשיח׃
\par 8 אשר אהבתם ולא ראיתם ואשר תאמינו בו עתה ואינכם ראים אתו ובכן תגילו בשמחה מפארה עצמה מספר׃
\par 9 לשאת עקב אמונתכם תשועה לנפשתיכם׃
\par 10 את התשועה אשר עליה חקרו ודרשו הנביאים הנבאים על־החסד הצפון לכם׃
\par 11 לחקר לדעת מה־זו ואי־זו העת אשר הודיעה רוח המשיח אשר בקרבם בהגידו מראש את ענויי המשיח ואת־הגדלות אשר אחריהם׃
\par 12 ונגלה להם אשר לא לנפשם כי אם־לנו היו משמשים בדברים ההם אשר הגד לכם עתה על־פי המבשרים אתכם ברוח הקדש השלוח משמים דברים אשר מלאכי אלהים חמדו להשקיף אל־תוכם׃
\par 13 לכן חגרו מתני שכלכם התעוררו וקוו בכל־נפשכם לחסד אשר יבואכם בהתגלות ישוע המשיח׃
\par 14 כבני משמעת אל־תתנהגו כתאות אשר התאויתם בעוד היותכם בבלי־דעת׃
\par 15 כי אם־היו קדשים בכל־דרכיכם כאשר הקרא אתכם קדוש הוא׃
\par 16 כי על־כן כתוב והייתם קדשים כי קדוש אני׃
\par 17 ואם־תקראו אב לאלהים השפט בבלי משא פנים כמעללי איש ואיש התהלכו־נא ביראה בימי מגוריכם׃
\par 18 מפני שידעים אתם כי לא־בדבר נפסד לא בכסף ולא בזהב נפדיתם מדרך הבלכם אשר הנחלתם מאת אבותיכם׃
\par 19 כי אם־בדם יקר של־שה תמים שאין־בו מום בדם המשיח׃
\par 20 הנודע מראש לפני מוסדות תבל ונגלה באחרית הימים למענכם׃
\par 21 המאמינים על־פיו באלהים אשר הקים אתו מעם המתים ויתן־לו כבוד למען היות אמונתכם תקוה לאלהים׃
\par 22 זכו את־נפשתיכם על־ידי הרוח בשמעכם בקול האמת לאחוה שאין בה חנפה ואהבתם איש את־רעהו אהבה עזה בלב טהור׃
\par 23 כנולדים שנית לא מזרע נשחת כי אם־מזרע לא ישחת במאמר של־אלהים החי והקים לעולם׃
\par 24 כי כל־בשר חציר וכל־כבוד איש כציץ השדה׃
\par 25 יבש חציר נבל ציץ ודבר יהוה יקום לעולם והוא הדבר אשר בשר לכם׃

\chapter{2}

\par 1 ועתה הסירו מאתכם כל־רשע וכל־מרמה וחנפה וקנאה וכל־לשון רע׃
\par 2 וכעללים אשר מקרוב נולדו התאוו לחלב השכלי והזך למען תגדלו־בו לתשועה׃
\par 3 אם־אמנם טעמתם כי־טוב האדון׃
\par 4 אשר נגשתם אליו אל־אבן חיה אשר מאסו־בה בני־האדם והיא נבחרה ויקרה לאלהים׃
\par 5 וגם־אתם כאבנים חיות נבניתם למשכן הרוח לכהנת קדש להעלות זבחי־רוח לרצון לאלהים בישוע המשיח׃
\par 6 וזה הוא שאמר הכתוב הנני יסד בציון אבן פנה אבן בחן ויקרה והמאמין בה לא יבוש׃
\par 7 לכן לכם המאמינים היא אבן היקר אבל לסוררים האבן אשר מאסו הבונים היתה לראש פנה ולאבן נגף ולצור מכשל׃
\par 8 והם נכשלו יען לא שמעו לדבר ולזאת גם־נועדו׃
\par 9 ואתם הנכם זרע נבחר ממלכת כהנים וגוי קדוש ועם סגלה למען תספרו תהלות הקורא אתכם מחשך אל־אורו הנפלא׃
\par 10 אשר לפנים לא־עם הייתם ועתה עם אלהים ואשר לפנים לא רחמו ועתה מרחמים׃
\par 11 חביבי אזהירכם כגרים ותושבים הנזרו מתאות הבשר המתגרות בנפש׃
\par 12 והיטיבו דרככם בגוים למען יביטו אל־מעשיכם הטובים ויכבדו את־האלהים ביום הפקדה תחת אשר חרפו אתכם כפעלי און׃
\par 13 והכנעו לכל־פקדת אדם למען האדון אם־למלך כראוי לראש׃
\par 14 אם־למשלים כראוי לשלוחים מאתו לנקמת פעלי און ולתהלת עשי טוב׃
\par 15 כי כן רצון אלהים שתעשו הטוב ותסכרו את־פי אולת האנשים אשר אין־בם דעת׃
\par 16 כחפשים ולא־כאלו היתה לכם החפשה למכסה הרעה כי אם־כעבדי אלהים׃
\par 17 נהגו כבוד בכל־איש אהבו את האחים יראו את־אלהים כבדו את המלך׃
\par 18 העבדים הכנעו לפני אדניכם בכל־יראה לא לפני הטובים והענוים בלבד כי אם־גם־לפני העקשים׃
\par 19 כי חסד הוא לאיש כי־ישבע ממררים ויענה חנם למען דעת האלהים׃
\par 20 כי אם־תחטאו וסבלתם מכות אגרוף מה־תתהללו אבל אם־תענו וסבלתם בעשותכם הטוב חסד הוא מלפני אלהים׃
\par 21 כי לזאת נקראתם כי גם־המשיח ענה בעדכם והשאיר לכם מופת ללכת בעקבותיו׃
\par 22 אשר לא חמס עשה ולא מרמה בפיו׃
\par 23 אשר שמע חרפתו ולא השיב נענה ולא גער כי אם־מסר דינו לשפט צדק ואת־חטאתנו הוא נשא בגויתו על־העץ׃
\par 24 למען נחיה לצדקה אחרי חדלנו מן־החטאים׃
\par 25 אשר בחברתו נרפא לכם כי הייתם כצאן אבדות ועתה שבתם אל־הרעה פקיד נפשתיכם׃

\chapter{3}

\par 1 וכן אתנה הנשים הכנענה לפני בעליכן למען אשר־יקנו באין־אמר ודברים על־ידי מעשי הנשים מי שאינם שמעים לדבר׃
\par 2 בראותם כי תצנענה לכת ביראה׃
\par 3 ופארכן אל־יהי מבחוץ במחלפות שער ועדי זהב ולבישת מחלצות׃
\par 4 כי אם־האדם הצפון פנימה ברוח ענוה והשקט אשר לא יכלה הוא יקר בעיני אלהים׃
\par 5 כי כן התקשטו לפנים גם־הנשים הקדשות המיחלות לאלהים בהכנען לפני בעליהן׃
\par 6 כשרה אשר שמעה בקול אברהם ותקרא־לו אדון אשר אתן הייתן לה לבנות בעשותכן הטוב ולא תיראנה מפחד׃
\par 7 וכן אתם האנשים שבו עמהן בתבונה כי־כלי רפה האשה ותנו־לה כבוד כי גם־להן יש־חלק בנחלת מתנת החיים פן־תכלאו מתפלותיכם׃
\par 8 וסוף דבר היו כלכם לב אחד בעלי חמלה אהבי האחים רחמנים ושפלי רוח׃
\par 9 אל־תשלמו רעה תחת רעה ולא חרפה תחת חרפה כי אם־תברכו מפני שידעים אתם שלזאת נקראתם שתירשו את־הברכה׃
\par 10 כי האיש החפץ חיים אהב ימים לראות טוב יצר לשונו מרע ושפתיו מדבר מרמה יסור מרע ויעשה־טוב יבקש שלום וירדפהו׃
\par 11 כי־עיני יהוה אל־צדיקים ואזניו אל־שועתם׃
\par 12 ופני יהוה בעשי רע׃
\par 13 ומי ירע לכם אם־תקנאו לעשות הטוב׃
\par 14 ואשריכם גם אם־תענו למען הצדקה רק־מוראם לא־תיראו ולא תעריצו׃
\par 15 את־יהוה אלהים אתו תקדישו בלבבכם והיו נכנים תמיד להשיב דבר בענוה וביראה לכל־מבקש מאתכם חשבון התוחלת אשר בקרבכם׃
\par 16 רוח נכון יהי לכם למען יבשו המנאצים דרככם הטובה במשיח להלשין אתכם כפעלי און׃
\par 17 כי טוב לכם אשר תענו ברצון אלהים בעשותכם הטוב משתענו בעשותכם רע׃
\par 18 כי גם־המשיח מת פעם אחת על־חטאתינו הצדיק בעד הרשעים לקרב אתנו אל־האלהים הומת בבשר ויחי ברוח׃
\par 19 ובכן הלך ויקרא לרוחות אשר במשמר׃
\par 20 אשר לפנים לא האמינו כאשר חכה אלהים בארך אפו בימי נח בהעשות התבה אשר נמלטו אליה מעטים והם שמנה נפשות מן־המים׃
\par 21 והוא דמות הטבילה אשר כעת תושיע גם־אתכם לא להסיר חלאת הבשר כי אם־לשאל־לנו מאת אלהים רוח שלמה על־ידי הקמת ישוע המשיח׃
\par 22 אשר עבר השמימה וישב לימין אלהים ויכנעו מפניו המלאכים והרשיות והגבורות׃

\chapter{4}

\par 1 ועתה כאשר ענה המשיח בעדנו בבשר כן היו גם־אתם מזינים בדעת ההיא כי המענה בבשר חדל לחטוא׃
\par 2 למען אשר לא תחיו עוד לתאות בני אדם כי אם־לרצון אלהים כל־ימי היתכם עוד בבשר׃
\par 3 כי רב לנו עשות כחפץ הגוים בימים הראשנים ימי לכתנו בדרכי זמה ובתאות כסבאי יין וזללי בשר ורדפי שכר ותועבות עבדת האלילים׃
\par 4 ועל־זאת תמהים המה ומגדפים כי לא־תרוצו עמהם להיות שטופים בזמה כמוהם׃
\par 5 אשר יתנו חשבון לפני העתיד לשפט החיים והמתים׃
\par 6 כי על־כן התבשרו גם־המתים למען ידונו בבשר כבני־אדם ויחיו ברוח כדרך אלהים׃
\par 7 הן קץ הכל קרב לכן היו צנועים וערים להתפלל׃
\par 8 וקדם כל־דבר אהבו איש את־אחיו אהבה עזה כי על־רב פשעים תכסה האהבה׃
\par 9 היו מארחים איש את־רעהו בבלי תלנות׃
\par 10 איש איש כמתן החסד אשר קבל תעזרו איש לרעהו כסכנים ממנים על־חסדי אלהים הרבים׃
\par 11 המדבר ידבר אמרי־אל והעזר יעזר מתוך החיל אשר חננו אלהים למען יכבד אלהים בכל על־ידי ישוע המשיח אשר לו הכבוד והעז לעולמי עולמים אמן׃
\par 12 חביבי בבאכם בתוך כור עני למען נסתכם אל־נא תתמהו כאלו קרה אתכם מקרה זר׃
\par 13 כי אם־שמחו על־אשר חלק לכם בענויי המשיח למען גם־תשמחו ותעלצו בהגלות כבודו׃
\par 14 אם־יחרפו אתכם למען־שם המשיח אשריכם כי נחה עליכם רוח הכבוד (והגבורה) רוח אלהים (אצלם מנאף הוא ואצלכם נכבד)׃
\par 15 כי אל־יענה איש מכם כרצח או כגנב או־כפעל און או־כנכנס בתחום שאינו שלו׃
\par 16 וכי־יענה כאחד המשיחיים אל־יבוש כי אם־יודה לאלהים על־הדבר הזה׃
\par 17 כי עת החל המשפט מבית אלהים ואם־ממנו ראשנה מה־תהיה אחרית הממרים את־בשורת אלהים׃
\par 18 הן צדיק כמעט לא יושע אף כי־רשע וחוטא׃
\par 19 לכן גם־המענים כרצון אלהים יפקידו את־נפשתיהם ביד אלהים הברא הנאמן ויוסיפו לעשות הטוב׃

\chapter{5}

\par 1 את־הזקנים אשר בקרבכם אזהיר אני הזקן עמיתם ועד ענויי המשיח וגם־חבר לכבוד העתיד להגלות׃
\par 2 רעו את־עדר האלהים אשר תחת ידכם והשגיחו עליהם לא באנס כי אם־בנדבה (כרצון אלהים) ולא עקב בצע רע כי אם־בנפש חפצה׃
\par 3 אף־לא כרודנים בנחלת יהוה כי אם־להיות מופת לצאן׃
\par 4 ובהופעת שר הרעים תשאו עטרת הכבוד אשר לא תבל׃
\par 5 וכן גם־אתם הנערים הכנעו לפני הזקנים וחגרו כלכם שפלות רוח בהכנע איש לרעהו כי אלהים ללצים יליץ ולענוים יתן־חן׃
\par 6 השפילו נפשכם תחת יד־אלהים החזקה למען ירומם אתכם בעתו׃
\par 7 השליכו עליו כל־יהבכם כי הוא ידאג לכם׃
\par 8 התעוררו שקדו כי יריבכם השטן מתהלך כאריה שאג ומבקש את אשר יבלע׃
\par 9 ועמדתם נגדו חזקים באמונה ודעו כי־ענוים כאלה באו גם־על־אחיכם אשר בעולם׃
\par 10 ואלהי כל־החסד אשר קרא אתכם לכבודו הנצחי במשיח ישוע אחרי ענותכם מעט הוא ישלים אתכם ויחזק ויגבר וייסד׃
\par 11 לו הכבוד והעז לעולמי עולמים אמן׃
\par 12 ביד סלונוס האח הנאמן כי כן אחשב כתבתי אליכם בדברים מעטים להזהיר אתכם ולהעיד כי חסד האלהים הזה אשר עמדתם בו אמת הוא׃
\par 13 קהלתכם אשר בבבל הנבחרה אתכם ומרקוס בני שאלים לשלומכם׃
\par 14 שאלו איש את־רעהו לשלום בנשיקת אהבה שלום לכם כלכם אשר במשיח ישוע אמן׃


\end{document}