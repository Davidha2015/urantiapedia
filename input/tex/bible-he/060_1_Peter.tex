\begin{document}

\title{1 Peter}

1Pe 1:1  פטרוס שליח ישוע המשיח אל־תושבי תפוצות פנטוס גלטיא קפודקיא אסיא וביתיניא׃
1Pe 1:2  הנבחרים מדעת אלהים האב מקדם בקדוש הרוח אל־משמעת ישוע המשיח ואל־הזית דמו חסד ושלום למכביר יהיו לכם׃
1Pe 1:3  ברוך האלהים אבי אדנינו ישוע המשיח אשר כרב רחמיו חזר וילד אתנו לתקוה חיה בהקמת ישוע המשיח מעם המתים׃
1Pe 1:4  לנחלה אשר לא תשחת ולא תגאל ולא תבל הצפונה לכם בשמים׃
1Pe 1:5  השמורים בעז אלהים על־יד האמונה לתשועה העתידה להגלות לעת־קץ׃
1Pe 1:6  אשר בה תגילו אתם המתעצבים עתה מעט לפי הצרך במסת שנות׃
1Pe 1:7  למען תמצא אמונתכם המזקקה יקרה הרבה מן־הזהב האבד הצרוף באש לתהלה ולכבוד ולתפארת בהתגלות ישוע המשיח׃
1Pe 1:8  אשר אהבתם ולא ראיתם ואשר תאמינו בו עתה ואינכם ראים אתו ובכן תגילו בשמחה מפארה עצמה מספר׃
1Pe 1:9  לשאת עקב אמונתכם תשועה לנפשתיכם׃
1Pe 1:10  את התשועה אשר עליה חקרו ודרשו הנביאים הנבאים על־החסד הצפון לכם׃
1Pe 1:11  לחקר לדעת מה־זו ואי־זו העת אשר הודיעה רוח המשיח אשר בקרבם בהגידו מראש את ענויי המשיח ואת־הגדלות אשר אחריהם׃
1Pe 1:12  ונגלה להם אשר לא לנפשם כי אם־לנו היו משמשים בדברים ההם אשר הגד לכם עתה על־פי המבשרים אתכם ברוח הקדש השלוח משמים דברים אשר מלאכי אלהים חמדו להשקיף אל־תוכם׃
1Pe 1:13  לכן חגרו מתני שכלכם התעוררו וקוו בכל־נפשכם לחסד אשר יבואכם בהתגלות ישוע המשיח׃
1Pe 1:14  כבני משמעת אל־תתנהגו כתאות אשר התאויתם בעוד היותכם בבלי־דעת׃
1Pe 1:15  כי אם־היו קדשים בכל־דרכיכם כאשר הקרא אתכם קדוש הוא׃
1Pe 1:16  כי על־כן כתוב והייתם קדשים כי קדוש אני׃
1Pe 1:17  ואם־תקראו אב לאלהים השפט בבלי משא פנים כמעללי איש ואיש התהלכו־נא ביראה בימי מגוריכם׃
1Pe 1:18  מפני שידעים אתם כי לא־בדבר נפסד לא בכסף ולא בזהב נפדיתם מדרך הבלכם אשר הנחלתם מאת אבותיכם׃
1Pe 1:19  כי אם־בדם יקר של־שה תמים שאין־בו מום בדם המשיח׃
1Pe 1:20  הנודע מראש לפני מוסדות תבל ונגלה באחרית הימים למענכם׃
1Pe 1:21  המאמינים על־פיו באלהים אשר הקים אתו מעם המתים ויתן־לו כבוד למען היות אמונתכם תקוה לאלהים׃
1Pe 1:22  זכו את־נפשתיכם על־ידי הרוח בשמעכם בקול האמת לאחוה שאין בה חנפה ואהבתם איש את־רעהו אהבה עזה בלב טהור׃
1Pe 1:23  כנולדים שנית לא מזרע נשחת כי אם־מזרע לא ישחת במאמר של־אלהים החי והקים לעולם׃
1Pe 1:24  כי כל־בשר חציר וכל־כבוד איש כציץ השדה׃
1Pe 1:25  יבש חציר נבל ציץ ודבר יהוה יקום לעולם והוא הדבר אשר בשר לכם׃
1Pe 2:1  ועתה הסירו מאתכם כל־רשע וכל־מרמה וחנפה וקנאה וכל־לשון רע׃
1Pe 2:2  וכעללים אשר מקרוב נולדו התאוו לחלב השכלי והזך למען תגדלו־בו לתשועה׃
1Pe 2:3  אם־אמנם טעמתם כי־טוב האדון׃
1Pe 2:4  אשר נגשתם אליו אל־אבן חיה אשר מאסו־בה בני־האדם והיא נבחרה ויקרה לאלהים׃
1Pe 2:5  וגם־אתם כאבנים חיות נבניתם למשכן הרוח לכהנת קדש להעלות זבחי־רוח לרצון לאלהים בישוע המשיח׃
1Pe 2:6  וזה הוא שאמר הכתוב הנני יסד בציון אבן פנה אבן בחן ויקרה והמאמין בה לא יבוש׃
1Pe 2:7  לכן לכם המאמינים היא אבן היקר אבל לסוררים האבן אשר מאסו הבונים היתה לראש פנה ולאבן נגף ולצור מכשל׃
1Pe 2:8  והם נכשלו יען לא שמעו לדבר ולזאת גם־נועדו׃
1Pe 2:9  ואתם הנכם זרע נבחר ממלכת כהנים וגוי קדוש ועם סגלה למען תספרו תהלות הקורא אתכם מחשך אל־אורו הנפלא׃
1Pe 2:10  אשר לפנים לא־עם הייתם ועתה עם אלהים ואשר לפנים לא רחמו ועתה מרחמים׃
1Pe 2:11  חביבי אזהירכם כגרים ותושבים הנזרו מתאות הבשר המתגרות בנפש׃
1Pe 2:12  והיטיבו דרככם בגוים למען יביטו אל־מעשיכם הטובים ויכבדו את־האלהים ביום הפקדה תחת אשר חרפו אתכם כפעלי און׃
1Pe 2:13  והכנעו לכל־פקדת אדם למען האדון אם־למלך כראוי לראש׃
1Pe 2:14  אם־למשלים כראוי לשלוחים מאתו לנקמת פעלי און ולתהלת עשי טוב׃
1Pe 2:15  כי כן רצון אלהים שתעשו הטוב ותסכרו את־פי אולת האנשים אשר אין־בם דעת׃
1Pe 2:16  כחפשים ולא־כאלו היתה לכם החפשה למכסה הרעה כי אם־כעבדי אלהים׃
1Pe 2:17  נהגו כבוד בכל־איש אהבו את האחים יראו את־אלהים כבדו את המלך׃
1Pe 2:18  העבדים הכנעו לפני אדניכם בכל־יראה לא לפני הטובים והענוים בלבד כי אם־גם־לפני העקשים׃
1Pe 2:19  כי חסד הוא לאיש כי־ישבע ממררים ויענה חנם למען דעת האלהים׃
1Pe 2:20  כי אם־תחטאו וסבלתם מכות אגרוף מה־תתהללו אבל אם־תענו וסבלתם בעשותכם הטוב חסד הוא מלפני אלהים׃
1Pe 2:21  כי לזאת נקראתם כי גם־המשיח ענה בעדכם והשאיר לכם מופת ללכת בעקבותיו׃
1Pe 2:22  אשר לא חמס עשה ולא מרמה בפיו׃
1Pe 2:23  אשר שמע חרפתו ולא השיב נענה ולא גער כי אם־מסר דינו לשפט צדק ואת־חטאתנו הוא נשא בגויתו על־העץ׃
1Pe 2:24  למען נחיה לצדקה אחרי חדלנו מן־החטאים׃
1Pe 2:25  אשר בחברתו נרפא לכם כי הייתם כצאן אבדות ועתה שבתם אל־הרעה פקיד נפשתיכם׃
1Pe 3:1  וכן אתנה הנשים הכנענה לפני בעליכן למען אשר־יקנו באין־אמר ודברים על־ידי מעשי הנשים מי שאינם שמעים לדבר׃
1Pe 3:2  בראותם כי תצנענה לכת ביראה׃
1Pe 3:3  ופארכן אל־יהי מבחוץ במחלפות שער ועדי זהב ולבישת מחלצות׃
1Pe 3:4  כי אם־האדם הצפון פנימה ברוח ענוה והשקט אשר לא יכלה הוא יקר בעיני אלהים׃
1Pe 3:5  כי כן התקשטו לפנים גם־הנשים הקדשות המיחלות לאלהים בהכנען לפני בעליהן׃
1Pe 3:6  כשרה אשר שמעה בקול אברהם ותקרא־לו אדון אשר אתן הייתן לה לבנות בעשותכן הטוב ולא תיראנה מפחד׃
1Pe 3:7  וכן אתם האנשים שבו עמהן בתבונה כי־כלי רפה האשה ותנו־לה כבוד כי גם־להן יש־חלק בנחלת מתנת החיים פן־תכלאו מתפלותיכם׃
1Pe 3:8  וסוף דבר היו כלכם לב אחד בעלי חמלה אהבי האחים רחמנים ושפלי רוח׃
1Pe 3:9  אל־תשלמו רעה תחת רעה ולא חרפה תחת חרפה כי אם־תברכו מפני שידעים אתם שלזאת נקראתם שתירשו את־הברכה׃
1Pe 3:10  כי האיש החפץ חיים אהב ימים לראות טוב יצר לשונו מרע ושפתיו מדבר מרמה יסור מרע ויעשה־טוב יבקש שלום וירדפהו׃
1Pe 3:11  כי־עיני יהוה אל־צדיקים ואזניו אל־שועתם׃
1Pe 3:12  ופני יהוה בעשי רע׃
1Pe 3:13  ומי ירע לכם אם־תקנאו לעשות הטוב׃
1Pe 3:14  ואשריכם גם אם־תענו למען הצדקה רק־מוראם לא־תיראו ולא תעריצו׃
1Pe 3:15  את־יהוה אלהים אתו תקדישו בלבבכם והיו נכנים תמיד להשיב דבר בענוה וביראה לכל־מבקש מאתכם חשבון התוחלת אשר בקרבכם׃
1Pe 3:16  רוח נכון יהי לכם למען יבשו המנאצים דרככם הטובה במשיח להלשין אתכם כפעלי און׃
1Pe 3:17  כי טוב לכם אשר תענו ברצון אלהים בעשותכם הטוב משתענו בעשותכם רע׃
1Pe 3:18  כי גם־המשיח מת פעם אחת על־חטאתינו הצדיק בעד הרשעים לקרב אתנו אל־האלהים הומת בבשר ויחי ברוח׃
1Pe 3:19  ובכן הלך ויקרא לרוחות אשר במשמר׃
1Pe 3:20  אשר לפנים לא האמינו כאשר חכה אלהים בארך אפו בימי נח בהעשות התבה אשר נמלטו אליה מעטים והם שמנה נפשות מן־המים׃
1Pe 3:21  והוא דמות הטבילה אשר כעת תושיע גם־אתכם לא להסיר חלאת הבשר כי אם־לשאל־לנו מאת אלהים רוח שלמה על־ידי הקמת ישוע המשיח׃
1Pe 3:22  אשר עבר השמימה וישב לימין אלהים ויכנעו מפניו המלאכים והרשיות והגבורות׃
1Pe 4:1  ועתה כאשר ענה המשיח בעדנו בבשר כן היו גם־אתם מזינים בדעת ההיא כי המענה בבשר חדל לחטוא׃
1Pe 4:2  למען אשר לא תחיו עוד לתאות בני אדם כי אם־לרצון אלהים כל־ימי היתכם עוד בבשר׃
1Pe 4:3  כי רב לנו עשות כחפץ הגוים בימים הראשנים ימי לכתנו בדרכי זמה ובתאות כסבאי יין וזללי בשר ורדפי שכר ותועבות עבדת האלילים׃
1Pe 4:4  ועל־זאת תמהים המה ומגדפים כי לא־תרוצו עמהם להיות שטופים בזמה כמוהם׃
1Pe 4:5  אשר יתנו חשבון לפני העתיד לשפט החיים והמתים׃
1Pe 4:6  כי על־כן התבשרו גם־המתים למען ידונו בבשר כבני־אדם ויחיו ברוח כדרך אלהים׃
1Pe 4:7  הן קץ הכל קרב לכן היו צנועים וערים להתפלל׃
1Pe 4:8  וקדם כל־דבר אהבו איש את־אחיו אהבה עזה כי על־רב פשעים תכסה האהבה׃
1Pe 4:9  היו מארחים איש את־רעהו בבלי תלנות׃
1Pe 4:10  איש איש כמתן החסד אשר קבל תעזרו איש לרעהו כסכנים ממנים על־חסדי אלהים הרבים׃
1Pe 4:11  המדבר ידבר אמרי־אל והעזר יעזר מתוך החיל אשר חננו אלהים למען יכבד אלהים בכל על־ידי ישוע המשיח אשר לו הכבוד והעז לעולמי עולמים אמן׃
1Pe 4:12  חביבי בבאכם בתוך כור עני למען נסתכם אל־נא תתמהו כאלו קרה אתכם מקרה זר׃
1Pe 4:13  כי אם־שמחו על־אשר חלק לכם בענויי המשיח למען גם־תשמחו ותעלצו בהגלות כבודו׃
1Pe 4:14  אם־יחרפו אתכם למען־שם המשיח אשריכם כי נחה עליכם רוח הכבוד (והגבורה) רוח אלהים (אצלם מנאף הוא ואצלכם נכבד)׃
1Pe 4:15  כי אל־יענה איש מכם כרצח או כגנב או־כפעל און או־כנכנס בתחום שאינו שלו׃
1Pe 4:16  וכי־יענה כאחד המשיחיים אל־יבוש כי אם־יודה לאלהים על־הדבר הזה׃
1Pe 4:17  כי עת החל המשפט מבית אלהים ואם־ממנו ראשנה מה־תהיה אחרית הממרים את־בשורת אלהים׃
1Pe 4:18  הן צדיק כמעט לא יושע אף כי־רשע וחוטא׃
1Pe 4:19  לכן גם־המענים כרצון אלהים יפקידו את־נפשתיהם ביד אלהים הברא הנאמן ויוסיפו לעשות הטוב׃
1Pe 5:1  את־הזקנים אשר בקרבכם אזהיר אני הזקן עמיתם ועד ענויי המשיח וגם־חבר לכבוד העתיד להגלות׃
1Pe 5:2  רעו את־עדר האלהים אשר תחת ידכם והשגיחו עליהם לא באנס כי אם־בנדבה (כרצון אלהים) ולא עקב בצע רע כי אם־בנפש חפצה׃
1Pe 5:3  אף־לא כרודנים בנחלת יהוה כי אם־להיות מופת לצאן׃
1Pe 5:4  ובהופעת שר הרעים תשאו עטרת הכבוד אשר לא תבל׃
1Pe 5:5  וכן גם־אתם הנערים הכנעו לפני הזקנים וחגרו כלכם שפלות רוח בהכנע איש לרעהו כי אלהים ללצים יליץ ולענוים יתן־חן׃
1Pe 5:6  השפילו נפשכם תחת יד־אלהים החזקה למען ירומם אתכם בעתו׃
1Pe 5:7  השליכו עליו כל־יהבכם כי הוא ידאג לכם׃
1Pe 5:8  התעוררו שקדו כי יריבכם השטן מתהלך כאריה שאג ומבקש את אשר יבלע׃
1Pe 5:9  ועמדתם נגדו חזקים באמונה ודעו כי־ענוים כאלה באו גם־על־אחיכם אשר בעולם׃
1Pe 5:10  ואלהי כל־החסד אשר קרא אתכם לכבודו הנצחי במשיח ישוע אחרי ענותכם מעט הוא ישלים אתכם ויחזק ויגבר וייסד׃
1Pe 5:11  לו הכבוד והעז לעולמי עולמים אמן׃
1Pe 5:12  ביד סלונוס האח הנאמן כי כן אחשב כתבתי אליכם בדברים מעטים להזהיר אתכם ולהעיד כי חסד האלהים הזה אשר עמדתם בו אמת הוא׃
1Pe 5:13  קהלתכם אשר בבבל הנבחרה אתכם ומרקוס בני שאלים לשלומכם׃
1Pe 5:14  שאלו איש את־רעהו לשלום בנשיקת אהבה שלום לכם כלכם אשר במשיח ישוע אמן׃


\end{document}