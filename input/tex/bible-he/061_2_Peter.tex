\begin{document}

\title{איגרת פטרוס השנייה}


\chapter{1}

\par 1 שמעון פטרוס עבד ישוע המשיח ושליחו אל־אשר קבלו אמונה יקרה כשלנו בצדקת אלהינו ומושיענו ישוע המשיח׃
\par 2 חסד ושלום יהיו לכם למכביר בדעת האלהים וישוע אדנינו׃
\par 3 באשר גבורתו האלהית נתנה לנו את כל־צרכינו לחיים ולחסידות על־ידי דעת הקורא אתנו בכבודו וחילו׃
\par 4 אשר בהם נתן־לנו הבטחות גדלות מאד ויקרות למען תקחו על־ידן חלק בטבע אלהים להמלט מכליון התאוה אשר בעולם׃
\par 5 בעבור זאת שקדו להוסיף על־אמונתכם את־מעשה הצדקה ועל מעשה הצדקה את־הדעת׃
\par 6 ועל־הדעת את־הפרישות ועל־הפרישות את־הסבלנות ועל־הסבלנות את־החסידות׃
\par 7 ועל־החסידות את־האחוה ועל־האחוה את־האהבה׃
\par 8 כי אם־אלה ימצאו וירבו בכם לא־יתנו אתכם להיות מתעצלים ובטלים מעשות פרי לדעת אדנינו ישוע המשיח׃
\par 9 כי האיש אשר אין־אלה לו עור הוא רפה עינים ושכח את־טהרתו מחטאתיו הראשנות׃
\par 10 לכן אחי הוסיפו ושקדו לחזק את־קריאתכם ובחירתכם (במעשים טובים) כי אם כן תעשו לא תכשלו׃
\par 11 כי־כן יפתח לפניכם לרוחה מבוא מלכות עולם אשר לאדנינו ומושיענו ישוע המשיח׃
\par 12 על־כן לא אחדל להזכירכם על־אלה בכל־עת אף־כי ידעתם את־אמתנו זו והתכוננתם בה׃
\par 13 ונכון בעיני להזכיר ולהעיר אתכם כל־ימי היותי במשכן הזה׃
\par 14 מדעתי כי מהר יעתק משכני וכן גלה־לי אדנינו ישוע המשיח׃
\par 15 ואשקד להיות לכם תמיד זכרון הדברים האלה גם־אחרי פטירתי׃
\par 16 כי לא הלכנו אחרי הגדות מחכמות בהודיענו אתכם גבורת אדנינו ישוע המשיח ובאו כי עינינו היו הראות את־גדלתו׃
\par 17 כי נשא יקר וכבוד מאת אלהים האב כבא אליו קול מלפני הדרת כבודו לאמר זה בני ידידי רצתה נפשי בו׃
\par 18 ואת־הקול ההוא שמענו באזנינו יצא מן־השמים בהיותנו עמו בהר הקדש׃
\par 19 ודבר הנבואה יותר קים אתנו והטיבתם עשות אשר שתם לבכם אליו כנר מאיר במקום אפל עד־כי יבקע אור היום וזרח כוכב הנגה בלבבכם׃
\par 20 וזאת תדעו ראשונה אשר כל־נבואת המקרא איננה כפי פתרון אדם מלבו׃
\par 21 כי מעולם לא־יצאה נבואה ברצון האדם כי אנשי אלהים הקדושים דברו כאשר נשאם רוח הקדש׃

\chapter{2}

\par 1 וגם־נביאי שקר היו בעם כאשר יהיו מורי שקר גם־בכם אשר יכניסו כתות משחיתות ויכחשו במשל אשר קנם ויביאו על־נפשם כליון פתאם׃
\par 2 ורבים ילכו אחרי תועבותם ובעבורם יתן דרך האמת לגדופים׃
\par 3 ובדברי בדוי יעשו אתכם למסחר להם למען בצע בצע אשר משפטם מאז לא יתמהמה ושברם לא ינום׃
\par 4 כי לא־חס אלהים על־המלאכים אשר חטאו כי אם־הורידם לקצבי הרים ויסגירם בכבלי אפל לשמרם למשפט׃
\par 5 וגם־על־הדורות הראשנים לא חס וישמר רק את־נח קרא הצדק ושבעה עמו בהביאו את־המבול על־דור הרשעים׃
\par 6 ואת־ערי סדום ועמרה הפך לאפר ודנם במהפכה וישימם למשל לאשר עתידים לעשות זמה׃
\par 7 ויצל את־לוט הצדיק אשר הלאוהו אנשי בליעל ההם בדרכי זמתם׃
\par 8 כי הצדיק הזה ישב בתוכם והוא ראה אתם ושמע ונפשו הישרה עגומה עליו יום ויום במעשי רשעם׃
\par 9 כי יודע יהוה להציל את־חסידיו מנסיון ולחשך את־הרשעים ליום המשפט להשיב גמולם להם׃
\par 10 וביותר את־ההלכים אחרי הבשר בתאות תבל ובזים את־הממשלה עזי פנים הלכים בשרירות לבם ולא יחרדו מחרף את־השררות׃
\par 11 אשר אף־המלאכים הגדולים מהם בעז וכח לא יגדפום לפני יהוה במשפטם׃
\par 12 ואלה כבהמות הסכלות הנולדות כחק־טבעם ללכד ולשחת בחרפם את־אשר לא ידעו ישחתו בהשחית נפשם וגמול עולתם ישאו׃
\par 13 אשר עדנת יומם לענג יחשבו מגאלים ומזהמים המתפנקים במדוחי נפשם ואכלים ושתים עמכם׃
\par 14 עינים להם מלאות נאפים ולא תשבענה לחטא ואת־נפשות הפתאים יצודדו ולב מלמד־בצע להם בני המארה׃
\par 15 את־הדרך הישר עזבו ויתעו וילכו בדרך בלעם בן־בעור אשר אהב שכר העולה׃
\par 16 ותהי־לו תוכחת על־חטאתו כי הבהמה האלמת דברה בקול־אדם ותעצר באולת הקסם׃
\par 17 בארות בלי־מים המה עבים נדפים בסערה אשר שמור להם חשך־אפלה לעולם׃
\par 18 כי בדברם בגאות דברי שוא יצודו בתאות הבשר על־ידי זמתם את אשר אך־נמלטו מידי ההלכים בדרך תועה׃
\par 19 חפשה יבטיחו להם והם בעצמם עבדים לשחת כי עבד האדם לכבשו׃
\par 20 כי אחרי המלטם מטמאת העולם בדעת אדנינו ומושיענו ישוע המשיח אם־שבו והטבעו בתוכן ונכבשו אחריתם תהיה רעה מראשיתם׃
\par 21 נוח להם שלא לדעת את־דרך הצדקה מאשר ידעהו ונסגו אחור מן־המצוה הקדושה המסורה להם׃
\par 22 וקרה להם כאשר יאמר משל האמת הכלב שב על־קאו והחזיר עלה מן־הרחצה להתגלל ברפש׃

\chapter{3}

\par 1 זאת האגרת השנית אשר אני כתב אליכם חביבי ובשתיהן כמזכיר אעיר את־תמת לבבכם׃
\par 2 לזכר את־הדברים הנאמרים מקדם בידי הנביאים הקדשים ואת־מצות אדנינו ומושיענו אשר נתנה על־ידי שליחיכם׃
\par 3 ודעו זאת לכם ראשנה כי באחרית הימים יבאו לצים הלכים אחרי תאות נפשם ויתלוצצו לאמר׃
\par 4 איה הבטחת באו כי מאז שכבו האבות הכל עמד כמו מראשית הבריאה׃
\par 5 ונעלם מדעתם לרצונם שלפנים בדבר אלהים נעשו השמים והארץ מן־המים ועל־ידי המים׃
\par 6 ועל ידיהם אבדה תבל אשר מאז כי נשטפה במי המבול׃
\par 7 גם־השמים והארץ אשר לפנינו נצפנו בדברו והם שמורים לאש ליום הדין ואבד אנשי הרשע׃
\par 8 וזאת האחת אל־תעלם מכם חביבי שיום אחד כאלף שנים בעיני יהוה ואלף שנים כיום אחד׃
\par 9 ולא־יאחר יהוה את־אשר הבטיח כאשר־יש חשבים זאת לאחור כי מאריך אפו בעבורנו ולא יחפץ באבד האבדים כי אם־בפנות כלם לתשובה׃
\par 10 בא יבא יום־יהוה כגנב בלילה אז השמים בשאון יחלפו והיסדות יבערו והתמגגו והארץ והמעשים אשר עליה ישרפו׃
\par 11 ועתה אם־כל־אלה ימוגו מה־מאד עליכם להתהלך בקדשה ובחסידות׃
\par 12 ולחכות ליום־יהוה שיבא ולהחיש אתו אשר בו השמים ימוגו באש והיסדות יבערו ונמסו׃
\par 13 ואנחנו כפי הבטחתו מחכים לשמים חדשים ולארץ חדשה אשר־צדק ילין בם׃
\par 14 על־כן חביבי המחכים לאלה שקדו להמצא לפניו בשלום נקים וזכים מפשע׃
\par 15 ואת־ארך רוח אדנינו תחשבו לתשועה כאשר גם־אחינו האהוב פולוס כתב אליכם כפי החכמה הנתונה לו׃
\par 16 וכן בכל־אגרותיו בדברו־שם על־אלה ובהן יש דברים קשים מהבין והבערים והפתאים יהפכו אתם כאשר גם־יעשו ביתר הספרים לאבדן נפשם׃
\par 17 ואתם חביבי אשר ידעתם זאת מראש השמרו לנפשתיכם פן־תמשכו אחרי טעות אנשי בליעל ונפלתם ממעזכם׃
\par 18 ורבו בחסד ובדעת אדנינו ומושיענו ישוע המשיח אשר־לו הכבוד גם־היום וגם־ליום העולם אמן׃


\end{document}