\begin{document}

\title{2 Peter}

2Pe 1:1  שמעון פטרוס עבד ישוע המשיח ושליחו אל־אשר קבלו אמונה יקרה כשלנו בצדקת אלהינו ומושיענו ישוע המשיח׃
2Pe 1:2  חסד ושלום יהיו לכם למכביר בדעת האלהים וישוע אדנינו׃
2Pe 1:3  באשר גבורתו האלהית נתנה לנו את כל־צרכינו לחיים ולחסידות על־ידי דעת הקורא אתנו בכבודו וחילו׃
2Pe 1:4  אשר בהם נתן־לנו הבטחות גדלות מאד ויקרות למען תקחו על־ידן חלק בטבע אלהים להמלט מכליון התאוה אשר בעולם׃
2Pe 1:5  בעבור זאת שקדו להוסיף על־אמונתכם את־מעשה הצדקה ועל מעשה הצדקה את־הדעת׃
2Pe 1:6  ועל־הדעת את־הפרישות ועל־הפרישות את־הסבלנות ועל־הסבלנות את־החסידות׃
2Pe 1:7  ועל־החסידות את־האחוה ועל־האחוה את־האהבה׃
2Pe 1:8  כי אם־אלה ימצאו וירבו בכם לא־יתנו אתכם להיות מתעצלים ובטלים מעשות פרי לדעת אדנינו ישוע המשיח׃
2Pe 1:9  כי האיש אשר אין־אלה לו עור הוא רפה עינים ושכח את־טהרתו מחטאתיו הראשנות׃
2Pe 1:10  לכן אחי הוסיפו ושקדו לחזק את־קריאתכם ובחירתכם (במעשים טובים) כי אם כן תעשו לא תכשלו׃
2Pe 1:11  כי־כן יפתח לפניכם לרוחה מבוא מלכות עולם אשר לאדנינו ומושיענו ישוע המשיח׃
2Pe 1:12  על־כן לא אחדל להזכירכם על־אלה בכל־עת אף־כי ידעתם את־אמתנו זו והתכוננתם בה׃
2Pe 1:13  ונכון בעיני להזכיר ולהעיר אתכם כל־ימי היותי במשכן הזה׃
2Pe 1:14  מדעתי כי מהר יעתק משכני וכן גלה־לי אדנינו ישוע המשיח׃
2Pe 1:15  ואשקד להיות לכם תמיד זכרון הדברים האלה גם־אחרי פטירתי׃
2Pe 1:16  כי לא הלכנו אחרי הגדות מחכמות בהודיענו אתכם גבורת אדנינו ישוע המשיח ובאו כי עינינו היו הראות את־גדלתו׃
2Pe 1:17  כי נשא יקר וכבוד מאת אלהים האב כבא אליו קול מלפני הדרת כבודו לאמר זה בני ידידי רצתה נפשי בו׃
2Pe 1:18  ואת־הקול ההוא שמענו באזנינו יצא מן־השמים בהיותנו עמו בהר הקדש׃
2Pe 1:19  ודבר הנבואה יותר קים אתנו והטיבתם עשות אשר שתם לבכם אליו כנר מאיר במקום אפל עד־כי יבקע אור היום וזרח כוכב הנגה בלבבכם׃
2Pe 1:20  וזאת תדעו ראשונה אשר כל־נבואת המקרא איננה כפי פתרון אדם מלבו׃
2Pe 1:21  כי מעולם לא־יצאה נבואה ברצון האדם כי אנשי אלהים הקדושים דברו כאשר נשאם רוח הקדש׃
2Pe 2:1  וגם־נביאי שקר היו בעם כאשר יהיו מורי שקר גם־בכם אשר יכניסו כתות משחיתות ויכחשו במשל אשר קנם ויביאו על־נפשם כליון פתאם׃
2Pe 2:2  ורבים ילכו אחרי תועבותם ובעבורם יתן דרך האמת לגדופים׃
2Pe 2:3  ובדברי בדוי יעשו אתכם למסחר להם למען בצע בצע אשר משפטם מאז לא יתמהמה ושברם לא ינום׃
2Pe 2:4  כי לא־חס אלהים על־המלאכים אשר חטאו כי אם־הורידם לקצבי הרים ויסגירם בכבלי אפל לשמרם למשפט׃
2Pe 2:5  וגם־על־הדורות הראשנים לא חס וישמר רק את־נח קרא הצדק ושבעה עמו בהביאו את־המבול על־דור הרשעים׃
2Pe 2:6  ואת־ערי סדום ועמרה הפך לאפר ודנם במהפכה וישימם למשל לאשר עתידים לעשות זמה׃
2Pe 2:7  ויצל את־לוט הצדיק אשר הלאוהו אנשי בליעל ההם בדרכי זמתם׃
2Pe 2:8  כי הצדיק הזה ישב בתוכם והוא ראה אתם ושמע ונפשו הישרה עגומה עליו יום ויום במעשי רשעם׃
2Pe 2:9  כי יודע יהוה להציל את־חסידיו מנסיון ולחשך את־הרשעים ליום המשפט להשיב גמולם להם׃
2Pe 2:10  וביותר את־ההלכים אחרי הבשר בתאות תבל ובזים את־הממשלה עזי פנים הלכים בשרירות לבם ולא יחרדו מחרף את־השררות׃
2Pe 2:11  אשר אף־המלאכים הגדולים מהם בעז וכח לא יגדפום לפני יהוה במשפטם׃
2Pe 2:12  ואלה כבהמות הסכלות הנולדות כחק־טבעם ללכד ולשחת בחרפם את־אשר לא ידעו ישחתו בהשחית נפשם וגמול עולתם ישאו׃
2Pe 2:13  אשר עדנת יומם לענג יחשבו מגאלים ומזהמים המתפנקים במדוחי נפשם ואכלים ושתים עמכם׃
2Pe 2:14  עינים להם מלאות נאפים ולא תשבענה לחטא ואת־נפשות הפתאים יצודדו ולב מלמד־בצע להם בני המארה׃
2Pe 2:15  את־הדרך הישר עזבו ויתעו וילכו בדרך בלעם בן־בעור אשר אהב שכר העולה׃
2Pe 2:16  ותהי־לו תוכחת על־חטאתו כי הבהמה האלמת דברה בקול־אדם ותעצר באולת הקסם׃
2Pe 2:17  בארות בלי־מים המה עבים נדפים בסערה אשר שמור להם חשך־אפלה לעולם׃
2Pe 2:18  כי בדברם בגאות דברי שוא יצודו בתאות הבשר על־ידי זמתם את אשר אך־נמלטו מידי ההלכים בדרך תועה׃
2Pe 2:19  חפשה יבטיחו להם והם בעצמם עבדים לשחת כי עבד האדם לכבשו׃
2Pe 2:20  כי אחרי המלטם מטמאת העולם בדעת אדנינו ומושיענו ישוע המשיח אם־שבו והטבעו בתוכן ונכבשו אחריתם תהיה רעה מראשיתם׃
2Pe 2:21  נוח להם שלא לדעת את־דרך הצדקה מאשר ידעהו ונסגו אחור מן־המצוה הקדושה המסורה להם׃
2Pe 2:22  וקרה להם כאשר יאמר משל האמת הכלב שב על־קאו והחזיר עלה מן־הרחצה להתגלל ברפש׃
2Pe 3:1  זאת האגרת השנית אשר אני כתב אליכם חביבי ובשתיהן כמזכיר אעיר את־תמת לבבכם׃
2Pe 3:2  לזכר את־הדברים הנאמרים מקדם בידי הנביאים הקדשים ואת־מצות אדנינו ומושיענו אשר נתנה על־ידי שליחיכם׃
2Pe 3:3  ודעו זאת לכם ראשנה כי באחרית הימים יבאו לצים הלכים אחרי תאות נפשם ויתלוצצו לאמר׃
2Pe 3:4  איה הבטחת באו כי מאז שכבו האבות הכל עמד כמו מראשית הבריאה׃
2Pe 3:5  ונעלם מדעתם לרצונם שלפנים בדבר אלהים נעשו השמים והארץ מן־המים ועל־ידי המים׃
2Pe 3:6  ועל ידיהם אבדה תבל אשר מאז כי נשטפה במי המבול׃
2Pe 3:7  גם־השמים והארץ אשר לפנינו נצפנו בדברו והם שמורים לאש ליום הדין ואבד אנשי הרשע׃
2Pe 3:8  וזאת האחת אל־תעלם מכם חביבי שיום אחד כאלף שנים בעיני יהוה ואלף שנים כיום אחד׃
2Pe 3:9  ולא־יאחר יהוה את־אשר הבטיח כאשר־יש חשבים זאת לאחור כי מאריך אפו בעבורנו ולא יחפץ באבד האבדים כי אם־בפנות כלם לתשובה׃
2Pe 3:10  בא יבא יום־יהוה כגנב בלילה אז השמים בשאון יחלפו והיסדות יבערו והתמגגו והארץ והמעשים אשר עליה ישרפו׃
2Pe 3:11  ועתה אם־כל־אלה ימוגו מה־מאד עליכם להתהלך בקדשה ובחסידות׃
2Pe 3:12  ולחכות ליום־יהוה שיבא ולהחיש אתו אשר בו השמים ימוגו באש והיסדות יבערו ונמסו׃
2Pe 3:13  ואנחנו כפי הבטחתו מחכים לשמים חדשים ולארץ חדשה אשר־צדק ילין בם׃
2Pe 3:14  על־כן חביבי המחכים לאלה שקדו להמצא לפניו בשלום נקים וזכים מפשע׃
2Pe 3:15  ואת־ארך רוח אדנינו תחשבו לתשועה כאשר גם־אחינו האהוב פולוס כתב אליכם כפי החכמה הנתונה לו׃
2Pe 3:16  וכן בכל־אגרותיו בדברו־שם על־אלה ובהן יש דברים קשים מהבין והבערים והפתאים יהפכו אתם כאשר גם־יעשו ביתר הספרים לאבדן נפשם׃
2Pe 3:17  ואתם חביבי אשר ידעתם זאת מראש השמרו לנפשתיכם פן־תמשכו אחרי טעות אנשי בליעל ונפלתם ממעזכם׃
2Pe 3:18  ורבו בחסד ובדעת אדנינו ומושיענו ישוע המשיח אשר־לו הכבוד גם־היום וגם־ליום העולם אמן׃


\end{document}