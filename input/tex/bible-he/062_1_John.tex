\begin{document}

\title{איגרת יוחנן הראשונה}


\chapter{1}

\par 1 את אשר היה מראש אשר שמענו ובעינינו ראינו אשר הבטנו ואשר מששו ידינו על־דבר החיים׃
\par 2 והחיים נגלו ונרא ומעידים אנחנו ומודיעים לכם את־חיי העולמים אשר היו עם־האב ונגלו לנו׃
\par 3 את אשר ראינו ושמענו נודיעה לכם למען תתחברו לנו גם־אתם ונתחברנו עם־האב ועם־בנו ישוע המשיח׃
\par 4 וזאת כתבים אנחנו לכם למען תהיה שמחתכם שלמה׃
\par 5 וזאת השמועה אשר שמענו ממנו ונגד לכם שהאלהים אור הוא וכל־חשך אין בו׃
\par 6 אם־נאמר כי יש־לנו התחברות עמו ונתהלך בחשך דברי שקר אנחנו ולא פעלי האמת׃
\par 7 אבל אם־נתהלך באור כאשר הוא באור הנה נתחברנו יחד ודם־ישוע המשיח בנו יטהרנו מכל־חטא׃
\par 8 אם־נאמר שאין־בנו חטא מתעים אנחנו נפשנו והאמת אין בנו׃
\par 9 ואם־נתודה את־חטאתינו נאמן הוא וצדיק לסלח לחטאתינו ולטהרנו מכל־עון׃
\par 10 ואם־נאמר שלא חטאנו לכזב נשימנו ודברו אין בנו׃

\chapter{2}

\par 1 בני הנני כתב אליכם את־הדברים האלה לבלתי תחטאו ואם־יחטא איש יש־לנו לפני אבינו מליץ ישוע המשיח הצדיק׃
\par 2 והוא כפרה על־חטאתינו ולא על־חטאתינו בלבד כי גם־על־חטאת כל־העולם׃
\par 3 ובזאת נדע כי הכרנו אותו אם־נשמר את־מצותיו׃
\par 4 האמר הכרתיו ואת־מצותיו לא ישמר דבר שקר הוא והאמת אין בו׃
\par 5 אבל השמר את־דברו בו נשלמה באמת אהבת אלהים ובזאת נדע כי־בו אנחנו׃
\par 6 האמר שהוא עמד בו כאשר התהלך הוא כן יתהלך׃
\par 7 אחי לא מצוה חדשה כתב אני לכם כי אם־מצוה ישנה אשר היתה לכם מראש והמצוה הישנה היא הדבר אשר שמעתם׃
\par 8 ועוד מצוה חדשה אני כתב לכם והיא נאמנה גם־בו גם־בכם מפני שהחשך עבר והאור האמתי כבר זרח׃
\par 9 האומר באור אני והוא שנא את־אחיו עודנו בחשך׃
\par 10 האהב את־אחיו עמד באור ומכשול אין בו׃
\par 11 והשנא את־אחיו בחשך הוא ובחשך יתהלך ולא ידע אנה הוא הלך כי החשך עור את־עיניו׃
\par 12 הנני כתב אליכם הבנים יען כי־נסלחו לכם חטאתיכם למען שמו׃
\par 13 כתב אני אליכם האבות יען כי הכרתם את אשר־מראש כתב אני אליכם הבחורים יען כי התגברתם על־הרע כתבתי אליכם הילדים יען כי־הכרתם את־האב׃
\par 14 כתבתי אליכם האבות יען כי הכרתם את אשר־מראש כתבתי אליכם הבחורים יען כי־חזקתם ודבר האלהים שכן בקרבכם והתגברתם על־הרע׃
\par 15 אל תאהבו את־העולם ואת־דברי העולם איש כי־יאהב את־העולם אין־בו אהבת האב׃
\par 16 כי כל אשר בעולם חשק הבשר ותאות העינים וגאות הנכסים לא מן־אבינו הוא כי אם־מן־העולם׃
\par 17 והעולם עבור יעבר עם־תאותיו והעשה רצון אלהים יעמד לעד׃
\par 18 ילדי הנה השעה האחרונה באה וכאשר שמעתם שיבא שטן המשיח כן עתה רבו שטני המשיח ובזאת נדע שהיא השעה האחרונה׃
\par 19 מקרבנו יצאו אבל לא־מאתנו היו כי לו היו מאתנו כי אז היו עמדים עמנו אך יצאו למען יודע כי לא כלם מאתנו המה׃
\par 20 ואתם לכם המשחה מאת הקדוש וידעתם הכל׃
\par 21 לא כתבתי אליכם מפני שלא־ידעתם את־האמת כי־ידעתם אתה וידעתם שכל־דבר שקר לא מן־האמת הוא׃
\par 22 מי הוא הדבר שקר כי אם־המכחש בישוע לאמר לא המשיח הוא זה הוא שוטן המשיח המכחש באב ובבן׃
\par 23 כל־המכחש בבן גם־האב אין־לו והמודה בבן לו גם־האב׃
\par 24 ואתם יקם־נא בכם הדבר אשר שמעתם מראש ואם־יקום בכם אשר שמעתם מראש גם־אתם תקומו בבן ובאב׃
\par 25 וההבטחה אשר הבטיחנו היא חיי העולמים׃
\par 26 זאת כתבתי אליכם מפני המתעים אתכם׃
\par 27 ואתם המשחה אשר קבלתם מאתו עמדת בכם ולא תצטרכו לאיש שילמד אתכם כי אם־כאשר תלמדכם המשחה לכל־דבר הוא האמת ולא שקר וכאשר למדה אתכם כן תעמדו בו׃
\par 28 ועתה בנים עמדו בו למען יאמץ לבנו בהראותו ולא־נבוש מפניו בבואו׃
\par 29 אם־ידעתם כי־צדיק הוא דעו־נא כי כל־עשה צדקה נולד ממנו׃

\chapter{3}

\par 1 ראו מה־גדלה אהבת האב אשר נתן לנו להקרא בני האלהים ובניו אנחנו על־כן העולם איננו ידע אתנו יען כי־אותו לא ידע׃
\par 2 ידידי עתה בנים לאלהים אנחנו ועוד לא נגלה מה־נהיה אבל ידענו כי בהגלותו נהיה דמים־לו כי נראהו כמו שהוא׃
\par 3 וכל־אשר לו התקוה הזאת יטהר את־עצמו כאשר טהור גם־הוא׃
\par 4 כל־חטא פשע בתורה הוא והחטא פשיעה בתורה׃
\par 5 וידעתם כי הוא נגלה לשאת את־חטאינו ובו אין חטא׃
\par 6 כל־העמד בו לא יחטא כל־החוטא לא ראהו אף־לא ידעו׃
\par 7 בני אל־יתעה אתכם איש העשה צדקה צדיק הוא כאשר הוא צדיק׃
\par 8 והחטא מן־השטן הוא כי השטן ראשון לחטאים ובעבור זאת נגלה בן־האלהים להפר את־פעלות השטן׃
\par 9 כל־הנולד מאלהים לא יחטא כי זרעו בו ישאר ולא יוכל לחטא כי מאלהים נולד׃
\par 10 ובזאת נודעו בני האלהים ובני השטן כל־איש אשר לא־יעשה צדקה איננו מאלהים וכן כל־אשר לא־יאהב את־אחיו׃
\par 11 כי זאת השמועה אשר שמעתם מראש לאהבה איש את־רעהו׃
\par 12 לא כקין אשר היה מן־הרע והרג את־אחיו ומדוע הרגו יען כי־מעשיו היו רעים ומעשי אחיו מעשי־צדק׃
\par 13 אל־תתמהו אחי אם־ישנא אתכם העולם׃
\par 14 אנחנו ידענו כי עברנו מן־המות אל־החיים באשר אהבנו את־אחינו איש אשר לא־יאהב ישאר במות׃
\par 15 כל־השנא את אחיו רצח הוא וידעתם כי כל־רצח לא יתקימו־בו חיי עולם׃
\par 16 בזאת ידענו את־האהבה כי הוא נתן את־נפשו בעדנו גם־אנחנו חיבים לתת את־נפשתינו בעד אחינו׃
\par 17 ואיש אשר־לו נכסי העולם הזה והוא ראה את־אחיו חסר־לחם וקפץ את־רחמיו ממנו איך תעמד־בו אהבת אלהים׃
\par 18 בני אל־נא נאהב במלין ובלשון כי אם־בפעל ובאמת׃
\par 19 ובזאת נדעה כי מן־האמת אנחנו ולפניו נשקיט את־לבותינו׃
\par 20 כי אם־לבנו ירשיע אתנו האלהים נשגב הוא מלבנו וידע את־כל׃
\par 21 ידידי אם־לבנו לא־ירשיענו עז לנו באלהים׃
\par 22 וכל־אשר נשאל מאתו ינתן־לנו כי־נשמר את־מצותיו ונעשה את־הישר בעיניו׃
\par 23 וזאת מצותו להאמין בשם־בנו ישוע המשיח ולאהבה איש את־רעהו כאשר צונו׃
\par 24 והשמר את־מצותיו יקום בו והוא בו ובזאת נדע כי־הוא שכן בנו ברוח אשר־נתן לנו׃

\chapter{4}

\par 1 ידידי אל־תאמינו לכל־רוח כי אם־בחנו הרוחות אם־מאלהים המה כי נביאי שקר רבים באו לעולם׃
\par 2 בזאת תכירו את־רוח אלהים כל־רוח המודה בישוע המשיח הבא בבשר מאלהים הוא׃
\par 3 וכל־רוח אשר איננו מודה בישוע (המשיח הבא בבשר) לא מאלהים הוא וזה הוא רוח שוטן המשיח אשר שמעתם כי־יבא ועתה הנה־הוא בעולם׃
\par 4 אתם הבנים מאלהים אתם ונצחתם אתם כי־אשר בכם גדול הוא מאשר בעולם׃
\par 5 המה מן־העולם על־כן מהעולם ידברו והעולם ישמע אליהם׃
\par 6 ואנחנו מאלהים היודע את־האלהים ישמע אלינו ואשר איננו מאלהים לא ישמע אלינו בזאת נכיר את־רוח האמת ואת־רוח התועה׃
\par 7 ידידי נאהב־נא איש את־רעהו כי האהבה מאלהים היא וכל־אשר יאהב נולד מאלהים וידע את האלהים׃
\par 8 ואשר איננו אהב לא ידע את־האלהים כי האלהים הוא אהבה׃
\par 9 בזאת נראתה אהבת האלהים לנו אשר־שלח האלהים את־בנו את־יחידו לעולם למען נחיה על־ידו׃
\par 10 זאת היא האהבה לא שאנחנו אהבנו את־האלהים כי אם־הוא אהב אותנו וישלח את־בנו לכפרה על־חטאתינו׃
\par 11 ידידי אם־ככה אהב אתנו האלהים גם־אנחנו חיבים לאהבה איש את־רעהו׃
\par 12 את־האלהים לא־ראה איש מעולם ואם־נאהב איש את־רעהו האלהים יעמד בקרבנו ואהבתו נשלמה־בנו׃
\par 13 בזאת נדע אשר־בו נשכן והוא בנו כי־נתן לנו מרוחו׃
\par 14 ואנחנו חזינו ונעידה כי האב שלח את־הבן מושיע העולם׃
\par 15 כל־המודה כי ישוע הוא בן־האלהים האלהים שכן בו והוא באלהים׃
\par 16 ואנחנו ידענו ונאמן באהבה אשר אלהים אהב אתנו האלהים הוא אהבה והעמד באהבה עמד באלהים והאלהים עמד בו׃
\par 17 ובזאת נשלמה־בנו האהבה בהיות לנו פתחון פה ליום הדין כי כמהו כן גם־אנחנו בעולם הזה׃
\par 18 אין פחד לאהבה כי האהבה השלמה תגרש את־הפחד כי הפחד הוא פחד מן־הענש והמפחד איננו שלם באהבה׃
\par 19 אנחנו אהבים אתו כי הוא קדם לאהבה אתנו׃
\par 20 כי־יאמר איש אהב אני את־האלהים והוא שנא את־אחיו שקר הוא מדבר כי אשר לא יאהב את־אחיו אשר הוא ראה איככה יוכל לאהב את־האלהים אשר הוא איננו ראה אתו׃
\par 21 וזאת המצוה מאתו לנו כי האהב את־האלהים יאהב גם־את־אחיו׃

\chapter{5}

\par 1 כל־המאמין כי ישוע הוא המשיח הוא נולד מאלהים וכל־האהב את־מולידו יאהב גם את־הנולד מאתו׃
\par 2 בזאת נדע כי נאהב את־בני האלהים באהבתנו את־האלהים ובשמרנו את־מצותיו׃
\par 3 כי זאת אהבת אלהים אשר נשמר את־מצותיו ומצותיו בלתי קשות הנה׃
\par 4 כי־כל הנולד מאת האלהים מנצח את־העולם ואמונתנו היא הנצחון המנצח את־העולם׃
\par 5 מי המנצח את־העולם כי אם־המאמין בישוע שהוא בן־האלהים׃
\par 6 זה הוא אשר־בא במים ובדם (וברוח) ישוע המשיח לא במים בלבד כי אם־במים ובדם והרוח הוא המעיד כי הרוח הוא האמת׃
\par 7 כי שלשה המעידים בשמים האב הדבר ורוח הקדש ושלשתם אחד המה׃
\par 8 ושלשה המה המעידים בארץ הרוח המים והדם ושלשתם עדות אחת׃
\par 9 הן־נקבל עדות בני אדם ועדות האלהים הלא גדולה ממנה כי זאת היא עדות האלהים אשר העיד על־בנו׃
\par 10 המאמין בבן־האלהים יש־לו עדות בנפשו ואשר לא יאמין לאלהים לכזב שמהו יען לא־האמין בעדות אשר העיד האלהים על־בנו׃
\par 11 וזאת היא העדות כי חיי עולם נתן לנו האלהים והחיים האלה בבנו המה׃
\par 12 אשר יש־לו הבן יש־לו החיים ואשר אין־לו בן־האלהים אין לו החיים׃
\par 13 זאת כתבתי אליכם למען תדעון שחיי עולם לכם המאמינים בשם בן־האלהים׃
\par 14 ובטחוננו בו שאם־נשאל דבר כרצונו ישמע בקולנו׃
\par 15 ולפי שידעים אנחנו כי ישמע בקולנו לכל־אשר נשאל נדע גם־זאת כי הוא ממלא משאלותינו׃
\par 16 איש כי־יראה את־אחיו חוטא חטאת אשר איננה למות שאל ישאל בעדו ויתן־לו חיים לכל־אשר חטאו ולא למות הן־יש חטא מות על־זה לא אמר לשאול בעדו׃
\par 17 כל־מעשה עול חטא היא ויש חטאת אשר איננה למות׃
\par 18 ידענו כי כל־הנולד מאת האלהים לא יחטא כי אשר ילד מאת האלהים ישמר את־נפשו והרע לא־יגע בו׃
\par 19 ידענו כי מאלהים אנחנו וכל־העולם ברע הוא׃
\par 20 וידענו כי בא בן־אלהים ויתן־לנו בינה לדעת את־האמתי ובאמתי אנחנו בבנו ישוע המשיח זה הוא האל האמתי וחיי העולמים׃
\par 21 בני השמרו לכם מן־האלילים אמן׃


\end{document}