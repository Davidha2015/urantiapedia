\begin{document}

\title{איגרת יהודה}


\chapter{1}

\par 1 יהודה עבד ישוע המשיח ואחי יעקב אל־המקראים אשר הם אהובים באלהים האב ושמורים לישוע המשיח׃
\par 2 רחמים ושלום ואהבה יהיו לכם למכביר׃
\par 3 חביבי בשקדי לכתב אליכם על־דבר התשועה האחת לכלנו הציקתני רוחי לעורר אתכם במכתב אשר תלחמו לאמונה המסורה פעם אחת לקדושים׃
\par 4 כי התגנבו לבוא אנשים אשר נגזר דינם מאז אנשי רשע ההפכים את־חסד אלהינו לזמה וכפרים באלהים המשל היחיד ובאדנינו ישוע המשיח׃
\par 5 ויש את־נפשי להזכיר אתכם את־אשר כבר ידעתם כי הושיע יהוה את־העם ממצרים וישמד אחר כן את־אשר לא האמינו׃
\par 6 והמלאכים אשר לא־שמרו את־משרתם כי אם־עזבו את־מעונם שמרם במוסרות עולם באפלה למשפט היום הגדול׃
\par 7 כאשר נהיו למשל סדום ועמרה ובנתיהן אשר הזנו כמוהם ותלכנה אחרי בשר זר כי־נמסרו למוסר אש עולם׃
\par 8 וכן בעלי החלמות האלה מטמאים את־הבשר ואת־הממשלה ינאצו ואת־השררות יחרפו׃
\par 9 ומיכאל שר המלאכים בהתוכחו עם־השטן וירב אתו על־אדות גוית משה לא־מלאו לבו לחרץ משפט גדופים כי אם־אמר יגער יהוה בך׃
\par 10 ואלה מחרפים את־אשר לא־ידעו ובדברים אשר יבינו מחק־טבעם כבהמות הסכלות בהמה ישחיתו את־נפשם׃
\par 11 אוי להם כי־בדרך קין הלכו וידחו במדוחי בלעם עקב שכר ובמרי קרח אבדו׃
\par 12 הלא צורי מכשול המה בסעודת אהבה שלכם אכלים ושתים עמכם בקלות ראש ורעים את־נפשם עבים הם בלי מים נדפים מפני רוח עצי־חרף באין פרי אשר מתו פעמים ונעקרו׃
\par 13 משברי־ים עזים אשר יגרשו בשתם ככבים תעים אשר־חשך אפלה צפון להם עדי־עד׃
\par 14 וגם־חנוך השביעי לאדם נבא עליהם לאמר הנה יהוה בא ברבבת קדשיו׃
\par 15 לעשות שפטים בכלם ולהוכיח כל־רשעי־ארץ על־כל־מעשי רשעתם ועל־כל־הקשות אשר דברו עליו חטאים אנשי רשע׃
\par 16 אלה הם הרגנים והמתאוננים ההלכים אחרי תאותיהם אשר פיהם ידבר עתק הדרי פנים עקב שחד׃
\par 17 ואתם חביבי זכרו את־הדברים הנאמרים מקדם ביד שליחי אדנינו ישוע המשיח׃
\par 18 בדברם אליכם לאמר הנה באחרית הימים יבאו לצים ההלכים אחרי תאות רשעם׃
\par 19 אלה הם הפרשים מן־הצבור בעלי נפש ורוח אין בהם׃
\par 20 ואתם חביבי הבנו באמונתכם הנעלה על־כל בקדשתה והתפללו ברוח הקדש׃
\par 21 ושמרתם את־נפשתיכם באהבת אלהים וחכיתם לרחמי אדנינו ישוע המשיח לחיי עולם׃
\par 22 הבדילו את־אלה והתנהגו עמהם ברחמים׃
\par 23 ואת־אלה תושיעו באימה וחלצתם אתם מתוך האש ומאסתם גם־את־הלבוש המגאל בחלאת הבשר׃
\par 24 ואשר יכול לשמרכם ממכשול ולהעמיד אתכם בששון תמימים לפני כבודו׃
\par 25 האלהים (החכם) היחיד המושיע אתנו בישוע המשיח אדנינו לו הכבוד והגדלה והעז והממשלה לפני כל־עולם גם עתה גם לעולמי עד אמן׃


\end{document}