\begin{document}

\title{Jude}

Jud 1:1  יהודה עבד ישוע המשיח ואחי יעקב אל־המקראים אשר הם אהובים באלהים האב ושמורים לישוע המשיח׃
Jud 1:2  רחמים ושלום ואהבה יהיו לכם למכביר׃
Jud 1:3  חביבי בשקדי לכתב אליכם על־דבר התשועה האחת לכלנו הציקתני רוחי לעורר אתכם במכתב אשר תלחמו לאמונה המסורה פעם אחת לקדושים׃
Jud 1:4  כי התגנבו לבוא אנשים אשר נגזר דינם מאז אנשי רשע ההפכים את־חסד אלהינו לזמה וכפרים באלהים המשל היחיד ובאדנינו ישוע המשיח׃
Jud 1:5  ויש את־נפשי להזכיר אתכם את־אשר כבר ידעתם כי הושיע יהוה את־העם ממצרים וישמד אחר כן את־אשר לא האמינו׃
Jud 1:6  והמלאכים אשר לא־שמרו את־משרתם כי אם־עזבו את־מעונם שמרם במוסרות עולם באפלה למשפט היום הגדול׃
Jud 1:7  כאשר נהיו למשל סדום ועמרה ובנתיהן אשר הזנו כמוהם ותלכנה אחרי בשר זר כי־נמסרו למוסר אש עולם׃
Jud 1:8  וכן בעלי החלמות האלה מטמאים את־הבשר ואת־הממשלה ינאצו ואת־השררות יחרפו׃
Jud 1:9  ומיכאל שר המלאכים בהתוכחו עם־השטן וירב אתו על־אדות גוית משה לא־מלאו לבו לחרץ משפט גדופים כי אם־אמר יגער יהוה בך׃
Jud 1:10  ואלה מחרפים את־אשר לא־ידעו ובדברים אשר יבינו מחק־טבעם כבהמות הסכלות בהמה ישחיתו את־נפשם׃
Jud 1:11  אוי להם כי־בדרך קין הלכו וידחו במדוחי בלעם עקב שכר ובמרי קרח אבדו׃
Jud 1:12  הלא צורי מכשול המה בסעודת אהבה שלכם אכלים ושתים עמכם בקלות ראש ורעים את־נפשם עבים הם בלי מים נדפים מפני רוח עצי־חרף באין פרי אשר מתו פעמים ונעקרו׃
Jud 1:13  משברי־ים עזים אשר יגרשו בשתם ככבים תעים אשר־חשך אפלה צפון להם עדי־עד׃
Jud 1:14  וגם־חנוך השביעי לאדם נבא עליהם לאמר הנה יהוה בא ברבבת קדשיו׃
Jud 1:15  לעשות שפטים בכלם ולהוכיח כל־רשעי־ארץ על־כל־מעשי רשעתם ועל־כל־הקשות אשר דברו עליו חטאים אנשי רשע׃
Jud 1:16  אלה הם הרגנים והמתאוננים ההלכים אחרי תאותיהם אשר פיהם ידבר עתק הדרי פנים עקב שחד׃
Jud 1:17  ואתם חביבי זכרו את־הדברים הנאמרים מקדם ביד שליחי אדנינו ישוע המשיח׃
Jud 1:18  בדברם אליכם לאמר הנה באחרית הימים יבאו לצים ההלכים אחרי תאות רשעם׃
Jud 1:19  אלה הם הפרשים מן־הצבור בעלי נפש ורוח אין בהם׃
Jud 1:20  ואתם חביבי הבנו באמונתכם הנעלה על־כל בקדשתה והתפללו ברוח הקדש׃
Jud 1:21  ושמרתם את־נפשתיכם באהבת אלהים וחכיתם לרחמי אדנינו ישוע המשיח לחיי עולם׃
Jud 1:22  הבדילו את־אלה והתנהגו עמהם ברחמים׃
Jud 1:23  ואת־אלה תושיעו באימה וחלצתם אתם מתוך האש ומאסתם גם־את־הלבוש המגאל בחלאת הבשר׃
Jud 1:24  ואשר יכול לשמרכם ממכשול ולהעמיד אתכם בששון תמימים לפני כבודו׃
Jud 1:25  האלהים (החכם) היחיד המושיע אתנו בישוע המשיח אדנינו לו הכבוד והגדלה והעז והממשלה לפני כל־עולם גם עתה גם לעולמי עד אמן׃


\end{document}