\begin{document}

\title{חזון יוחנן}


\chapter{1}

\par 1 חזון ישוע המשיח אשר נתן־לו האלהים להראות את־עבדיו את אשר־יהיה במהרה והוא הודיע בשלחו ביד־מלאכו לעבדו ליוחנן׃
\par 2 אשר העיד דבר האלהים ועדות ישוע המשיח ואת־כל אשר ראה׃
\par 3 אשרי הקורא ואשרי השמעים את־דברי הנבואה ושמרים את־הכתוב בה כי קרובה העת׃
\par 4 יוחנן לשבע הקהלות אשר באסיא חסד לכם ושלום מאת ההוה והיה ויבוא ומאת שבעת הרוחות אשר לפני כסאו׃
\par 5 ומאת־ישוע המשיח העד הנאמן ובכור המתים ועליון למלכי־ארץ אשר אהב אתנו ובדמו גאלנו מחטאתינו׃
\par 6 ויעש אתנו מלכים וכהנים לאלהים אביו לו הכבוד והעז לעולמי עולמים אמן׃
\par 7 הנה הוא בא עם־העננים וראתה אתו כל־עין גם־המה אשר דקרהו וספדו עליו כל־משפחות הארץ כן יהיה אמן׃
\par 8 אני האלף והתו ראש וסוף נאם יהוה אלהים ההוה והיה ויבוא אלהי צבאות׃
\par 9 אני יוחנן אחיכם וגם־חבר לכם בלחץ ובמלכות ובסבלנות למען ישוע המשיח הייתי באי אשר־שמו פטמוס בעבור דבר האלהים ובעבור עדות ישוע המשיח׃
\par 10 ותהי עלי רוח ביום האדון ואשמע אחרי קול גדול כקול שופר׃
\par 11 ויאמר אני האלף ואני התו הראשון והאחרון ואת אשר אתה ראה כתב על־ספר ושלחהו אל־הקהלות אשר באסיא לאפסוס ולזמירנא ולפרגמוס ולתיאטירא ולסרדיס ולפילדלפיא וללודקיא׃
\par 12 ואפן לראות את־הקול המדבר אלי ויהי בפנותי וארא שבע מנרות זהב׃
\par 13 ובתוך שבע המנרות דמות בן־אדם לבוש מעיל וחגור אזור זהב על־לבו׃
\par 14 וראשו ושערו לבנים כצמר צחר כשלג ועיניו כלבת אש׃
\par 15 ומרגלתיו כעין נחשת קלל צרופות בכור וקולו כקול מים רבים׃
\par 16 וביד־ימינו שבעה כוכבים ומפיו יוצאת חרב פיפיות חדה ופניו כשמש המאיר בגבורתו׃
\par 17 וארא אותו ואפל לרגליו כמת וישת עלי יד־ימינו ויאמר אל־תירא אני הראשון והאחרון והחי׃
\par 18 ואהי מת והנני חי לעולמי עולמים (אמן) ובידי מפתחות שאול ומות׃
\par 19 ועתה כתב את אשר־ראית ואשר־נעשה עתה ואשר־עתיד להיות אחרי־כן׃
\par 20 את־סוד שבעת הכוכבים אשר ראית בימיני ואת־שבע מנרות הזהב שבעת הכוכבים הם מלאכי שבע הקהלות ושבע המנרות אשר ראית שבע קהלות הנה׃

\chapter{2}

\par 1 אל־מלאך קהל אפסוס כתב כה אמר האחז בימינו שבעת הכוכבים המתהלך בתוך שבע מנרות הזהב׃
\par 2 ידעתי את־מעשיך ואת־עמלך ואת־סבלך ואשר לא־תוכל שאת את־הרשעים ותבחן את־האמרים שליחים אנחנו ואינם ותמצאם דברי שקר׃
\par 3 ואתה נשאת הרבה ויש־לך סבלנות ולמען שמי לא יעפת׃
\par 4 אך יש־לי עליך כי נטשת את־אהבתך הראשונה׃
\par 5 זכרה אפוא אי־מזה נפלת ושובה ועשה כמעשיך הראשנים ואם־לא הנני בא עליך מהר והדפתי מנורתך ממקומה אם־לא תשוב׃
\par 6 אבל זאת לך אשר שנא אתה את־מעשי הניקלסים אשר שנאתים גם־אני׃
\par 7 מי אשר־אזן לו ישמע את אשר הרוח אמר לקהלות המנצח אתן־לו לאכל מעץ החיים אשר בתוך גן־אלהים׃
\par 8 ואל־מלאך קהל זמירנא כתב כה אמר הראשון והאחרון אשר־מת ויחי׃
\par 9 ידעתי את־מעשיך ואת־צרתך ואת־רישך ואולם עשיר אתה ואת־גדופי האמרים יהודים אנחנו ואינם כי אם־כנסת השטן׃
\par 10 אל־תירא מפני־אשר עליך לסבל הנה עתיד המלשין לתת מכם במשמר למען תנסו והייתם בצרה עשרת ימים היה נאמן עד־המות ונתתי לך עטרת החיים׃
\par 11 מי אשר־אזן לו ישמע את אשר הרוח אמר לקהלות המנצח לא ינזק במות השני׃
\par 12 ואל־מלאך קהל פרגמוס כתב כה אמר אשר־לו חרב פיפיות החדה׃
\par 13 ידעתי את־מעשיך ואת־מקום שבתך אשר־שם כסא השטן ותדבק בשמי ולא שקרת באמונתי גם־בימי אנטיפס עדי הנאמן אשר נהרג אצלכם במקום מושב השטן׃
\par 14 אך־מעט יש־לי עליך כי־שם עמך אנשים דבקים בלקח בלעם אשר הורה את־בלק לתת מכשול לפני בני ישראל לאכל מזבחי אלילים ולזנות׃
\par 15 כן נמצאו גם־בך אנשים דבקים בלקח הניקלסים אשר שנאתי׃
\par 16 שובה ואם־לא תשוב אבוא עליך מהרה ונלחמתי בם בחרב פי׃
\par 17 מי אשר־אזן לו ישמע את אשר הרוח אמר לקהלות המנצח אאכילנו מן־המן הגנוז ונתתי לו אבן לבנה ועל־האבן מפתח שם חדש אשר לא ידענו איש זולתי אשר נתן לו׃
\par 18 ואל־מלאך קהל תיאטירא כתב כה אמר בן־האלהים אשר עיניו כלבת־אש ומרגלותיו כעין־נחשת קלל׃
\par 19 ידעתי את־מעשיך ואהבתך ואמונתך ועבודתך וסבלך ואשר מעשיך האחרונים רבים מן־הראשונים׃
\par 20 אך־מעט יש־לי עליך כי תניח לאשה לאיזבל האמרת נביאה אנכי ללמד ולהתעות את־עבדי לזנות ולאכל זבחי אלילים׃
\par 21 ואתן־לה זמן לשוב והיא מאנה לשוב מתזנותיה׃
\par 22 הנני מפיל אתה למשכב ואת־המנאפים עמה בצרה גדולה אם־לא ישובו ממעשיהם׃
\par 23 והרגתי במות בניה וידעו כל־הקהלות כי אני חקר כליות ולב ונתתי לכם לאיש כפרי מעלליו׃
\par 24 ואתם שאר הנמצאים בתיאטירא כל אשר־אין להם הלקח ההוא ולא ידעו את־עמקות השטן כאשר הם מתהללים לכם אני אמר לא־אשים עליכם משא אחר׃
\par 25 אפס מה־שיש לכם בו החזיקו עד־באי׃
\par 26 והמנצח ושמר את־מעשי עד־עת קץ אתן־לו שלטן על־הגוים׃
\par 27 ורעם בשבט ברזל ככלי יוצר ינפצו כאשר קבלתי גם־אנכי מאת אבי׃
\par 28 ונתתי לו כוכב השחר׃
\par 29 מי אשר־אזן לו ישמע את־אשר הרוח אמר לקהלות׃

\chapter{3}

\par 1 ואל־מלאך קהל סרדיס כתב כה אמר אשר־לו שבע רוחות האלהים ושבעת הכוכבים ידעתי את־מעשיך כי־לך שם כאלו חי אתה והנך מת׃
\par 2 שקד וחזק את־השארית הקרובה למות כי לא־מצאתי מעשיך שלמים לפני אלהי׃
\par 3 זכור את אשר־קבלת ושמעת ושמרה־זאת ושובה ואם־לא תשקד הנני בא עליך כגנב ולא תדע השעה אשר אבא עליך׃
\par 4 יש־לך גם־בסרדיס שמות מעט אשר לא גאלו את־מלבושיהם ויתהלכו אתי לבשי לבנים כי ראוים הם לזאת׃
\par 5 המנצח ילבש בגדים לבנים ולא אמחה את־שמו מספר החיים ואודה שמו לפני אבי ולפני מלאכיו׃
\par 6 מי אשר־אזן לו ישמע את אשר הרוח אמר לקהלות׃
\par 7 ואל־מלאך קהל פילדלפיא כתב כה אמר הקדוש האמתי אשר בידו מפתח דוד הפתח ואין סגר וסגר ואין פתח׃
\par 8 ידעתי את־מעשיך הנה נתתי לפניך שער פתוח אשר לא־יוכל איש לסגרו כי כח־מעט לך ותשמר את־דברי ולא כחשת בשמי׃
\par 9 הנני נתן אנשים מכנסת השטן אשר יאמרו יהודים אנחנו ואינם כי־דברי שקר המה הנני עשה אשר יבאו להשתחות לרגליך וידעו כי אני אהבתיך׃
\par 10 יען שמרת דבר סבלנותי אשמרך גם־אני משעת הנסיון העתידה לבוא על־תבל כלה לנסות את־ישבי הארץ׃
\par 11 הנני בא מהרה החזק באשר לך למען לא־יקח איש את־נזרך׃
\par 12 המנצח אתננו לעמוד בהיכל אלהי ולא־יצא עוד החוצה וכתבתי עליו את־שם אלהי ואת־שם עיר אלהי ירושלים החדשה הירדת משמים מעם־אלהי ואת־שמי החדש׃
\par 13 מי אשר־אזן לו ישמע את אשר הרוח אמר לקהלות׃
\par 14 ואל־מלאך קהל לודקיא כתב כה אמר האמן העד הנאמן והאמתי ראשית בריאת האלהים׃
\par 15 ידעתי את־מעשיך כי לא קר אתה ולא חם מי־יתן והיית קר או־חם׃
\par 16 כי עתה פושר אתה ולא קר ולא חם על־כן אקיאך מפי׃
\par 17 כי אמרת אך עשרתי מצאתי און לי ולא חסרתי כל ולא ידעת כי־אמלל אתה ודוי ועני ועור וערם׃
\par 18 איעצך לקנות מאתי זהב צרוף באש למען תעשיר ובגדים לבנים למען תתכסה בהם ולא תראה בשת ערותך וקלורית לתת על־עיניך למען תראה׃
\par 19 אני את־כל אשר אהב אוכיח ואיסר לכן תשקד ותשוב׃
\par 20 הנני עמד בפתח ודפק והיה כי־ישמע איש לקולי ופתח הפתח אבוא אליו וסעדתי עמו והוא עמי׃
\par 21 המנצח אתננו לשבת אתי על־כסאי כאשר נצחתי גם־אנכי ואשב את־אבי על־כסאו׃
\par 22 מי אשר־אזן לו ישמע את אשר הרוח אמר לקהלות׃

\chapter{4}

\par 1 אחר הדברים האלה ראיתי והנה שער נפתח בשמים והקול הראשון אשר שמעתיו כקול שופר מדבר אלי אמר עלה הנה וארא את אשר־היה יהיה אחרי־כן׃
\par 2 וכרגע הייתי שם ברוח והנה כסא נראה בשמים ועל־הכסא ישב׃
\par 3 והישב מראהו כמראה אבן ישפה ואדם וקשת סביב לכסא ומראיה כעין ברקת׃
\par 4 וסביב לכסא ארבעה ועשרים כסאות ועל־הכסאות ראיתי את ארבעה ועשרים הזקנים ישבים מלבשים בגדים לבנים ועטרות זהב בראשיהם׃
\par 5 ומן־הכסא יוצאים ברקים ורעמים וקולות ושבעה לפידי אש בערים לפני הכסא והם שבעה רוחות האלהים׃
\par 6 ולפני הכסא ים זכוכית כעין הקרח ובתוך הכסא וסביב לכסא ארבע חיות מלאות עינים מלפניהם ומאחריהם׃
\par 7 ודמות החיה הראשונה כאריה והחיה השנית כשור ופני החיה השלישית כפני אדם ודמות החיה הרביעית כנשר מעופף׃
\par 8 וארבע החיות שש כנפים שש כנפים לאחת והן מלאות עינים מסביב ומלפנים ואין־דמי להן יומם ולילה ואמרות קדוש קדוש קדוש יהוה אלהים צבאות היה והוה ויבוא׃
\par 9 ומדי־תת החיות כבוד והדר ותודה לישב על־הכסא החי לעולמי עולמים׃
\par 10 ונפלו עשרים וארבעה הזקנים על־פניהם לפני הישב על־הכסא והשתחוו לחי עולמי עולמים ושמו את־עטרותיהם לפני הכסא לאמר׃
\par 11 לך נאה אדנינו ואלהינו לשאת כבוד והדר ועז כי אתה בראת הכל והכל ברצונך היו ונבראו׃

\chapter{5}

\par 1 וארא בימין הישב על־הכסא ספר כתוב פנים ואחור וחתום בשבעה חתמות׃
\par 2 וארא מלאך אביר קורא בקול־גדול מי יזכה לפתח הספר ולהתיר את־חותמיו׃
\par 3 ולא־יכל איש לא בשמים לא בארץ ולא מתחת לארץ לפתח את־הספר ולא להביט בו׃
\par 4 ואב בכי גדול על־אשר אין איש זכה לפתח את־הספר ולקרא בו ולא להביט בו׃
\par 5 ויאמר אלי אחד מן־הזקנים אל־תבכה הנה נצח האריה אשר הוא משבט יהודה שרש דוד לפתח את־הספר ולהתיר שבעת חותמיו׃
\par 6 וארא והנה בין הכסא וארבע החיות ובין הזקנים עמד שה והוא כטבוח ולו שבע קרנים ושבעה עינים אשר הם שבעה רוחות האלהים השלוחים אל־כל־הארץ׃
\par 7 ויבא ויקח את־הספר מימין הישב על־הכסא׃
\par 8 ויהי בקחתו את־הספר ויפלו לפני השה ארבע החיות ועשרים וארבעה הזקנים ואיש כנורו בידו וקערות זהב מלאת קטרת אשר־הנה תפלות הקדושים׃
\par 9 וישירו שיר חדש לאמר לך נאה לקחת את־הספר ולפתח את־חותמיו כי אתה נשחטת ובדמך קנית לאלהים מכל־משפחה ולשון וכל־עם וגוי׃
\par 10 ותעש אתם מלכים וכהנים לאלהינו וימלכו על־הארץ׃
\par 11 וארא ואשמע קול מלאכים רבים סביב לכסא ולחיות ולזקנים והם רבו רבבות ואלפי אלפים׃
\par 12 קראים בקול גדול נאה לשה הטבוח לקחת עז ועשר וחכמה וגבורה והדר וכבוד וברכה׃
\par 13 וכל־בריה אשר בשמים ובארץ ומתחת לארץ ואשר על־הים וכל אשר בהם את־כלם שמעתי אמרים לאמר לישב על־הכסא ולשה הברכה וההדר והכבוד והעז לעולמי עולמים׃
\par 14 ותאמרנה ארבע החיות אמן ועשרים וארבעה הזקנים נפלו על־פניהם וישתחוו לחי עולמי העולמים׃

\chapter{6}

\par 1 וארא השה פתח אחד מן־שבעה החתמות ואשמע אחת מארבע החיות מדברת וקולו כקול רעם לאמר בא וראה׃
\par 2 ואביט והנה סוס לבן והרכב עליו קשת בידו ותנתן־לו עטרה ויצא מנצח ולמען ינצח׃
\par 3 וכפתחו את־החותם השני ואשמע את־החיה השנית אמרת בא וראה׃
\par 4 ויצא סוס שני והוא אדם ולרכבו נתן להעביר את־השלום מן־הארץ למען יהרגו איש את־אחיו ותנתן־לו חרב גדולה׃
\par 5 וכפתחו את־החותם השלישי ואשמע את־החיה השלישית אמרת בא וראה ואביט והנה סוס שחר וביד רכבו מאזנים׃
\par 6 ואשמע קול מתוך ארבע החיות אמר קב חטים בדינר ושלשה קבים שערים בדינר ואת־השמן והיין אל־תשחת׃
\par 7 וכפתחו את־החותם הרביעי ואשמע את־החיה הרביעית אמרת בא וראה׃
\par 8 וארא והנה סוס ירקרק והרכב עליו שמו מות ושאול יוצאת לרגליו וינתן להם שלטן על־רביעית הארץ להמית בחרב וברעב ובדבר ובחית הארץ׃
\par 9 וכפתחו החותם החמישי וארא מתחת למזבח את־נפשות הטבוחים על־דבר האלהים ועל־העדות אשר היתה בפיהם׃
\par 10 ויזעקו בקול גדול ויאמרו אדני הקדוש והאמתי עד־מתי לא תשפט ולא־תקום את־דמינו מישבי הארץ׃
\par 11 ויתן לכל־אחד מהם שמלה לבנה ויאמר אליהם לנוח עוד זמן מעט עד־מלאת מספר חבריהם ואחיהם שסופם להרג כמוהם׃
\par 12 וארא בפתחו את־החותם הששי והנה רעש גדול ויקדר השמש כשק שער והירח נהפך לדם׃
\par 13 וכוכבי השמים נפלו ארצה כאשר תנוע תאנה ברוח חזקה והשליכה פגיה׃
\par 14 והשמים משו כספר נגלל וכל־הר ואי ממקומם נעתקו׃
\par 15 ומלכי הארץ והנגידים ושרי האלפים והעשירים והתקיפים וכל־עבד וכל־בן־חרים התחבאו במערות ובסלעי ההרים׃
\par 16 ויאמרו אל־ההרים ואל־הסלעים נפלו עלינו וכסונו מפני הישב על־הכסא ומפני חמת השה׃
\par 17 כי בא יום אפו הגדול ומי יעמד׃

\chapter{7}

\par 1 ואחרי־כן ראיתי ארבעה מלאכים עמדים בארבע כנפות הארץ ויעצרו בארבע רוחות הארץ אשר לא־תשב רוח לא בארץ ולא בים ולא בכל־עץ׃
\par 2 וארא מלאך אחר עלה ממזרח־שמש ובידו חתמת אלהים חיים ויקרא קול גדול אל־ארבעה המלאכים אשר־נתן להם לחבל הארץ והים לאמר׃
\par 3 אל־תחבלו את־הארץ ואת־הים ואת־העץ עד אם־חתמנו את־עבדי אלהינו על־מצחותם׃
\par 4 ואשמע מספר החתומים מאה אלף וארבעים וארבעה אלף והם חתומים מכל־שבטי בני ישראל׃
\par 5 לשבט יהודה חתומים שנים עשר אלף לשבט ראובן חתומים שנים עשר אלף לשבט גד חתומים שנים עשר אלף׃
\par 6 לשבט אשר חתומים שנים עשר אלף לשבט נפתלי חתומים שנים עשר אלף לשבט מנשה חתומים שנים עשר אלף׃
\par 7 לשבט שמעון חתומים שנים עשר אלף לשבט לוי חתומים שנים עשר אלף לשבט יששכר חתומים שנים עשר אלף׃
\par 8 לשבט זבלון חתומים שנים עשר אלף לשבט יוסף חתומים שנים עשר אלף לשבט בנימן חתומים שנים עשר אלף׃
\par 9 אחרי־כן ראיתי והנה המון רב אשר לא־יכל איש למנותו מכל־הגוים והמשפחות והעמים והלשנות ויעמדו לפני הכסא ולפני השה והם מלבשים שמלות לבנות וכפות תמרים בידיהם׃
\par 10 ויקראו בקול־גדול לאמר הישועה לאלהינו הישב על־הכסא ולשה׃
\par 11 וכל־המלאכים עמדו סביב לכסא וסביב לזקנים ולארבע החיות ויפלו על־פניהם לפני הכסא וישתחוו לאלהים׃
\par 12 ויאמרו אמן הברכה והכבוד והחכמה והתודה וההדר והכח והעז לאלהינו לעולמי עולמים אמן׃
\par 13 ויען אחד מן־הזקנים ויאמר אלי אלה המלבשים בגדי לבן מי המה ומאין באו׃
\par 14 ואמר אליו אדני אתה ידעת ויאמר אלי אלה הם הבאים מן־הצרה הגדולה ויכבסו את־שמלתם וילבינום בדם השה׃
\par 15 לכן הנם לפני כסא־האלהים ומשרתים אותו בהיכלו יומם ולילה והישב על־הכסא יתן משכנו עליהם׃
\par 16 לא־ירעבו עוד ולא יצמאו ולא־יכם שמש ושרב׃
\par 17 כי השה אשר בתוך הכסא הוא ירעם ועל־מבועי מים חיים ינהלם ומחה אלהים כל־דמעה מעיניהם׃

\chapter{8}

\par 1 וכפתחו החותם השביעי ותהי דממה בשמים כחצי שעה׃
\par 2 וארא את־שבעת המלאכים העמדים לפני האלהים וינתנו להם שבעה שופרות׃
\par 3 ויבא מלאך אחר ויגש אל־המזבח ומחתת זהב בידו ותנתן־לו קטרת הרבה לתת עם־תפלות כל־הקדשים על־מזבח הזהב אשר לפני הכסא׃
\par 4 ויעל עשן הקטרת עם־תפלות הקדשים מיד המלאך לפני אלהים׃
\par 5 ויקח המלאך את־המחתה וימלאה אש מעל־המזבח וישלך על־הארץ ויהי קולות ורעמים וברקים ורעש׃
\par 6 ושבעה המלאכים ההם אשר בידם שבעת השופרות התעתדו לתקע׃
\par 7 והמלאך הראשון תקע בשופר ויהי־ברד ואש בלולים בדם ותשלך ארצה ותשרף שלישית העץ וכל־ירק עשב נשרף׃
\par 8 והמלאך השני תקע בשופר והנה כדמות הר גדול בער באש השלך אל־תוך הים ותהי שלישית הים לדם׃
\par 9 ותמת שלישית כל־נפש חיה אשר בים ושלישית האניות נשחתה׃
\par 10 והמלאך השלישי תקע בשופר ויפל מן־השמים כוכב גדול בער כלפיד ויפל על־שלישית הנהרות ועל־מעינות המים׃
\par 11 ושם הכוכב נקרא לענה ותהי שלישית המים ללענה ורבים מבני אדם מתו מן־המים כי מרים הם׃
\par 12 והמלאך הרביעי תקע בשופר ותכה שלישית השמש ושלישית הירח ושלישית הכוכבים למען תחשך שלישיתם והיום לא יאיר שלישיתו ואף לא הלילה׃
\par 13 וארא ואשמע נשר אחד מעופף בחצי השמים והוא קורא קול גדול אוי אוי אוי לישבי הארץ מיתר קלות השופר אשר שלשת המלאכים עתידים לתקע׃

\chapter{9}

\par 1 והמלאך החמישי תקע בשופר וארא כוכב נפל מן־השמים לארץ ולו נתן מפתח באר התהום׃
\par 2 ויפתח את־באר התהום ויעל קיטור מן־הבאר כקיטור כבשן גדול ויחשך השמש והרקיע מקיטור הבאר׃
\par 3 ומן־הקיטר יצא ארבה על־הארץ ושלטן נתן להם כשלטן עקרבי הארץ׃
\par 4 ויאמר להם אשר לא ישחיתו את־עשב הארץ ולא כל־ירק ולא כל־עץ כי אם־את־בני האדם אשר אין־להם חותם האלהים במצחותם׃
\par 5 ולא נתן להם להמיתם רק להכאיבם חמשה חדשים וכאבם ככאב איש אשר יכהו העקרב׃
\par 6 ובימים ההם יבקשו בני־אדם את־המות ולא ימצאהו וישאלו את־נפשם למות והמות יברח מהם׃
\par 7 ויהי מראה הארבה כמראה סוסים ערוכי מלחמה ועל־ראשיהם כעטרות כעין זהב ופניהם כפני אדם׃
\par 8 ושער להם כשער נשים ושניהם שני אריה׃
\par 9 ושרינים להם כשריני ברזל וקול כנפיהם כקול מרכבות סוסים רבים ערוכים למלחמה׃
\par 10 וזנבות להם כזנבות עקרבים ועקצים בזנבותם והשלטו לענות את־בני האדם חמשה חדשים׃
\par 11 ומלאך התהום הוא מלך עליהם ושמו אבדון בעברית ואפוליון ביונית׃
\par 12 אוי אחד חלף הלך לו ואוי שני ושלישי באים אחריו׃
\par 13 והמלאך הששי תקע בשופר ואשמע קול אחד מארבע קרנות מזבח הזהב אשר לפני אלהים׃
\par 14 ויאמר למלאך הששי אשר השופר בידו התר את־ארבעה המלאכים ההם האסורים על־הנהר הגדול נהר־פרת׃
\par 15 ויתרו ארבעה המלאכים אשר היו נכונים לשעה וליום ולחדש ולשנה להמית שלישית בני האדם׃
\par 16 ומספר צבאות הפרשים עשרים אלף רבוא ואני שמעתי מספרם׃
\par 17 וכן ראיתי במראה את־הסוסים ורכביהם אשר שרינותיהם כעין אש ותכלת וגפרית וראשי הסוסים כראשי אריות ומפיהם יוצא אש וקיטור וגפרית׃
\par 18 ותומת שלישית בני אדם בשלש מגפות האלה באש ובקיטור ובגפרית היצאות מפיהם׃
\par 19 כי־כח הסוסים בפיהם ובזנבותם כי זנבותם כנחשים וראשים להם ובהם ישחיתו׃
\par 20 ושאר בני אדם אשר לא מתו במגפות האלה בכל־זאת לא־שבו ממעשי ידיהם מהשתחות עוד לשדים ולעצבי זהב וכסף ונחשת ואבן ועץ אשר לא־יראו ולא־ישמעו ולא יהלכו׃
\par 21 ולא שבו מדרכם ויוסיפו לרצח ולכשף ולזנות ולגנב׃

\chapter{10}

\par 1 וארא מלאך אחר אביר יורד מן השמים והוא עטה ענן ועל־ראשו כמראה הקשת אשר בענן ופניו כשמש ורגליו כעמודי אש׃
\par 2 ובידו ספר קטן פתוח וישם את־רגל ימינו על־הים ואת־שמאלו על־הארץ׃
\par 3 ויקרא בקול גדול כאשר ישאג האריה ובקראו דברו שבעת הרעמים בקולתיהם׃
\par 4 וכדבר שבעת הרעמים בקולתיהם חפצתי לכתב ואשמע קול מן־השמים לאמר חתום את אשר־דברו שבעת הרעמים ואל־תכתב זאת׃
\par 5 והמלאך אשר־ראיתיו עמד על־הים ועל־הארץ הרים ימינו אל־השמים׃
\par 6 וישבע בחי עולמי העולמים אשר־ברא את־השמים וכל־אשר בהם והארץ וכל־אשר בה והים וכל־אשר־בו שאין עוד שהות׃
\par 7 אבל בימי קול המלאך השביעי בעמדו לתקוע ונשלם סוד האלהים כאשר בשר את־עבדיו הנביאים׃
\par 8 והקול אשר שמעתי מן־השמים דבר אלי שנית לאמר לך וקח את־הספר הקטן הפתוח אשר ביד־המלאך העמד על־הים ועל־הארץ׃
\par 9 ואבא אל־המלאך ואמר אליו תנה־לי את־הספר ויאמר אלי קח ואכל אתו והוא ימר בבטנך ובפיך יהיה מתוק כדבש׃
\par 10 ואקח את־הספר מיד־המלאך ואכלהו ויהי בפי כדבש למתוק ואחרי אכלי אתו ותמלא בטני מרורים׃
\par 11 ויאמרו אלי עוד תשוב תנבא על־עמים וגוים ולשנות ומלכים רבים׃

\chapter{11}

\par 1 וינתן־לי קנה והוא כמטה ויעמד המלאך ויאמר קום ומד את־היכל יהוה ואת המזבח ואת המשתחוים בו׃
\par 2 והחצר אשר מחוץ להיכל אתה נטש ואל־תמדנה כי־לגוים נתנה ורמסו את־עיר הקדש ארבעים ושנים חדשים׃
\par 3 ונתתי לשני עדי ונבאו ימים אלף ומאתים וששים והם מתכסים בשקים׃
\par 4 אלה הם שני הזיתים ושתי המנרות העמדים לפני אלהי הארץ׃
\par 5 וכי־יבקש איש להרע להם אש יצאת מפיהם אכלת את־איביהם וכן כל־המבקש להרע להם מות יומת׃
\par 6 והם יש־לאל ידם לעצר את־השמים ולא־יהיה מטר בימי נבואתם וישלטו על־המים להפכם לדם ועל־הארץ להכתה בכל־נגע מדי יחפצו׃
\par 7 ובכלותם עדותם החיה העלה מתהום תעשה עמהם מלחמה ותוכל להם והרגתם׃
\par 8 והיתה נבלתם ברחוב העיר הגדולה הנקראת כפי הרוח בשם סדום ומצרים אשר־שם נצלב גם־אדניהם׃
\par 9 ורבים מן־העמים והמשפחות והלשנות והגוים יראו את־נבלתם ימים שלשה וחצי ולא יתנו לשום את־גויתם בקברים׃
\par 10 וישבי הארץ ישמחו עליהם ויעלזו וישלחו מנות איש לרעהו כי שני הנביאים האלה הכאיבו את־ישבי הארץ׃
\par 11 ויהי אחרי ימים שלשה וחצי ותבא בהם רוח חיים מאת האלהים ויעמדו על־רגליהם ואימה גדולה נפלה על־כל־ראיהם׃
\par 12 וישמעו קול גדול מן־השמימה מדבר אליהם לאמר עלו הנה ויעלו בענן השמימה ועיני שנאיהם ראות׃
\par 13 ובשעה ההיא היה רעש גדול ותפל עשירית העיר ושבעת אלפים בני־אדם למספר שמותם נהרגו ברעש והנשארים רעדה אחזתם ויתנו כבוד לאלהי השמים׃
\par 14 אוי שני חלף הלך לו ואוי שלישי מהרה יבוא׃
\par 15 והמלאך השביעי תקע בשופר ויהי קלות גדולים בשמים ויאמרו הנה ממלכת העולם היתה לאדנינו ולמשיחו והוא ימלך לעולמי עולמים׃
\par 16 ועשרים וארבעה הזקנים הישבים לפני האלהים על־כסאותם נפלו על־פניהם וישתחוו לאלהים׃
\par 17 ויאמרו מודים אנחנו לך יהוה אלהים צבאות ההוה והיה ויבוא כי לבשת עזך הגדול ותמלך׃
\par 18 והגוים קצפו ויבא קצפך ועת לשפט המתים ולתת שכר לעבדיך הנביאים ולקדשים וליראי שמך למקטנם ועד־גדולם ולהשחית את־משחיתי הארץ׃
\par 19 ויפתח היכל יהוה בשמים וירא ארון בריתו בהיכלו ויהי ברקים וקלות ורעמים ורעש וברד כבד׃

\chapter{12}

\par 1 ואות גדול נראה בשמים אשה אשר־השמש לבושה והירח תחת רגליה ועל־ראשה עטרת שנים עשר כוכבים׃
\par 2 והיא הרה ותזעק בחבליה ובצירי לדתה׃
\par 3 וירא אות אחר בשמים והנה תנין גדול אדם כאש ולו שבעה ראשים ועשר קרנים ועל־ראשיו שבעה כתרים׃
\par 4 וסחב בזנבו מן־השמים שלישית הכוכבים וישליכם ארצה ויתיצב התנין לפני האשה אשר החלה ללדת למען בלע את־בנה בלדתה׃
\par 5 ותלד בן זכר אשר־ירעה כל־הגוים בשבט ברזל וילקח בנה אל־האלהים ואל־כסאו׃
\par 6 והאשה ברחה המדברה אשר־שם הוכן־לה מקום מאת אלהים למען יכלכלוה שם ימים אלף ומאתים וששים׃
\par 7 ותהי מלחמה בשמים מיכאל הוא ומלאכיו נלחמים בתנין והתנין נלחם ומלאכיו׃
\par 8 ולא התחזקו וגם מקומם לא־נמצא עוד בשמים׃
\par 9 וישלך התנין הגדול הנחש הקדמוני אשר־נקרא שמו מלשין ושטן המדיח תבל כלה הוא השלך ארצה ומלאכיו עמו השלכו׃
\par 10 ואשמע קול גדול בשמים ויאמר עתה באה ישועת אלהינו ועזו ומלכותו וממשלת משיחו כי הורד שוטן אחינו העמד לשטנם לפני אלהינו יומם ולילה׃
\par 11 והם נצחהו בדם־השה ובדבר עדותם ולא־אהבו את־נפשם עד למות׃
\par 12 על־כן רנו שמים ושכניהם אוי לכם ישבי ארץ וים כי־ירד אליכם המלשין בחמה גדולה מדעתו כי תקצר עתו׃
\par 13 ויהי כאשר ראה התנין כי השלך ארצה וירדף את־האשה אשר ילדה את־הזכר׃
\par 14 ויתנו לאשה שתי כנפי הנשר הגדול לעוף המדברה אל־מקומה אשר תכלכל־שם מועד מועדים וחצי מפני הנחש׃
\par 15 וישלח הנחש נהר־מים מפיו אחרי האשה לשטפה בנהר׃
\par 16 ותעזר הארץ את־האשה ותפתח הארץ את־פיה ותבלע את־הנהר אשר־שלח התנין מפיהו׃
\par 17 ויקצף התנין על־האשה וילך לעשות מלחמה עם־יתר זרעה השמרים פקודי אלהים ואשר עדות ישוע בפיהם׃

\chapter{13}

\par 1 ואהי עמד על־חול הים וארא חיה עלה מן־הים ולה עשר קרנים ושבעה ראשים ובקרניה עשרה כתרים ובראשיה שמות גדופים׃
\par 2 והחיה אשר ראיתי מראה כמראה הנמר ורגליה רגלי דב ופיה פי אריה ויתן־לה התנין את־כחו ואת־כסאו וממשל רב׃
\par 3 וארא והנה אחד מראשיה כפצוע פצע למות ומכת מות אשר־לה נרפאה ותשתומם כל־הארץ אחרי החיה׃
\par 4 וישתחוו לתנין אשר־נתן ממשלה לחיה וישתחוו לחיה ויאמרו מי ידמה לחיה ומי יוכל להלחם אתה׃
\par 5 וינתן לה פה ממלל גדלות ונאצות ושלטן נתן־לה לעשות (מלחמה) ארבעים ושנים חדשים׃
\par 6 ותפתח את־פיה לנאץ את־האלהים ותנאץ את־שמו ואת־משכנו ואת־השכנים בשמים׃
\par 7 וינתן לה לעשות מלחמה עם־הקדשים ולנצחם ותנתן לה ממשלה על־כל־משפחה ועם ולשון וגוי׃
\par 8 וישתחוו לה כל־ישבי הארץ אשר לא־נכתבו שמותם בספר החיים אשר לשה הטבוח מיום הוסד תבל׃
\par 9 כל־אשר אזן לו ישמע׃
\par 10 המוליך שבי ילך בשבי וההרג בחרב הרג יהרג בחרב בזאת סבלנות ואמונת הקדשים׃
\par 11 וארא חיה אחרת עלה מן־האדמה ולה שתי קרנים כקרני השה ומדברת כתנין׃
\par 12 והיא עשה כל־פקודי החיה הראשונה בפניה ומביאה את־הארץ וישביה להשתחות לחיה הראשונה אשר־נרפאה מכת מות אשר־לה׃
\par 13 ונתנת אותות גדלות וגם־אש מן־השמים תוריד ארצה לעיני בני אדם׃
\par 14 ומתעה את־ישבי הארץ באותות אשר נתן־לה לעשות בפני החיה באמרה אל־ישבי הארץ לעשות צלם לחיה אשר־הכתה מכת־חרב ותחי׃
\par 15 וינתן־לה לתת רוח בצלם החיה עד־כי ידבר צלם החיה וכל אשר־לא ישתחוו לצלם החיה תסגירם למות׃
\par 16 ותעש את־אשר כלם למקטן ועד־גדול אם־אביון ואם־עשיר גם־בני החרים גם־העבדים יתוו תו על־יד ימינם או על־מצחתם׃
\par 17 ולא־יוכל איש לקנות או למכר כי אם־בהיות עליו תו החיה או שמה או־מספר שמה׃
\par 18 בזאת חכמה מי שבינה לו יחשב מספר החיה כי מספר אדם הוא ומספרו שש מאות וששים ושש׃

\chapter{14}

\par 1 וארא והנה־שה עמד על־הר ציון ועמו מאת אלף וארבעים וארבעה אלפים ושמו ושם אביו כתוב על־מצחותם׃
\par 2 ואשמע קול מן־השמים כקול מים רבים וכקול רעם גדול והקול אשר־שמעתי כקול תפשי כנור מנגנים בכנורותיהם׃
\par 3 וישירו שיר חדש לפני הכסא ולפני ארבע החיות ולפני הזקנים ואין איש יכל ללמד את־השיר זולתי מאת האלף וארבעים וארבעת האלפים הנקנים מן־הארץ׃
\par 4 אלה הם אשר לא־נגאלו בנשים כי־כבתולות המה אלה הם ההלכים אחרי השה אל־כל־אשר ילך אלה נקנו מתוך בני האדם לראשית בכורים לאלהים ולשה׃
\par 5 ותרמית לא־נמצאה בפיהם כי תמימים המה לפני כסא האלהים׃
\par 6 וארא מלאך אחר מעופף בחצי השמים ובפיו בשורת עולם לבשר את־ישבי הארץ ואת־כל־גוי ומשפחה ולשון ועם׃
\par 7 ויקרא בקול גדול יראו את־האלהים והבו־לו כבוד כי באה עת משפטו והשתחוו לעשה שמים וארץ את־הים ומעינות המים׃
\par 8 ומלאך אחר בא אחריו ויאמר נפלה נפלה בבל העיר הגדולה כי השקתה כל־הגוים מיין חמת תזנתה׃
\par 9 ומלאך שלישי בא אחריהם ויקרא בקול גדול כל־אשר ישתחוה לפני החיה ולפני צלמה ונשא את־תוה על־מצחו או על־ידו׃
\par 10 גם־הוא ישתה מיין חמת אלהים הנמסך ולא מהול בכוס זעמו וענה באש וגפרית לפני המלאכים הקדשים ולפני השה׃
\par 11 ועלה עשן ענוים לעולמי־עד והמשתחוים לחיה ולצלמה ואשר ישא את־תו שמה לא ימצאו מנוחה יומם ולילה׃
\par 12 בזאת סבלנותם של־הקדשים השמרים את־מצות האלהים ואת־אמונת ישוע׃
\par 13 ואשמע קול מן־השמים מדבר אלי כתב אשרי המתים אשר־ימותו באדון מעתה אמנם כן אמר הרוח למען ינוחו מעמלם כי מעשיהם הלכים אחריהם׃
\par 14 וארא והנה ענן בהיר ועל־הענן ישב כדמות בן־אדם ועטרת זהב על־ראשו ובידו מגל מלטש׃
\par 15 ומלאך אחר יצא מן־ההיכל ויזעק בקול גדול אל־הישב על־הענן לאמר שלח מגלך וקצר כי באה העת לקצר כי יבש קציר הארץ׃
\par 16 וישלח הישב בענן את־מגלו בארץ והארץ נקצרה׃
\par 17 ומלאך אחר יצא מן־ההיכל אשר בשמים וגם־לו מגל מלטש בידו׃
\par 18 ויצא מלאך אחר מן־המזבח ולו ממשלת האש ויקרא קול גדול אל־אשר בידו המגל המלטש לאמר שלח מגלך המלטש ובצר את־אשכלת גפן הארץ כי־בשלו ענביהם׃
\par 19 וינף המלאך את־מגלו על־הארץ ויבצר את־אשכלת גפן הארץ וישליכם בגת־חמת אלהים הגדולה׃
\par 20 ותדרך הגת מחוץ לעיר ויצא־דם מן־הגת ויעל עד רסני הסוסים דרך־אלף ושש מאות ריס׃

\chapter{15}

\par 1 וארא אות אחר בשמים גדול ונפלא שבעה מלאכים נשאים את־שבע המכות האחרנות כי בהן כלה זעם אלהים׃
\par 2 וארא כים זכוכית בלול באש ואת־המתגברים על־החיה ועל־צלמה ועל־תוה ועל־מספר שמה עמדים על־ים הזכוכית וכנרות אלהים בידיהם׃
\par 3 וישירו את־שירת משה עבד אלהים ושירת השה לאמר גדולים מעשיך ונפלאים יהוה אלהים צבאות צדק ואמת דרכיך מלך הגוים׃
\par 4 מי לא ייראך יהוה ולא יתן כבוד לשמך כי־קדוש אתה לבדך כי כל־הגוים יבאו וישתחוו לפניך כי־נגלו משפטי צדקך׃
\par 5 ואחרי כן ראיתי והנה נפתח היכל משכן העדות בשמים׃
\par 6 ויצאו מן־ההיכל שבעה המלאכים הנשאים את־שבע המכות והם מלבשים בד טהור וצח וחגורים אזורי זהב על־חזותיהם׃
\par 7 ואחת מארבע החיות נתנה לשבעת המלאכים שבע קערת זהב מלאות חמת האלהים החי לעולמי עולמים׃
\par 8 וימלא ההיכל עשן מכבוד אלהים ועזו ולא־יכל איש לבוא אל־ההיכל עד אשר כלו שבע המכות אשר בידי שבעה המלאכים׃

\chapter{16}

\par 1 ואשמע קול גדול מן־ההיכל אמר אל־שבעת המלאכים לכו הריקו את־שבע קערת חמת האלהים ארצה׃
\par 2 וילך הראשון וירק את־קערתו על־הארץ ויהי שחין רע ומכאיב באנשים אשר־עליהם תו החיה ובמשתחוים לצלמה׃
\par 3 וירק השני את־קערתו על־הים ויהי לדם כדם חלל ותמת כל־נפש חיה אשר בים׃
\par 4 וירק השלישי את־קערתו בנהרות ובמעינות המים ויהיו לדם׃
\par 5 ואשמע את־מלאך המים אמר צדיק אתה ההוה והיה והקדוש כי־כן שפטת׃
\par 6 כי דם קדשים ונביאים שפכו ודם השקיתם כי־גמול ידם הוא׃
\par 7 ואשמע את־המזבח אמר אמנם כן יהוה אלהים צבאות אמת וצדק משפטיך׃
\par 8 וירק המלאך הרביעי את־קערתו על־השמש וינתן לו ללהט את־בני האדם באש׃
\par 9 וילהטו בני־אדם בחם גדול ויגדפו את־שם אלהים אשר־לו ממשלת המכות האלה ולא שבו לתת־לו הכבוד׃
\par 10 וירק החמישי את־קערתו על־כסא החיה ותחשך מלכותה וינשכו את־לשונם מכאב לב׃
\par 11 ויגדפו את־אלהי השמים ממכאבם ושחינם ולא שבו ממעשיהם׃
\par 12 וירק הששי את־קערתו על־הנהר הגדול נהר־פרת ויחרבו מימיו לישר מסלה למלכים הבאים ממזרח־שמש׃
\par 13 וארא והנה מפי התנין ומפי החיה ומפי נביא השקר יצאות שלש רוחות טמאות דומת לצפרדעים׃
\par 14 כי רוחות השדים הנה והן עשות אותות ויצאות אל־מלכי ארץ ותבל כלה לאספם למלחמת היום ההוא הגדול יום אלהי הצבאות׃
\par 15 הנני בא כגנב אשרי השקד ושמר את־בגדיו פן־ילך ערם וראו את־ערותו׃
\par 16 ויאסף אתם אל־המקום הנקרא בעברית הר מגדון׃
\par 17 וירק המלאך השביעי את־קערתו באויר ויצא קול גדול מהיכל השמים מן־הכסא ויאמר היה נהיתה׃
\par 18 ויהיו קלות ורעמים וברקים ויהי רעש גדול אשר לא־היה כמהו למן־היות אדם על־הארץ כי גדול הרעש עד־מאד׃
\par 19 והעיר הגדולה נחלקה לשלשה חלקים ותפלנה ערי הגוים ותזכר בבל הגדולה לפני אלהים לתת־לה כוס יין חמת אפו׃
\par 20 וינס כל־אי וההרים לא נמצאו׃
\par 21 ואבני ברד כככר משקלם ירדו מן השמים על־בני האדם ויגדפו בני־האדם את־האלהים על־אדות מכת הברד כי־כבדה מכתו מאד׃

\chapter{17}

\par 1 ויבא אחד מן־שבעה המלאכים הנשאים שבע הקערות וידבר אלי לאמר בא ואראך את־משפט הזונה הגדולה הישבת על־מים רבים׃
\par 2 אשר זנו אחריה מלכי האדמה וישכרו שכני תבל מיין תזנותה׃
\par 3 ויביאני ברוח המדברה וארא והנה אשה ישבת על־חיה אדמה כתולע מלאת שמות גדופים ולה שבעה ראשים ועשר קרנים׃
\par 4 והאשה לבושה ארגמן ושני והיא מכללה בזהב ואבן־יקרה ופנינים ובידה כוס זהב מלאה תועבות וטמאת תזנותה׃
\par 5 ועל־מצחה כתוב שם בדרך סוד בבל הגדולה אם הזנות ותועבות האדמה׃
\par 6 וארא את־האשה שכורה מדם הקדשים ומדם עדי ישוע ואשתומם על־המראה שמה גדולה׃
\par 7 ויאמר אלי המלאך למה זה השתוממת אני אגיד לך את־סוד האשה והחיה הנשאת אתה בעלת שבעת הראשים ועשרת הקרנים׃
\par 8 החיה אשר ראית היא היתה ואיננה והיא תעלה מתהום ותרד לאבדון וישבי הארץ אשר שמם איננו נכתב בספר החיים מיום הוסד תבל ישתוממו בראתם את־החיה אשר היתה ואיננה ותבוא׃
\par 9 זה המובן ובו חכמה שבעת הראשים שבעת הרים המה אשר האשה ישבת עליהם׃
\par 10 ושבעה מלכים המה חמשה מהם נפלו והאחד ישנו והאחר עוד לא־בא והיה כי יבוא עמד יעמד לזמן מעט׃
\par 11 והחיה אשר היתה ואיננה והוא שמיני והוא מן־השבעה וירד לאבדון׃
\par 12 ועשר הקרנים אשר ראית עשרה מלכים הם אשר לא־קבלו מלכות עד־הנה רק לשעה אחת ממשלה כמלכים יקבלו עם־החיה׃
\par 13 ולהם עצה אחת ואת־כחם ואת־ממשלתם יתנו לחיה׃
\par 14 המה ילחמו בשה והשה יוכל להם כי הוא אדני האדנים ומלך המלכים ואשר עמו קרואים ובחירים ונאמנים המה׃
\par 15 ויאמר אלי המים ההם אשר ראית אשר הזונה ישבת עליהם עמים והמנים המה וגוים ולשנות׃
\par 16 ועשר הקרנים אשר ראית והחיה המה ישנאו את־הזונה ועשוה גלמודה וערמה ואכלו את־בשרה ואתה ישרפו באש׃
\par 17 כי האלהים נתן בלבם לעשות את־עצתו ולעשות עצה אחת ולתת את־ממשלתם לחיה עד כי־ישלמו דברי האלהים׃
\par 18 והאשה אשר ראית היא העיר הגדולה אשר־היא גברת ממלכות הארץ׃

\chapter{18}

\par 1 אחרי־כן ראיתי מלאך אחר יורד מן־השמים והוא כביר־כח והארץ האירה מכבדו׃
\par 2 ויקרא בקול עז לאמר נפלה נפלה בבל הגדולה ותהי נוה שעירים ומשמר לכל־רוח טמא ומשמר לכל־עוף טמא ונמאס׃
\par 3 כי מיין חמת זנותה שתו כל־הגוים ומלכי ארץ זנו אחריה וסחרי ארץ משפעת תענגיה העשירו׃
\par 4 ואשמע קול אחר מן־השמים אמר צאו ממנה עמי פן־תתחברו אל־חטאתיה ופן־תכו ממכותיה׃
\par 5 כי־חטאתיה הגיעו עד־לשמים ויזכר אלהים את־עונותיה׃
\par 6 שלמו־לה גמולה שגמלה לכם ועשו־לה כפלים כפעלה בכוס אשר מסכה מסכו־לה כפלים׃
\par 7 כאשר התרוממה והתענגה כן תנו־לה חבל ואבל כי אמרה בלבבה אני ישבתי מלכה ולא אהיה אלמנה ואבל לא אראה׃
\par 8 על־כן ביום אחד תבאנה מכותיה מות ואבל ורעב ונשרפה במו־אש כי חזק יהוה אלהים השפט אתה׃
\par 9 ובכו וספדו עליה מלכי־ארץ אשר זנו והתענגו עמה כי יראו את־עשן שרפתה׃
\par 10 ומרחוק יעמדו מפני אימת ענויה ואמרו אוי אוי לך בבל העיר הגדולה העיר החזקה כי־בשעה אחת בא משפטך׃
\par 11 וסחרי הארץ בכים ומתאבלים עליה כי עתה לא־יקנה עוד איש את־משא אניותם׃
\par 12 את־משא זהב וכסף ואבן יקרה ופנינים ובוץ וארגמן ומשי ושני וכל־עצי בשם וכל־כלי שנהבים וכל־כלי עץ יקר וכלי נחשת וברזל ושיש׃
\par 13 וקנמון ואמומון וקטרת סמים ומר ולבונה ויין ושמן וסלת וחטים ומקנה וצאן וסוסים ומרכבות ועבדים ונפש אדם׃
\par 14 והמגדים מחמד נפשך אזלו ממך וכל־שמן ומצהיר אבד ממך ולא תמצא עוד׃
\par 15 ורכליהם אשר העשירו ממנה יעמדו מרחוק מפני אימת ענויה ובכו והתאבלו׃
\par 16 ואמרו אוי אוי העיר הגדולה המכסה שש וארגמן ושני ומכללה זהב ואבן יקרה ופנינים כי־בשעה אחת החרב העשר הגדול הזה׃
\par 17 וכל־חבל וכל־בעל־מעברת והמלחים וכל־עשי מלאכה בים עמדו מרחוק׃
\par 18 ויצעקו בראתם עשן שרפתה ויאמרו מי בערים כעיר הגדולה׃
\par 19 ויזרקו עפר על־ראשיהם ויצעקו בכה וספוד לאמר אוי אוי העיר הגדולה אשר־בה העשירו מהונה כל אשר־להם אניות בים כי־בשעה אחת החרבה׃
\par 20 רנו עליה השמים והשליחים הקדשים והנביאים כי־שפט אלהים את־משפטכם ממנה׃
\par 21 וישא מלאך נורא אבן גדולה כפלח רכב וישליכה אל־תוך הים ויאמר ככה תשלך במערצה בבל העיר הגדולה ולא תמצא עוד׃
\par 22 וקול המנגנים בכנור והמזמרים ומחללים בחלילים ומחצרים בחצצרות בל־ישמע עוד בתוכך וכל־חרש וחשב בל־ימצא בך עוד וקול רחים בל־ישמע עוד בקרבך׃
\par 23 ואור נר לא־יאיר לך עוד וקול חתן וקול כלה לא־ישמע בך עוד כי כנעניך היו נכבדי ארץ ובכשפיך נדחו כל־הגוים׃
\par 24 ובה נמצא דם הנביאים והקדשים וכל־הרוגי ארץ׃

\chapter{19}

\par 1 אחרי־כן שמעתי קול גדול כקול המון רב בשמים האמרים הללויה הישועה והכבוד והעז לאלהינו׃
\par 2 כי־אמת וישר משפטיו כי־השיב גמול על־הזונה הגדולה אשר־השחיתה את־הארץ בתזנתה לדרש מידה את־דם־עבדיו׃
\par 3 ויאמרו שנית הללויה ועשנה יעלה לעולמי עולמים׃
\par 4 ועשרים וארבעה הזקנים וארבע החיות נפלו על־פניהם וישתחוו לאלהים הישב על־הכסא ויאמרו אמן הללויה׃
\par 5 וקול יוצא מן־הכסא ויאמר הללו את־אלהינו כל־עבדיו ויראיו הקטנים עם־הגדולים׃
\par 6 ואשמע קול כקול המון רב וכקול מים רבים וכקול רעמים חזקים ויאמרו הללויה כי־מלך אלהינו יהוה צבאות׃
\par 7 נשמחה ונגילה ונתנה לו הכבוד כי באה חתנת השה ואשתו התקדשה׃
\par 8 וינתן לה ללבש בוץ טהור וצח כי הבוץ הוא צדקות הקדשים׃
\par 9 ויאמר אלי כתב אשרי הקרואים אל־משתה חתנת השה ויאמר אלי אלה הדברים אמת הם דברי אלהים׃
\par 10 ואפל לרגליו להשתחות לו ויאמר אלי ראה אל־תעשה־זאת עבד אני כמוך וחבר לך ולאחיך אשר עדות ישוע בפיהם השתחוה לאלהים כי עדות ישוע היא רוח הנבואה׃
\par 11 וארא את־השמים נפתחים והנה־סוס לבן והרכב עליו יקרא לו נאמן ואמתי ובצדק הוא שפט ולחם׃
\par 12 ועיניו כלבת־אש ועטרות הרבה בראשו ולו שם כתוב אשר לא־ידע איש כי אם־הוא לבדו׃
\par 13 והוא לבוש לבוש מאדם בדם ושמו נקרא דבר האלהים׃
\par 14 וצבאות השמים יצאים אחריו על־סוסים לבנים והם מלבשים בגדי־בוץ לבן וטהור׃
\par 15 ומפיו יצאת חרב חדה להכות את־הגוים והוא ירעם בשבט ברזל והוא דרך פורת יין חמת־אף אלהי הצבאות׃
\par 16 ועל־בגדו ועל־ירכו כתוב שם מלך המלכים ואדני האדנים׃
\par 17 וארא מלאך אחד עמד בשמש ויזעק קול גדול ויאמר אל־צפור כל־כנף אשר־תעוף בחצי השמים באו והאספו על־זבח הגדול אשר לאלהים׃
\par 18 ואכלתם בשר מלכים ובשר שרי אלפים ובשר גבורים ובשר סוסים ורכביהם ובשר כל־בני חורים ועבדים הקטנים עם־הגדולים׃
\par 19 וארא את־החיה ומלכי הארץ ואגפיהם נקהלים לעשות מלחמה עם־הרכב על־הסוס ועם־צבאו׃
\par 20 ותתפש החיה ונביא השקר אתה אשר־עשה האותות לפניה והדיח בהן את־נשאי תו־החיה והמשתחוים לצלמה ושניהם השלכו חיים באגם־האש הבער בגפרית׃
\par 21 והנשארים נהרגו בחרב היוצאת מפי־הרכב על־הסוס וכל־העוף שבעו מבשרם׃

\chapter{20}

\par 1 וארא מלאך יורד מן־השמים ובידו מפתח התהום וכבל גדול׃
\par 2 ויתפש את־התנין את־הנחש הקדמוני הוא המלשין והוא השטן ויאסרהו אלף שנים׃
\par 3 וישליכהו אל־תהום ויסגר עליו ויחתם עליו למען אשר לא־ידיח עוד את־הגוים עד־מלאת אלף השנים ואחרי־כן יתר לזמן מצער׃
\par 4 וארא כסאות וישבו עליהם והמשפט נתן בידם ונפשות ההרוגים על־עדות ישוע ועל־דבר האלהים ואשר לא השתחוו לחיה ולצלמה ולא קבלו את־תוה על־מצחותם ועל־ידם ויחיו וימלכו עם־המשיח אלף שנים׃
\par 5 ויתר המתים לא־חיו עד־מלאת אלף השנים זאת התחיה הראשונה׃
\par 6 ומי שיש־לו חלק בתחיה הראשונה אשריו וקדוש הוא בהם לא־ישלט המות השני כי יהיו כהנים לאלהים ולמשיחו ומלכו אתו אלף שנים׃
\par 7 ואחרי כלות אלף השנים יתר השטן מבית משמרו׃
\par 8 ויצא להדיח את־הגוים בארבע כנפות הארץ את־גוג ומגוג ולקבצם למלחמה אשר מספרם כחול הים׃
\par 9 ויעלו על־מרחבי ארץ ויסבו את־מחנה הקדשים ואת־העיר החביבה ותרד אש (מאת האלהים) מן־השמים ותאכל אתם׃
\par 10 והשטן אשר הדיחם השלך באגם־אש וגפרית אשר־שם גם־החיה ונביא השקר ויסרו יומם ולילה לעולמי עולמים׃
\par 11 וארא כסא לבן וגדול והישב עליו מפניו נסו ארץ ושמים ולא־נמצא להם מקום׃
\par 12 וארא את־המתים הקטנים עם־הגדלים עמדים לפני הכסא וספרים נפתחים ויפתח ספר אחר והוא ספר החיים וישפטו המתים מן־הכתוב בספרים כמעשיהם׃
\par 13 וישב הים את־מתיו והמות והשאול השיבו את־מתיהם וישפטו איש איש כמעשיהם׃
\par 14 והמות והשאול השלכו באגם־האש והוא המות השני׃
\par 15 וכל־איש אשר לא־נמצא כתוב בספר החיים השלך באגם האש׃

\chapter{21}

\par 1 וארא שמים חדשים וארץ חדשה כי השמים הראשנים והארץ הראשונה עברו והים איננו עוד׃
\par 2 וארא והנה העיר הקדושה ירושלים החדשה ירדת מאת האלהים מן־השמים והיא מתקנת ככלה המקשטת לבעלה׃
\par 3 ואשמע קול גדול מן־הכסא לאמר הנה משכן אלהים עם־בני האדם ושכן בתוכם והמה יהיו־לו לעם והוא האלהים יהיה אתם (אלהיהם)׃
\par 4 ומחה אלהים כל־דמעה מעיניהם והמות לא יהיה־עוד וגם־אבל וזעקה וכאב לא יהיה־עוד כי הראשנות עברו׃
\par 5 ויאמר הישב על־הכסא הנני עשה הכל חדש ויאמר אלי כתב אשר הדברים האלה אמתים ונאמנים הם׃
\par 6 ויאמר אלי היה נהיתה אני האלף והתו הראש והסוף אני אתן לצמא ממעין מים חיים חנם׃
\par 7 המנצח יירש הכל ואני אהיה־לו לאלהים והוא יהיה־לי לבן׃
\par 8 אבל רכי הלב ואשר אינם מאמינים והמגאלים והמרצחים והזנים והמכשפים ועבדי האלילים וכל־המשקרים חלקם האגם הבער באש וגפרית אשר־הוא המות השני׃
\par 9 ויבא אלי אחד משבעת המלאכים הנשאים שבע הקערות המלאות שבע המכות האחרנות וידבר אלי לאמר בא ואראך את־הכלה אשת השה׃
\par 10 ויקחני ברוח על־הר גדול וגבה ויראני העיר הקדושה ירושלים הגדולה ירדת מן־השמים מאת האלהים׃
\par 11 ועליה כבוד אלהים ואור נגהה כאבן יקרה מאד כאבן ישפה המבהקת כעין הקרח׃
\par 12 ולה חומה גדולה וגבהה ושנים עשר שערים לה ועל־השערים שנים עשר מלאכים ושמות כתובים עליהם והם שמות שנים־עשר שבטי בני ישראל׃
\par 13 שערים שלשה ממזרח שערים שלשה מצפון שערים שלשה מנגב ושערים שלשה ממערב׃
\par 14 ולחומת העיר שנים עשר מוסדות ועליהם שנים עשר שמות לשנים עשר שליחי השה׃
\par 15 וביד המדבר אלי קנה זהב למד את־העיר ואת־שעריה ואת חומתה׃
\par 16 ומושב העיר מרבע וארכה כרחבה וימד את־העיר בקנה המדה שנים עשר אלף ריס ארכה ורחבה וקומתה מדה אחת להם׃
\par 17 וימד את־חומתה מאה וארבעים וארבע אמות במדת איש אשר־היא מדת המלאך׃
\par 18 ובנין חומת העיר אבן ישפה והעיר זהב מופז דומה לזכוכית זכה׃
\par 19 ומוסדות חומת העיר מרבצות בכל־אבני חפץ המוסד הראשון ישפה השני ספיר השלישי שבו הרביעי ברקת׃
\par 20 החמישי יהלם הששי אדם השביעי תרשיש השמיני שהם התשיעי פטדה העשירי נפך אחד העשר לשם שנים העשר אחלמה׃
\par 21 ושנים עשר השערים שתים עשרה מרגליות כל־שער ושער מרגלית אחת ורחוב העיר זהב מופז כזכוכית בהירה׃
\par 22 והיכל לא־ראיתי בה כי יהוה אלהים צבאות הוא והשה היכלה׃
\par 23 והעיר איננה צריכה לאור השמש ולנגה הירח כי־כבוד אלהים האיר לה ונרה הוא השה׃
\par 24 והגוים ילכו לאורה ומלכי־ארץ מביאים כבודם ותפארתם אליה׃
\par 25 ושעריה יומם לא־יסגרו כי לילה לא־יהיה שם׃
\par 26 והביאו בה כבוד הגוים ותפארתם׃
\par 27 ולא־יבוא בה כל־טמא ועשה תועבה ושקר כי אם־הכתובים בספר החיים של־השה׃

\chapter{22}

\par 1 ויראני נחל של־מים חיים (זך) מבהיק כעין הקרח יצא מכסא האלהים והשה׃
\par 2 ובתוך רחוב העיר ואל־שפת הנחל מזה ומזה עץ חיים עשה פרי שתים עשרה כי מדי חדש בחדשו יתן את־פריו ועלה העץ לתרופת הגוים׃
\par 3 וכל־חרם לא יהיה־עוד וכסא האלהים והשה יהיה־בה ועבדיו ישרתהו׃
\par 4 והמה יראו את־פניו ושמו על־מצחותם׃
\par 5 ולילה לא יהיה־עוד ולא יצטרכו עוד לאור נר ולאור שמש כי־יהוה אלהים הוא יאיר להם ומלכו עד־עולמי עולמים׃
\par 6 ויאמר אלי הדברים האלה אמתים ונאמנים ויהוה אלהי רוחות הנביאים שלח את־מלאכו להראות את־עבדיו את אשר־היה יהיה במהרה׃
\par 7 הנני בא מהר אשרי השמר את־דברי נבואת הספר הזה׃
\par 8 ואני יוחנן הוא הראה אלה ושמעם ויהי כשמעי וכראותי ואפל לרגלי המלאך אשר־הראני את־אלה להשתחות לו׃
\par 9 ויאמר אלי ראה אל־תעשה־זאת כי־אנכי עבד כמוך וחבר לך ולאחיך הנביאים ולשמרים את־דברי הספר הזה לאלהים השתחוה׃
\par 10 ויאמר אלי אל־תחתם את־דברי נבואת הספר הזה כי קרוב המועד׃
\par 11 החומס יוסיף לחמס והטמא יוסיף להטמא והצדיק יוסיף להצדק והקדוש יוסיף להתקדש׃
\par 12 והנני בא מהר ושכרי אתי לשלם לאיש כמעשהו׃
\par 13 אני האלף והתו הראש והסוף הראשון והאחרון׃
\par 14 אשרי המכבסים את־שלמתיהם למען יהיה להם רשיון בעץ החיים ובאו העירה דרך השערים׃
\par 15 ומחוץ לעיר הכלבים והמכשפים והזנים והמרצחים ועבדי האלילים וכל־אהב שקר ועשהו׃
\par 16 אני ישוע שלחתי את־מלאכי להעיד לכם את־אלה בפני הקהלות אנכי שרש דוד ותולדתו כוכב נגה השחר׃
\par 17 והרוח והכלה אמרים בא והשמע יאמר בא והצמא יבוא והחפץ יקח מים חיים חנם׃
\par 18 מעיד אני בכל־השמע דברי נבואת הספר הזה אשר אם־יוסיף איש עליהם יוסיף עליו האלהים את־המכות הכתובות בספר הזה׃
\par 19 ואשר יגרע מדברי ספר הנבואה הזאת יגרע האלהים את־חלקו מעץ החיים ומעיר הקדש הכתובים בספר הזה׃
\par 20 המעיד העדות הזאת אמר אמנם כן אני בא מהר אמן באה־נא האדון ישוע׃
\par 21 חסד אדנינו ישוע המשיח עם כל־הקדושים אמן׃


\end{document}