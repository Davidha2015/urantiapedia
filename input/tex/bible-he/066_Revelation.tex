\begin{document}

\title{Revelation}

Rev 1:1  חזון ישוע המשיח אשר נתן־לו האלהים להראות את־עבדיו את אשר־יהיה במהרה והוא הודיע בשלחו ביד־מלאכו לעבדו ליוחנן׃
Rev 1:2  אשר העיד דבר האלהים ועדות ישוע המשיח ואת־כל אשר ראה׃
Rev 1:3  אשרי הקורא ואשרי השמעים את־דברי הנבואה ושמרים את־הכתוב בה כי קרובה העת׃
Rev 1:4  יוחנן לשבע הקהלות אשר באסיא חסד לכם ושלום מאת ההוה והיה ויבוא ומאת שבעת הרוחות אשר לפני כסאו׃
Rev 1:5  ומאת־ישוע המשיח העד הנאמן ובכור המתים ועליון למלכי־ארץ אשר אהב אתנו ובדמו גאלנו מחטאתינו׃
Rev 1:6  ויעש אתנו מלכים וכהנים לאלהים אביו לו הכבוד והעז לעולמי עולמים אמן׃
Rev 1:7  הנה הוא בא עם־העננים וראתה אתו כל־עין גם־המה אשר דקרהו וספדו עליו כל־משפחות הארץ כן יהיה אמן׃
Rev 1:8  אני האלף והתו ראש וסוף נאם יהוה אלהים ההוה והיה ויבוא אלהי צבאות׃
Rev 1:9  אני יוחנן אחיכם וגם־חבר לכם בלחץ ובמלכות ובסבלנות למען ישוע המשיח הייתי באי אשר־שמו פטמוס בעבור דבר האלהים ובעבור עדות ישוע המשיח׃
Rev 1:10  ותהי עלי רוח ביום האדון ואשמע אחרי קול גדול כקול שופר׃
Rev 1:11  ויאמר אני האלף ואני התו הראשון והאחרון ואת אשר אתה ראה כתב על־ספר ושלחהו אל־הקהלות אשר באסיא לאפסוס ולזמירנא ולפרגמוס ולתיאטירא ולסרדיס ולפילדלפיא וללודקיא׃
Rev 1:12  ואפן לראות את־הקול המדבר אלי ויהי בפנותי וארא שבע מנרות זהב׃
Rev 1:13  ובתוך שבע המנרות דמות בן־אדם לבוש מעיל וחגור אזור זהב על־לבו׃
Rev 1:14  וראשו ושערו לבנים כצמר צחר כשלג ועיניו כלבת אש׃
Rev 1:15  ומרגלתיו כעין נחשת קלל צרופות בכור וקולו כקול מים רבים׃
Rev 1:16  וביד־ימינו שבעה כוכבים ומפיו יוצאת חרב פיפיות חדה ופניו כשמש המאיר בגבורתו׃
Rev 1:17  וארא אותו ואפל לרגליו כמת וישת עלי יד־ימינו ויאמר אל־תירא אני הראשון והאחרון והחי׃
Rev 1:18  ואהי מת והנני חי לעולמי עולמים (אמן) ובידי מפתחות שאול ומות׃
Rev 1:19  ועתה כתב את אשר־ראית ואשר־נעשה עתה ואשר־עתיד להיות אחרי־כן׃
Rev 1:20  את־סוד שבעת הכוכבים אשר ראית בימיני ואת־שבע מנרות הזהב שבעת הכוכבים הם מלאכי שבע הקהלות ושבע המנרות אשר ראית שבע קהלות הנה׃
Rev 2:1  אל־מלאך קהל אפסוס כתב כה אמר האחז בימינו שבעת הכוכבים המתהלך בתוך שבע מנרות הזהב׃
Rev 2:2  ידעתי את־מעשיך ואת־עמלך ואת־סבלך ואשר לא־תוכל שאת את־הרשעים ותבחן את־האמרים שליחים אנחנו ואינם ותמצאם דברי שקר׃
Rev 2:3  ואתה נשאת הרבה ויש־לך סבלנות ולמען שמי לא יעפת׃
Rev 2:4  אך יש־לי עליך כי נטשת את־אהבתך הראשונה׃
Rev 2:5  זכרה אפוא אי־מזה נפלת ושובה ועשה כמעשיך הראשנים ואם־לא הנני בא עליך מהר והדפתי מנורתך ממקומה אם־לא תשוב׃
Rev 2:6  אבל זאת לך אשר שנא אתה את־מעשי הניקלסים אשר שנאתים גם־אני׃
Rev 2:7  מי אשר־אזן לו ישמע את אשר הרוח אמר לקהלות המנצח אתן־לו לאכל מעץ החיים אשר בתוך גן־אלהים׃
Rev 2:8  ואל־מלאך קהל זמירנא כתב כה אמר הראשון והאחרון אשר־מת ויחי׃
Rev 2:9  ידעתי את־מעשיך ואת־צרתך ואת־רישך ואולם עשיר אתה ואת־גדופי האמרים יהודים אנחנו ואינם כי אם־כנסת השטן׃
Rev 2:10  אל־תירא מפני־אשר עליך לסבל הנה עתיד המלשין לתת מכם במשמר למען תנסו והייתם בצרה עשרת ימים היה נאמן עד־המות ונתתי לך עטרת החיים׃
Rev 2:11  מי אשר־אזן לו ישמע את אשר הרוח אמר לקהלות המנצח לא ינזק במות השני׃
Rev 2:12  ואל־מלאך קהל פרגמוס כתב כה אמר אשר־לו חרב פיפיות החדה׃
Rev 2:13  ידעתי את־מעשיך ואת־מקום שבתך אשר־שם כסא השטן ותדבק בשמי ולא שקרת באמונתי גם־בימי אנטיפס עדי הנאמן אשר נהרג אצלכם במקום מושב השטן׃
Rev 2:14  אך־מעט יש־לי עליך כי־שם עמך אנשים דבקים בלקח בלעם אשר הורה את־בלק לתת מכשול לפני בני ישראל לאכל מזבחי אלילים ולזנות׃
Rev 2:15  כן נמצאו גם־בך אנשים דבקים בלקח הניקלסים אשר שנאתי׃
Rev 2:16  שובה ואם־לא תשוב אבוא עליך מהרה ונלחמתי בם בחרב פי׃
Rev 2:17  מי אשר־אזן לו ישמע את אשר הרוח אמר לקהלות המנצח אאכילנו מן־המן הגנוז ונתתי לו אבן לבנה ועל־האבן מפתח שם חדש אשר לא ידענו איש זולתי אשר נתן לו׃
Rev 2:18  ואל־מלאך קהל תיאטירא כתב כה אמר בן־האלהים אשר עיניו כלבת־אש ומרגלותיו כעין־נחשת קלל׃
Rev 2:19  ידעתי את־מעשיך ואהבתך ואמונתך ועבודתך וסבלך ואשר מעשיך האחרונים רבים מן־הראשונים׃
Rev 2:20  אך־מעט יש־לי עליך כי תניח לאשה לאיזבל האמרת נביאה אנכי ללמד ולהתעות את־עבדי לזנות ולאכל זבחי אלילים׃
Rev 2:21  ואתן־לה זמן לשוב והיא מאנה לשוב מתזנותיה׃
Rev 2:22  הנני מפיל אתה למשכב ואת־המנאפים עמה בצרה גדולה אם־לא ישובו ממעשיהם׃
Rev 2:23  והרגתי במות בניה וידעו כל־הקהלות כי אני חקר כליות ולב ונתתי לכם לאיש כפרי מעלליו׃
Rev 2:24  ואתם שאר הנמצאים בתיאטירא כל אשר־אין להם הלקח ההוא ולא ידעו את־עמקות השטן כאשר הם מתהללים לכם אני אמר לא־אשים עליכם משא אחר׃
Rev 2:25  אפס מה־שיש לכם בו החזיקו עד־באי׃
Rev 2:26  והמנצח ושמר את־מעשי עד־עת קץ אתן־לו שלטן על־הגוים׃
Rev 2:27  ורעם בשבט ברזל ככלי יוצר ינפצו כאשר קבלתי גם־אנכי מאת אבי׃
Rev 2:28  ונתתי לו כוכב השחר׃
Rev 2:29  מי אשר־אזן לו ישמע את־אשר הרוח אמר לקהלות׃
Rev 3:1  ואל־מלאך קהל סרדיס כתב כה אמר אשר־לו שבע רוחות האלהים ושבעת הכוכבים ידעתי את־מעשיך כי־לך שם כאלו חי אתה והנך מת׃
Rev 3:2  שקד וחזק את־השארית הקרובה למות כי לא־מצאתי מעשיך שלמים לפני אלהי׃
Rev 3:3  זכור את אשר־קבלת ושמעת ושמרה־זאת ושובה ואם־לא תשקד הנני בא עליך כגנב ולא תדע השעה אשר אבא עליך׃
Rev 3:4  יש־לך גם־בסרדיס שמות מעט אשר לא גאלו את־מלבושיהם ויתהלכו אתי לבשי לבנים כי ראוים הם לזאת׃
Rev 3:5  המנצח ילבש בגדים לבנים ולא אמחה את־שמו מספר החיים ואודה שמו לפני אבי ולפני מלאכיו׃
Rev 3:6  מי אשר־אזן לו ישמע את אשר הרוח אמר לקהלות׃
Rev 3:7  ואל־מלאך קהל פילדלפיא כתב כה אמר הקדוש האמתי אשר בידו מפתח דוד הפתח ואין סגר וסגר ואין פתח׃
Rev 3:8  ידעתי את־מעשיך הנה נתתי לפניך שער פתוח אשר לא־יוכל איש לסגרו כי כח־מעט לך ותשמר את־דברי ולא כחשת בשמי׃
Rev 3:9  הנני נתן אנשים מכנסת השטן אשר יאמרו יהודים אנחנו ואינם כי־דברי שקר המה הנני עשה אשר יבאו להשתחות לרגליך וידעו כי אני אהבתיך׃
Rev 3:10  יען שמרת דבר סבלנותי אשמרך גם־אני משעת הנסיון העתידה לבוא על־תבל כלה לנסות את־ישבי הארץ׃
Rev 3:11  הנני בא מהרה החזק באשר לך למען לא־יקח איש את־נזרך׃
Rev 3:12  המנצח אתננו לעמוד בהיכל אלהי ולא־יצא עוד החוצה וכתבתי עליו את־שם אלהי ואת־שם עיר אלהי ירושלים החדשה הירדת משמים מעם־אלהי ואת־שמי החדש׃
Rev 3:13  מי אשר־אזן לו ישמע את אשר הרוח אמר לקהלות׃
Rev 3:14  ואל־מלאך קהל לודקיא כתב כה אמר האמן העד הנאמן והאמתי ראשית בריאת האלהים׃
Rev 3:15  ידעתי את־מעשיך כי לא קר אתה ולא חם מי־יתן והיית קר או־חם׃
Rev 3:16  כי עתה פושר אתה ולא קר ולא חם על־כן אקיאך מפי׃
Rev 3:17  כי אמרת אך עשרתי מצאתי און לי ולא חסרתי כל ולא ידעת כי־אמלל אתה ודוי ועני ועור וערם׃
Rev 3:18  איעצך לקנות מאתי זהב צרוף באש למען תעשיר ובגדים לבנים למען תתכסה בהם ולא תראה בשת ערותך וקלורית לתת על־עיניך למען תראה׃
Rev 3:19  אני את־כל אשר אהב אוכיח ואיסר לכן תשקד ותשוב׃
Rev 3:20  הנני עמד בפתח ודפק והיה כי־ישמע איש לקולי ופתח הפתח אבוא אליו וסעדתי עמו והוא עמי׃
Rev 3:21  המנצח אתננו לשבת אתי על־כסאי כאשר נצחתי גם־אנכי ואשב את־אבי על־כסאו׃
Rev 3:22  מי אשר־אזן לו ישמע את אשר הרוח אמר לקהלות׃
Rev 4:1  אחר הדברים האלה ראיתי והנה שער נפתח בשמים והקול הראשון אשר שמעתיו כקול שופר מדבר אלי אמר עלה הנה וארא את אשר־היה יהיה אחרי־כן׃
Rev 4:2  וכרגע הייתי שם ברוח והנה כסא נראה בשמים ועל־הכסא ישב׃
Rev 4:3  והישב מראהו כמראה אבן ישפה ואדם וקשת סביב לכסא ומראיה כעין ברקת׃
Rev 4:4  וסביב לכסא ארבעה ועשרים כסאות ועל־הכסאות ראיתי את ארבעה ועשרים הזקנים ישבים מלבשים בגדים לבנים ועטרות זהב בראשיהם׃
Rev 4:5  ומן־הכסא יוצאים ברקים ורעמים וקולות ושבעה לפידי אש בערים לפני הכסא והם שבעה רוחות האלהים׃
Rev 4:6  ולפני הכסא ים זכוכית כעין הקרח ובתוך הכסא וסביב לכסא ארבע חיות מלאות עינים מלפניהם ומאחריהם׃
Rev 4:7  ודמות החיה הראשונה כאריה והחיה השנית כשור ופני החיה השלישית כפני אדם ודמות החיה הרביעית כנשר מעופף׃
Rev 4:8  וארבע החיות שש כנפים שש כנפים לאחת והן מלאות עינים מסביב ומלפנים ואין־דמי להן יומם ולילה ואמרות קדוש קדוש קדוש יהוה אלהים צבאות היה והוה ויבוא׃
Rev 4:9  ומדי־תת החיות כבוד והדר ותודה לישב על־הכסא החי לעולמי עולמים׃
Rev 4:10  ונפלו עשרים וארבעה הזקנים על־פניהם לפני הישב על־הכסא והשתחוו לחי עולמי עולמים ושמו את־עטרותיהם לפני הכסא לאמר׃
Rev 4:11  לך נאה אדנינו ואלהינו לשאת כבוד והדר ועז כי אתה בראת הכל והכל ברצונך היו ונבראו׃
Rev 5:1  וארא בימין הישב על־הכסא ספר כתוב פנים ואחור וחתום בשבעה חתמות׃
Rev 5:2  וארא מלאך אביר קורא בקול־גדול מי יזכה לפתח הספר ולהתיר את־חותמיו׃
Rev 5:3  ולא־יכל איש לא בשמים לא בארץ ולא מתחת לארץ לפתח את־הספר ולא להביט בו׃
Rev 5:4  ואב בכי גדול על־אשר אין איש זכה לפתח את־הספר ולקרא בו ולא להביט בו׃
Rev 5:5  ויאמר אלי אחד מן־הזקנים אל־תבכה הנה נצח האריה אשר הוא משבט יהודה שרש דוד לפתח את־הספר ולהתיר שבעת חותמיו׃
Rev 5:6  וארא והנה בין הכסא וארבע החיות ובין הזקנים עמד שה והוא כטבוח ולו שבע קרנים ושבעה עינים אשר הם שבעה רוחות האלהים השלוחים אל־כל־הארץ׃
Rev 5:7  ויבא ויקח את־הספר מימין הישב על־הכסא׃
Rev 5:8  ויהי בקחתו את־הספר ויפלו לפני השה ארבע החיות ועשרים וארבעה הזקנים ואיש כנורו בידו וקערות זהב מלאת קטרת אשר־הנה תפלות הקדושים׃
Rev 5:9  וישירו שיר חדש לאמר לך נאה לקחת את־הספר ולפתח את־חותמיו כי אתה נשחטת ובדמך קנית לאלהים מכל־משפחה ולשון וכל־עם וגוי׃
Rev 5:10  ותעש אתם מלכים וכהנים לאלהינו וימלכו על־הארץ׃
Rev 5:11  וארא ואשמע קול מלאכים רבים סביב לכסא ולחיות ולזקנים והם רבו רבבות ואלפי אלפים׃
Rev 5:12  קראים בקול גדול נאה לשה הטבוח לקחת עז ועשר וחכמה וגבורה והדר וכבוד וברכה׃
Rev 5:13  וכל־בריה אשר בשמים ובארץ ומתחת לארץ ואשר על־הים וכל אשר בהם את־כלם שמעתי אמרים לאמר לישב על־הכסא ולשה הברכה וההדר והכבוד והעז לעולמי עולמים׃
Rev 5:14  ותאמרנה ארבע החיות אמן ועשרים וארבעה הזקנים נפלו על־פניהם וישתחוו לחי עולמי העולמים׃
Rev 6:1  וארא השה פתח אחד מן־שבעה החתמות ואשמע אחת מארבע החיות מדברת וקולו כקול רעם לאמר בא וראה׃
Rev 6:2  ואביט והנה סוס לבן והרכב עליו קשת בידו ותנתן־לו עטרה ויצא מנצח ולמען ינצח׃
Rev 6:3  וכפתחו את־החותם השני ואשמע את־החיה השנית אמרת בא וראה׃
Rev 6:4  ויצא סוס שני והוא אדם ולרכבו נתן להעביר את־השלום מן־הארץ למען יהרגו איש את־אחיו ותנתן־לו חרב גדולה׃
Rev 6:5  וכפתחו את־החותם השלישי ואשמע את־החיה השלישית אמרת בא וראה ואביט והנה סוס שחר וביד רכבו מאזנים׃
Rev 6:6  ואשמע קול מתוך ארבע החיות אמר קב חטים בדינר ושלשה קבים שערים בדינר ואת־השמן והיין אל־תשחת׃
Rev 6:7  וכפתחו את־החותם הרביעי ואשמע את־החיה הרביעית אמרת בא וראה׃
Rev 6:8  וארא והנה סוס ירקרק והרכב עליו שמו מות ושאול יוצאת לרגליו וינתן להם שלטן על־רביעית הארץ להמית בחרב וברעב ובדבר ובחית הארץ׃
Rev 6:9  וכפתחו החותם החמישי וארא מתחת למזבח את־נפשות הטבוחים על־דבר האלהים ועל־העדות אשר היתה בפיהם׃
Rev 6:10  ויזעקו בקול גדול ויאמרו אדני הקדוש והאמתי עד־מתי לא תשפט ולא־תקום את־דמינו מישבי הארץ׃
Rev 6:11  ויתן לכל־אחד מהם שמלה לבנה ויאמר אליהם לנוח עוד זמן מעט עד־מלאת מספר חבריהם ואחיהם שסופם להרג כמוהם׃
Rev 6:12  וארא בפתחו את־החותם הששי והנה רעש גדול ויקדר השמש כשק שער והירח נהפך לדם׃
Rev 6:13  וכוכבי השמים נפלו ארצה כאשר תנוע תאנה ברוח חזקה והשליכה פגיה׃
Rev 6:14  והשמים משו כספר נגלל וכל־הר ואי ממקומם נעתקו׃
Rev 6:15  ומלכי הארץ והנגידים ושרי האלפים והעשירים והתקיפים וכל־עבד וכל־בן־חרים התחבאו במערות ובסלעי ההרים׃
Rev 6:16  ויאמרו אל־ההרים ואל־הסלעים נפלו עלינו וכסונו מפני הישב על־הכסא ומפני חמת השה׃
Rev 6:17  כי בא יום אפו הגדול ומי יעמד׃
Rev 7:1  ואחרי־כן ראיתי ארבעה מלאכים עמדים בארבע כנפות הארץ ויעצרו בארבע רוחות הארץ אשר לא־תשב רוח לא בארץ ולא בים ולא בכל־עץ׃
Rev 7:2  וארא מלאך אחר עלה ממזרח־שמש ובידו חתמת אלהים חיים ויקרא קול גדול אל־ארבעה המלאכים אשר־נתן להם לחבל הארץ והים לאמר׃
Rev 7:3  אל־תחבלו את־הארץ ואת־הים ואת־העץ עד אם־חתמנו את־עבדי אלהינו על־מצחותם׃
Rev 7:4  ואשמע מספר החתומים מאה אלף וארבעים וארבעה אלף והם חתומים מכל־שבטי בני ישראל׃
Rev 7:5  לשבט יהודה חתומים שנים עשר אלף לשבט ראובן חתומים שנים עשר אלף לשבט גד חתומים שנים עשר אלף׃
Rev 7:6  לשבט אשר חתומים שנים עשר אלף לשבט נפתלי חתומים שנים עשר אלף לשבט מנשה חתומים שנים עשר אלף׃
Rev 7:7  לשבט שמעון חתומים שנים עשר אלף לשבט לוי חתומים שנים עשר אלף לשבט יששכר חתומים שנים עשר אלף׃
Rev 7:8  לשבט זבלון חתומים שנים עשר אלף לשבט יוסף חתומים שנים עשר אלף לשבט בנימן חתומים שנים עשר אלף׃
Rev 7:9  אחרי־כן ראיתי והנה המון רב אשר לא־יכל איש למנותו מכל־הגוים והמשפחות והעמים והלשנות ויעמדו לפני הכסא ולפני השה והם מלבשים שמלות לבנות וכפות תמרים בידיהם׃
Rev 7:10  ויקראו בקול־גדול לאמר הישועה לאלהינו הישב על־הכסא ולשה׃
Rev 7:11  וכל־המלאכים עמדו סביב לכסא וסביב לזקנים ולארבע החיות ויפלו על־פניהם לפני הכסא וישתחוו לאלהים׃
Rev 7:12  ויאמרו אמן הברכה והכבוד והחכמה והתודה וההדר והכח והעז לאלהינו לעולמי עולמים אמן׃
Rev 7:13  ויען אחד מן־הזקנים ויאמר אלי אלה המלבשים בגדי לבן מי המה ומאין באו׃
Rev 7:14  ואמר אליו אדני אתה ידעת ויאמר אלי אלה הם הבאים מן־הצרה הגדולה ויכבסו את־שמלתם וילבינום בדם השה׃
Rev 7:15  לכן הנם לפני כסא־האלהים ומשרתים אותו בהיכלו יומם ולילה והישב על־הכסא יתן משכנו עליהם׃
Rev 7:16  לא־ירעבו עוד ולא יצמאו ולא־יכם שמש ושרב׃
Rev 7:17  כי השה אשר בתוך הכסא הוא ירעם ועל־מבועי מים חיים ינהלם ומחה אלהים כל־דמעה מעיניהם׃
Rev 8:1  וכפתחו החותם השביעי ותהי דממה בשמים כחצי שעה׃
Rev 8:2  וארא את־שבעת המלאכים העמדים לפני האלהים וינתנו להם שבעה שופרות׃
Rev 8:3  ויבא מלאך אחר ויגש אל־המזבח ומחתת זהב בידו ותנתן־לו קטרת הרבה לתת עם־תפלות כל־הקדשים על־מזבח הזהב אשר לפני הכסא׃
Rev 8:4  ויעל עשן הקטרת עם־תפלות הקדשים מיד המלאך לפני אלהים׃
Rev 8:5  ויקח המלאך את־המחתה וימלאה אש מעל־המזבח וישלך על־הארץ ויהי קולות ורעמים וברקים ורעש׃
Rev 8:6  ושבעה המלאכים ההם אשר בידם שבעת השופרות התעתדו לתקע׃
Rev 8:7  והמלאך הראשון תקע בשופר ויהי־ברד ואש בלולים בדם ותשלך ארצה ותשרף שלישית העץ וכל־ירק עשב נשרף׃
Rev 8:8  והמלאך השני תקע בשופר והנה כדמות הר גדול בער באש השלך אל־תוך הים ותהי שלישית הים לדם׃
Rev 8:9  ותמת שלישית כל־נפש חיה אשר בים ושלישית האניות נשחתה׃
Rev 8:10  והמלאך השלישי תקע בשופר ויפל מן־השמים כוכב גדול בער כלפיד ויפל על־שלישית הנהרות ועל־מעינות המים׃
Rev 8:11  ושם הכוכב נקרא לענה ותהי שלישית המים ללענה ורבים מבני אדם מתו מן־המים כי מרים הם׃
Rev 8:12  והמלאך הרביעי תקע בשופר ותכה שלישית השמש ושלישית הירח ושלישית הכוכבים למען תחשך שלישיתם והיום לא יאיר שלישיתו ואף לא הלילה׃
Rev 8:13  וארא ואשמע נשר אחד מעופף בחצי השמים והוא קורא קול גדול אוי אוי אוי לישבי הארץ מיתר קלות השופר אשר שלשת המלאכים עתידים לתקע׃
Rev 9:1  והמלאך החמישי תקע בשופר וארא כוכב נפל מן־השמים לארץ ולו נתן מפתח באר התהום׃
Rev 9:2  ויפתח את־באר התהום ויעל קיטור מן־הבאר כקיטור כבשן גדול ויחשך השמש והרקיע מקיטור הבאר׃
Rev 9:3  ומן־הקיטר יצא ארבה על־הארץ ושלטן נתן להם כשלטן עקרבי הארץ׃
Rev 9:4  ויאמר להם אשר לא ישחיתו את־עשב הארץ ולא כל־ירק ולא כל־עץ כי אם־את־בני האדם אשר אין־להם חותם האלהים במצחותם׃
Rev 9:5  ולא נתן להם להמיתם רק להכאיבם חמשה חדשים וכאבם ככאב איש אשר יכהו העקרב׃
Rev 9:6  ובימים ההם יבקשו בני־אדם את־המות ולא ימצאהו וישאלו את־נפשם למות והמות יברח מהם׃
Rev 9:7  ויהי מראה הארבה כמראה סוסים ערוכי מלחמה ועל־ראשיהם כעטרות כעין זהב ופניהם כפני אדם׃
Rev 9:8  ושער להם כשער נשים ושניהם שני אריה׃
Rev 9:9  ושרינים להם כשריני ברזל וקול כנפיהם כקול מרכבות סוסים רבים ערוכים למלחמה׃
Rev 9:10  וזנבות להם כזנבות עקרבים ועקצים בזנבותם והשלטו לענות את־בני האדם חמשה חדשים׃
Rev 9:11  ומלאך התהום הוא מלך עליהם ושמו אבדון בעברית ואפוליון ביונית׃
Rev 9:12  אוי אחד חלף הלך לו ואוי שני ושלישי באים אחריו׃
Rev 9:13  והמלאך הששי תקע בשופר ואשמע קול אחד מארבע קרנות מזבח הזהב אשר לפני אלהים׃
Rev 9:14  ויאמר למלאך הששי אשר השופר בידו התר את־ארבעה המלאכים ההם האסורים על־הנהר הגדול נהר־פרת׃
Rev 9:15  ויתרו ארבעה המלאכים אשר היו נכונים לשעה וליום ולחדש ולשנה להמית שלישית בני האדם׃
Rev 9:16  ומספר צבאות הפרשים עשרים אלף רבוא ואני שמעתי מספרם׃
Rev 9:17  וכן ראיתי במראה את־הסוסים ורכביהם אשר שרינותיהם כעין אש ותכלת וגפרית וראשי הסוסים כראשי אריות ומפיהם יוצא אש וקיטור וגפרית׃
Rev 9:18  ותומת שלישית בני אדם בשלש מגפות האלה באש ובקיטור ובגפרית היצאות מפיהם׃
Rev 9:19  כי־כח הסוסים בפיהם ובזנבותם כי זנבותם כנחשים וראשים להם ובהם ישחיתו׃
Rev 9:20  ושאר בני אדם אשר לא מתו במגפות האלה בכל־זאת לא־שבו ממעשי ידיהם מהשתחות עוד לשדים ולעצבי זהב וכסף ונחשת ואבן ועץ אשר לא־יראו ולא־ישמעו ולא יהלכו׃
Rev 9:21  ולא שבו מדרכם ויוסיפו לרצח ולכשף ולזנות ולגנב׃
Rev 10:1  וארא מלאך אחר אביר יורד מן השמים והוא עטה ענן ועל־ראשו כמראה הקשת אשר בענן ופניו כשמש ורגליו כעמודי אש׃
Rev 10:2  ובידו ספר קטן פתוח וישם את־רגל ימינו על־הים ואת־שמאלו על־הארץ׃
Rev 10:3  ויקרא בקול גדול כאשר ישאג האריה ובקראו דברו שבעת הרעמים בקולתיהם׃
Rev 10:4  וכדבר שבעת הרעמים בקולתיהם חפצתי לכתב ואשמע קול מן־השמים לאמר חתום את אשר־דברו שבעת הרעמים ואל־תכתב זאת׃
Rev 10:5  והמלאך אשר־ראיתיו עמד על־הים ועל־הארץ הרים ימינו אל־השמים׃
Rev 10:6  וישבע בחי עולמי העולמים אשר־ברא את־השמים וכל־אשר בהם והארץ וכל־אשר בה והים וכל־אשר־בו שאין עוד שהות׃
Rev 10:7  אבל בימי קול המלאך השביעי בעמדו לתקוע ונשלם סוד האלהים כאשר בשר את־עבדיו הנביאים׃
Rev 10:8  והקול אשר שמעתי מן־השמים דבר אלי שנית לאמר לך וקח את־הספר הקטן הפתוח אשר ביד־המלאך העמד על־הים ועל־הארץ׃
Rev 10:9  ואבא אל־המלאך ואמר אליו תנה־לי את־הספר ויאמר אלי קח ואכל אתו והוא ימר בבטנך ובפיך יהיה מתוק כדבש׃
Rev 10:10  ואקח את־הספר מיד־המלאך ואכלהו ויהי בפי כדבש למתוק ואחרי אכלי אתו ותמלא בטני מרורים׃
Rev 10:11  ויאמרו אלי עוד תשוב תנבא על־עמים וגוים ולשנות ומלכים רבים׃
Rev 11:1  וינתן־לי קנה והוא כמטה ויעמד המלאך ויאמר קום ומד את־היכל יהוה ואת המזבח ואת המשתחוים בו׃
Rev 11:2  והחצר אשר מחוץ להיכל אתה נטש ואל־תמדנה כי־לגוים נתנה ורמסו את־עיר הקדש ארבעים ושנים חדשים׃
Rev 11:3  ונתתי לשני עדי ונבאו ימים אלף ומאתים וששים והם מתכסים בשקים׃
Rev 11:4  אלה הם שני הזיתים ושתי המנרות העמדים לפני אלהי הארץ׃
Rev 11:5  וכי־יבקש איש להרע להם אש יצאת מפיהם אכלת את־איביהם וכן כל־המבקש להרע להם מות יומת׃
Rev 11:6  והם יש־לאל ידם לעצר את־השמים ולא־יהיה מטר בימי נבואתם וישלטו על־המים להפכם לדם ועל־הארץ להכתה בכל־נגע מדי יחפצו׃
Rev 11:7  ובכלותם עדותם החיה העלה מתהום תעשה עמהם מלחמה ותוכל להם והרגתם׃
Rev 11:8  והיתה נבלתם ברחוב העיר הגדולה הנקראת כפי הרוח בשם סדום ומצרים אשר־שם נצלב גם־אדניהם׃
Rev 11:9  ורבים מן־העמים והמשפחות והלשנות והגוים יראו את־נבלתם ימים שלשה וחצי ולא יתנו לשום את־גויתם בקברים׃
Rev 11:10  וישבי הארץ ישמחו עליהם ויעלזו וישלחו מנות איש לרעהו כי שני הנביאים האלה הכאיבו את־ישבי הארץ׃
Rev 11:11  ויהי אחרי ימים שלשה וחצי ותבא בהם רוח חיים מאת האלהים ויעמדו על־רגליהם ואימה גדולה נפלה על־כל־ראיהם׃
Rev 11:12  וישמעו קול גדול מן־השמימה מדבר אליהם לאמר עלו הנה ויעלו בענן השמימה ועיני שנאיהם ראות׃
Rev 11:13  ובשעה ההיא היה רעש גדול ותפל עשירית העיר ושבעת אלפים בני־אדם למספר שמותם נהרגו ברעש והנשארים רעדה אחזתם ויתנו כבוד לאלהי השמים׃
Rev 11:14  אוי שני חלף הלך לו ואוי שלישי מהרה יבוא׃
Rev 11:15  והמלאך השביעי תקע בשופר ויהי קלות גדולים בשמים ויאמרו הנה ממלכת העולם היתה לאדנינו ולמשיחו והוא ימלך לעולמי עולמים׃
Rev 11:16  ועשרים וארבעה הזקנים הישבים לפני האלהים על־כסאותם נפלו על־פניהם וישתחוו לאלהים׃
Rev 11:17  ויאמרו מודים אנחנו לך יהוה אלהים צבאות ההוה והיה ויבוא כי לבשת עזך הגדול ותמלך׃
Rev 11:18  והגוים קצפו ויבא קצפך ועת לשפט המתים ולתת שכר לעבדיך הנביאים ולקדשים וליראי שמך למקטנם ועד־גדולם ולהשחית את־משחיתי הארץ׃
Rev 11:19  ויפתח היכל יהוה בשמים וירא ארון בריתו בהיכלו ויהי ברקים וקלות ורעמים ורעש וברד כבד׃
Rev 12:1  ואות גדול נראה בשמים אשה אשר־השמש לבושה והירח תחת רגליה ועל־ראשה עטרת שנים עשר כוכבים׃
Rev 12:2  והיא הרה ותזעק בחבליה ובצירי לדתה׃
Rev 12:3  וירא אות אחר בשמים והנה תנין גדול אדם כאש ולו שבעה ראשים ועשר קרנים ועל־ראשיו שבעה כתרים׃
Rev 12:4  וסחב בזנבו מן־השמים שלישית הכוכבים וישליכם ארצה ויתיצב התנין לפני האשה אשר החלה ללדת למען בלע את־בנה בלדתה׃
Rev 12:5  ותלד בן זכר אשר־ירעה כל־הגוים בשבט ברזל וילקח בנה אל־האלהים ואל־כסאו׃
Rev 12:6  והאשה ברחה המדברה אשר־שם הוכן־לה מקום מאת אלהים למען יכלכלוה שם ימים אלף ומאתים וששים׃
Rev 12:7  ותהי מלחמה בשמים מיכאל הוא ומלאכיו נלחמים בתנין והתנין נלחם ומלאכיו׃
Rev 12:8  ולא התחזקו וגם מקומם לא־נמצא עוד בשמים׃
Rev 12:9  וישלך התנין הגדול הנחש הקדמוני אשר־נקרא שמו מלשין ושטן המדיח תבל כלה הוא השלך ארצה ומלאכיו עמו השלכו׃
Rev 12:10  ואשמע קול גדול בשמים ויאמר עתה באה ישועת אלהינו ועזו ומלכותו וממשלת משיחו כי הורד שוטן אחינו העמד לשטנם לפני אלהינו יומם ולילה׃
Rev 12:11  והם נצחהו בדם־השה ובדבר עדותם ולא־אהבו את־נפשם עד למות׃
Rev 12:12  על־כן רנו שמים ושכניהם אוי לכם ישבי ארץ וים כי־ירד אליכם המלשין בחמה גדולה מדעתו כי תקצר עתו׃
Rev 12:13  ויהי כאשר ראה התנין כי השלך ארצה וירדף את־האשה אשר ילדה את־הזכר׃
Rev 12:14  ויתנו לאשה שתי כנפי הנשר הגדול לעוף המדברה אל־מקומה אשר תכלכל־שם מועד מועדים וחצי מפני הנחש׃
Rev 12:15  וישלח הנחש נהר־מים מפיו אחרי האשה לשטפה בנהר׃
Rev 12:16  ותעזר הארץ את־האשה ותפתח הארץ את־פיה ותבלע את־הנהר אשר־שלח התנין מפיהו׃
Rev 12:17  ויקצף התנין על־האשה וילך לעשות מלחמה עם־יתר זרעה השמרים פקודי אלהים ואשר עדות ישוע בפיהם׃
Rev 13:1  ואהי עמד על־חול הים וארא חיה עלה מן־הים ולה עשר קרנים ושבעה ראשים ובקרניה עשרה כתרים ובראשיה שמות גדופים׃
Rev 13:2  והחיה אשר ראיתי מראה כמראה הנמר ורגליה רגלי דב ופיה פי אריה ויתן־לה התנין את־כחו ואת־כסאו וממשל רב׃
Rev 13:3  וארא והנה אחד מראשיה כפצוע פצע למות ומכת מות אשר־לה נרפאה ותשתומם כל־הארץ אחרי החיה׃
Rev 13:4  וישתחוו לתנין אשר־נתן ממשלה לחיה וישתחוו לחיה ויאמרו מי ידמה לחיה ומי יוכל להלחם אתה׃
Rev 13:5  וינתן לה פה ממלל גדלות ונאצות ושלטן נתן־לה לעשות (מלחמה) ארבעים ושנים חדשים׃
Rev 13:6  ותפתח את־פיה לנאץ את־האלהים ותנאץ את־שמו ואת־משכנו ואת־השכנים בשמים׃
Rev 13:7  וינתן לה לעשות מלחמה עם־הקדשים ולנצחם ותנתן לה ממשלה על־כל־משפחה ועם ולשון וגוי׃
Rev 13:8  וישתחוו לה כל־ישבי הארץ אשר לא־נכתבו שמותם בספר החיים אשר לשה הטבוח מיום הוסד תבל׃
Rev 13:9  כל־אשר אזן לו ישמע׃
Rev 13:10  המוליך שבי ילך בשבי וההרג בחרב הרג יהרג בחרב בזאת סבלנות ואמונת הקדשים׃
Rev 13:11  וארא חיה אחרת עלה מן־האדמה ולה שתי קרנים כקרני השה ומדברת כתנין׃
Rev 13:12  והיא עשה כל־פקודי החיה הראשונה בפניה ומביאה את־הארץ וישביה להשתחות לחיה הראשונה אשר־נרפאה מכת מות אשר־לה׃
Rev 13:13  ונתנת אותות גדלות וגם־אש מן־השמים תוריד ארצה לעיני בני אדם׃
Rev 13:14  ומתעה את־ישבי הארץ באותות אשר נתן־לה לעשות בפני החיה באמרה אל־ישבי הארץ לעשות צלם לחיה אשר־הכתה מכת־חרב ותחי׃
Rev 13:15  וינתן־לה לתת רוח בצלם החיה עד־כי ידבר צלם החיה וכל אשר־לא ישתחוו לצלם החיה תסגירם למות׃
Rev 13:16  ותעש את־אשר כלם למקטן ועד־גדול אם־אביון ואם־עשיר גם־בני החרים גם־העבדים יתוו תו על־יד ימינם או על־מצחתם׃
Rev 13:17  ולא־יוכל איש לקנות או למכר כי אם־בהיות עליו תו החיה או שמה או־מספר שמה׃
Rev 13:18  בזאת חכמה מי שבינה לו יחשב מספר החיה כי מספר אדם הוא ומספרו שש מאות וששים ושש׃
Rev 14:1  וארא והנה־שה עמד על־הר ציון ועמו מאת אלף וארבעים וארבעה אלפים ושמו ושם אביו כתוב על־מצחותם׃
Rev 14:2  ואשמע קול מן־השמים כקול מים רבים וכקול רעם גדול והקול אשר־שמעתי כקול תפשי כנור מנגנים בכנורותיהם׃
Rev 14:3  וישירו שיר חדש לפני הכסא ולפני ארבע החיות ולפני הזקנים ואין איש יכל ללמד את־השיר זולתי מאת האלף וארבעים וארבעת האלפים הנקנים מן־הארץ׃
Rev 14:4  אלה הם אשר לא־נגאלו בנשים כי־כבתולות המה אלה הם ההלכים אחרי השה אל־כל־אשר ילך אלה נקנו מתוך בני האדם לראשית בכורים לאלהים ולשה׃
Rev 14:5  ותרמית לא־נמצאה בפיהם כי תמימים המה לפני כסא האלהים׃
Rev 14:6  וארא מלאך אחר מעופף בחצי השמים ובפיו בשורת עולם לבשר את־ישבי הארץ ואת־כל־גוי ומשפחה ולשון ועם׃
Rev 14:7  ויקרא בקול גדול יראו את־האלהים והבו־לו כבוד כי באה עת משפטו והשתחוו לעשה שמים וארץ את־הים ומעינות המים׃
Rev 14:8  ומלאך אחר בא אחריו ויאמר נפלה נפלה בבל העיר הגדולה כי השקתה כל־הגוים מיין חמת תזנתה׃
Rev 14:9  ומלאך שלישי בא אחריהם ויקרא בקול גדול כל־אשר ישתחוה לפני החיה ולפני צלמה ונשא את־תוה על־מצחו או על־ידו׃
Rev 14:10  גם־הוא ישתה מיין חמת אלהים הנמסך ולא מהול בכוס זעמו וענה באש וגפרית לפני המלאכים הקדשים ולפני השה׃
Rev 14:11  ועלה עשן ענוים לעולמי־עד והמשתחוים לחיה ולצלמה ואשר ישא את־תו שמה לא ימצאו מנוחה יומם ולילה׃
Rev 14:12  בזאת סבלנותם של־הקדשים השמרים את־מצות האלהים ואת־אמונת ישוע׃
Rev 14:13  ואשמע קול מן־השמים מדבר אלי כתב אשרי המתים אשר־ימותו באדון מעתה אמנם כן אמר הרוח למען ינוחו מעמלם כי מעשיהם הלכים אחריהם׃
Rev 14:14  וארא והנה ענן בהיר ועל־הענן ישב כדמות בן־אדם ועטרת זהב על־ראשו ובידו מגל מלטש׃
Rev 14:15  ומלאך אחר יצא מן־ההיכל ויזעק בקול גדול אל־הישב על־הענן לאמר שלח מגלך וקצר כי באה העת לקצר כי יבש קציר הארץ׃
Rev 14:16  וישלח הישב בענן את־מגלו בארץ והארץ נקצרה׃
Rev 14:17  ומלאך אחר יצא מן־ההיכל אשר בשמים וגם־לו מגל מלטש בידו׃
Rev 14:18  ויצא מלאך אחר מן־המזבח ולו ממשלת האש ויקרא קול גדול אל־אשר בידו המגל המלטש לאמר שלח מגלך המלטש ובצר את־אשכלת גפן הארץ כי־בשלו ענביהם׃
Rev 14:19  וינף המלאך את־מגלו על־הארץ ויבצר את־אשכלת גפן הארץ וישליכם בגת־חמת אלהים הגדולה׃
Rev 14:20  ותדרך הגת מחוץ לעיר ויצא־דם מן־הגת ויעל עד רסני הסוסים דרך־אלף ושש מאות ריס׃
Rev 15:1  וארא אות אחר בשמים גדול ונפלא שבעה מלאכים נשאים את־שבע המכות האחרנות כי בהן כלה זעם אלהים׃
Rev 15:2  וארא כים זכוכית בלול באש ואת־המתגברים על־החיה ועל־צלמה ועל־תוה ועל־מספר שמה עמדים על־ים הזכוכית וכנרות אלהים בידיהם׃
Rev 15:3  וישירו את־שירת משה עבד אלהים ושירת השה לאמר גדולים מעשיך ונפלאים יהוה אלהים צבאות צדק ואמת דרכיך מלך הגוים׃
Rev 15:4  מי לא ייראך יהוה ולא יתן כבוד לשמך כי־קדוש אתה לבדך כי כל־הגוים יבאו וישתחוו לפניך כי־נגלו משפטי צדקך׃
Rev 15:5  ואחרי כן ראיתי והנה נפתח היכל משכן העדות בשמים׃
Rev 15:6  ויצאו מן־ההיכל שבעה המלאכים הנשאים את־שבע המכות והם מלבשים בד טהור וצח וחגורים אזורי זהב על־חזותיהם׃
Rev 15:7  ואחת מארבע החיות נתנה לשבעת המלאכים שבע קערת זהב מלאות חמת האלהים החי לעולמי עולמים׃
Rev 15:8  וימלא ההיכל עשן מכבוד אלהים ועזו ולא־יכל איש לבוא אל־ההיכל עד אשר כלו שבע המכות אשר בידי שבעה המלאכים׃
Rev 16:1  ואשמע קול גדול מן־ההיכל אמר אל־שבעת המלאכים לכו הריקו את־שבע קערת חמת האלהים ארצה׃
Rev 16:2  וילך הראשון וירק את־קערתו על־הארץ ויהי שחין רע ומכאיב באנשים אשר־עליהם תו החיה ובמשתחוים לצלמה׃
Rev 16:3  וירק השני את־קערתו על־הים ויהי לדם כדם חלל ותמת כל־נפש חיה אשר בים׃
Rev 16:4  וירק השלישי את־קערתו בנהרות ובמעינות המים ויהיו לדם׃
Rev 16:5  ואשמע את־מלאך המים אמר צדיק אתה ההוה והיה והקדוש כי־כן שפטת׃
Rev 16:6  כי דם קדשים ונביאים שפכו ודם השקיתם כי־גמול ידם הוא׃
Rev 16:7  ואשמע את־המזבח אמר אמנם כן יהוה אלהים צבאות אמת וצדק משפטיך׃
Rev 16:8  וירק המלאך הרביעי את־קערתו על־השמש וינתן לו ללהט את־בני האדם באש׃
Rev 16:9  וילהטו בני־אדם בחם גדול ויגדפו את־שם אלהים אשר־לו ממשלת המכות האלה ולא שבו לתת־לו הכבוד׃
Rev 16:10  וירק החמישי את־קערתו על־כסא החיה ותחשך מלכותה וינשכו את־לשונם מכאב לב׃
Rev 16:11  ויגדפו את־אלהי השמים ממכאבם ושחינם ולא שבו ממעשיהם׃
Rev 16:12  וירק הששי את־קערתו על־הנהר הגדול נהר־פרת ויחרבו מימיו לישר מסלה למלכים הבאים ממזרח־שמש׃
Rev 16:13  וארא והנה מפי התנין ומפי החיה ומפי נביא השקר יצאות שלש רוחות טמאות דומת לצפרדעים׃
Rev 16:14  כי רוחות השדים הנה והן עשות אותות ויצאות אל־מלכי ארץ ותבל כלה לאספם למלחמת היום ההוא הגדול יום אלהי הצבאות׃
Rev 16:15  הנני בא כגנב אשרי השקד ושמר את־בגדיו פן־ילך ערם וראו את־ערותו׃
Rev 16:16  ויאסף אתם אל־המקום הנקרא בעברית הר מגדון׃
Rev 16:17  וירק המלאך השביעי את־קערתו באויר ויצא קול גדול מהיכל השמים מן־הכסא ויאמר היה נהיתה׃
Rev 16:18  ויהיו קלות ורעמים וברקים ויהי רעש גדול אשר לא־היה כמהו למן־היות אדם על־הארץ כי גדול הרעש עד־מאד׃
Rev 16:19  והעיר הגדולה נחלקה לשלשה חלקים ותפלנה ערי הגוים ותזכר בבל הגדולה לפני אלהים לתת־לה כוס יין חמת אפו׃
Rev 16:20  וינס כל־אי וההרים לא נמצאו׃
Rev 16:21  ואבני ברד כככר משקלם ירדו מן השמים על־בני האדם ויגדפו בני־האדם את־האלהים על־אדות מכת הברד כי־כבדה מכתו מאד׃
Rev 17:1  ויבא אחד מן־שבעה המלאכים הנשאים שבע הקערות וידבר אלי לאמר בא ואראך את־משפט הזונה הגדולה הישבת על־מים רבים׃
Rev 17:2  אשר זנו אחריה מלכי האדמה וישכרו שכני תבל מיין תזנותה׃
Rev 17:3  ויביאני ברוח המדברה וארא והנה אשה ישבת על־חיה אדמה כתולע מלאת שמות גדופים ולה שבעה ראשים ועשר קרנים׃
Rev 17:4  והאשה לבושה ארגמן ושני והיא מכללה בזהב ואבן־יקרה ופנינים ובידה כוס זהב מלאה תועבות וטמאת תזנותה׃
Rev 17:5  ועל־מצחה כתוב שם בדרך סוד בבל הגדולה אם הזנות ותועבות האדמה׃
Rev 17:6  וארא את־האשה שכורה מדם הקדשים ומדם עדי ישוע ואשתומם על־המראה שמה גדולה׃
Rev 17:7  ויאמר אלי המלאך למה זה השתוממת אני אגיד לך את־סוד האשה והחיה הנשאת אתה בעלת שבעת הראשים ועשרת הקרנים׃
Rev 17:8  החיה אשר ראית היא היתה ואיננה והיא תעלה מתהום ותרד לאבדון וישבי הארץ אשר שמם איננו נכתב בספר החיים מיום הוסד תבל ישתוממו בראתם את־החיה אשר היתה ואיננה ותבוא׃
Rev 17:9  זה המובן ובו חכמה שבעת הראשים שבעת הרים המה אשר האשה ישבת עליהם׃
Rev 17:10  ושבעה מלכים המה חמשה מהם נפלו והאחד ישנו והאחר עוד לא־בא והיה כי יבוא עמד יעמד לזמן מעט׃
Rev 17:11  והחיה אשר היתה ואיננה והוא שמיני והוא מן־השבעה וירד לאבדון׃
Rev 17:12  ועשר הקרנים אשר ראית עשרה מלכים הם אשר לא־קבלו מלכות עד־הנה רק לשעה אחת ממשלה כמלכים יקבלו עם־החיה׃
Rev 17:13  ולהם עצה אחת ואת־כחם ואת־ממשלתם יתנו לחיה׃
Rev 17:14  המה ילחמו בשה והשה יוכל להם כי הוא אדני האדנים ומלך המלכים ואשר עמו קרואים ובחירים ונאמנים המה׃
Rev 17:15  ויאמר אלי המים ההם אשר ראית אשר הזונה ישבת עליהם עמים והמנים המה וגוים ולשנות׃
Rev 17:16  ועשר הקרנים אשר ראית והחיה המה ישנאו את־הזונה ועשוה גלמודה וערמה ואכלו את־בשרה ואתה ישרפו באש׃
Rev 17:17  כי האלהים נתן בלבם לעשות את־עצתו ולעשות עצה אחת ולתת את־ממשלתם לחיה עד כי־ישלמו דברי האלהים׃
Rev 17:18  והאשה אשר ראית היא העיר הגדולה אשר־היא גברת ממלכות הארץ׃
Rev 18:1  אחרי־כן ראיתי מלאך אחר יורד מן־השמים והוא כביר־כח והארץ האירה מכבדו׃
Rev 18:2  ויקרא בקול עז לאמר נפלה נפלה בבל הגדולה ותהי נוה שעירים ומשמר לכל־רוח טמא ומשמר לכל־עוף טמא ונמאס׃
Rev 18:3  כי מיין חמת זנותה שתו כל־הגוים ומלכי ארץ זנו אחריה וסחרי ארץ משפעת תענגיה העשירו׃
Rev 18:4  ואשמע קול אחר מן־השמים אמר צאו ממנה עמי פן־תתחברו אל־חטאתיה ופן־תכו ממכותיה׃
Rev 18:5  כי־חטאתיה הגיעו עד־לשמים ויזכר אלהים את־עונותיה׃
Rev 18:6  שלמו־לה גמולה שגמלה לכם ועשו־לה כפלים כפעלה בכוס אשר מסכה מסכו־לה כפלים׃
Rev 18:7  כאשר התרוממה והתענגה כן תנו־לה חבל ואבל כי אמרה בלבבה אני ישבתי מלכה ולא אהיה אלמנה ואבל לא אראה׃
Rev 18:8  על־כן ביום אחד תבאנה מכותיה מות ואבל ורעב ונשרפה במו־אש כי חזק יהוה אלהים השפט אתה׃
Rev 18:9  ובכו וספדו עליה מלכי־ארץ אשר זנו והתענגו עמה כי יראו את־עשן שרפתה׃
Rev 18:10  ומרחוק יעמדו מפני אימת ענויה ואמרו אוי אוי לך בבל העיר הגדולה העיר החזקה כי־בשעה אחת בא משפטך׃
Rev 18:11  וסחרי הארץ בכים ומתאבלים עליה כי עתה לא־יקנה עוד איש את־משא אניותם׃
Rev 18:12  את־משא זהב וכסף ואבן יקרה ופנינים ובוץ וארגמן ומשי ושני וכל־עצי בשם וכל־כלי שנהבים וכל־כלי עץ יקר וכלי נחשת וברזל ושיש׃
Rev 18:13  וקנמון ואמומון וקטרת סמים ומר ולבונה ויין ושמן וסלת וחטים ומקנה וצאן וסוסים ומרכבות ועבדים ונפש אדם׃
Rev 18:14  והמגדים מחמד נפשך אזלו ממך וכל־שמן ומצהיר אבד ממך ולא תמצא עוד׃
Rev 18:15  ורכליהם אשר העשירו ממנה יעמדו מרחוק מפני אימת ענויה ובכו והתאבלו׃
Rev 18:16  ואמרו אוי אוי העיר הגדולה המכסה שש וארגמן ושני ומכללה זהב ואבן יקרה ופנינים כי־בשעה אחת החרב העשר הגדול הזה׃
Rev 18:17  וכל־חבל וכל־בעל־מעברת והמלחים וכל־עשי מלאכה בים עמדו מרחוק׃
Rev 18:18  ויצעקו בראתם עשן שרפתה ויאמרו מי בערים כעיר הגדולה׃
Rev 18:19  ויזרקו עפר על־ראשיהם ויצעקו בכה וספוד לאמר אוי אוי העיר הגדולה אשר־בה העשירו מהונה כל אשר־להם אניות בים כי־בשעה אחת החרבה׃
Rev 18:20  רנו עליה השמים והשליחים הקדשים והנביאים כי־שפט אלהים את־משפטכם ממנה׃
Rev 18:21  וישא מלאך נורא אבן גדולה כפלח רכב וישליכה אל־תוך הים ויאמר ככה תשלך במערצה בבל העיר הגדולה ולא תמצא עוד׃
Rev 18:22  וקול המנגנים בכנור והמזמרים ומחללים בחלילים ומחצרים בחצצרות בל־ישמע עוד בתוכך וכל־חרש וחשב בל־ימצא בך עוד וקול רחים בל־ישמע עוד בקרבך׃
Rev 18:23  ואור נר לא־יאיר לך עוד וקול חתן וקול כלה לא־ישמע בך עוד כי כנעניך היו נכבדי ארץ ובכשפיך נדחו כל־הגוים׃
Rev 18:24  ובה נמצא דם הנביאים והקדשים וכל־הרוגי ארץ׃
Rev 19:1  אחרי־כן שמעתי קול גדול כקול המון רב בשמים האמרים הללויה הישועה והכבוד והעז לאלהינו׃
Rev 19:2  כי־אמת וישר משפטיו כי־השיב גמול על־הזונה הגדולה אשר־השחיתה את־הארץ בתזנתה לדרש מידה את־דם־עבדיו׃
Rev 19:3  ויאמרו שנית הללויה ועשנה יעלה לעולמי עולמים׃
Rev 19:4  ועשרים וארבעה הזקנים וארבע החיות נפלו על־פניהם וישתחוו לאלהים הישב על־הכסא ויאמרו אמן הללויה׃
Rev 19:5  וקול יוצא מן־הכסא ויאמר הללו את־אלהינו כל־עבדיו ויראיו הקטנים עם־הגדולים׃
Rev 19:6  ואשמע קול כקול המון רב וכקול מים רבים וכקול רעמים חזקים ויאמרו הללויה כי־מלך אלהינו יהוה צבאות׃
Rev 19:7  נשמחה ונגילה ונתנה לו הכבוד כי באה חתנת השה ואשתו התקדשה׃
Rev 19:8  וינתן לה ללבש בוץ טהור וצח כי הבוץ הוא צדקות הקדשים׃
Rev 19:9  ויאמר אלי כתב אשרי הקרואים אל־משתה חתנת השה ויאמר אלי אלה הדברים אמת הם דברי אלהים׃
Rev 19:10  ואפל לרגליו להשתחות לו ויאמר אלי ראה אל־תעשה־זאת עבד אני כמוך וחבר לך ולאחיך אשר עדות ישוע בפיהם השתחוה לאלהים כי עדות ישוע היא רוח הנבואה׃
Rev 19:11  וארא את־השמים נפתחים והנה־סוס לבן והרכב עליו יקרא לו נאמן ואמתי ובצדק הוא שפט ולחם׃
Rev 19:12  ועיניו כלבת־אש ועטרות הרבה בראשו ולו שם כתוב אשר לא־ידע איש כי אם־הוא לבדו׃
Rev 19:13  והוא לבוש לבוש מאדם בדם ושמו נקרא דבר האלהים׃
Rev 19:14  וצבאות השמים יצאים אחריו על־סוסים לבנים והם מלבשים בגדי־בוץ לבן וטהור׃
Rev 19:15  ומפיו יצאת חרב חדה להכות את־הגוים והוא ירעם בשבט ברזל והוא דרך פורת יין חמת־אף אלהי הצבאות׃
Rev 19:16  ועל־בגדו ועל־ירכו כתוב שם מלך המלכים ואדני האדנים׃
Rev 19:17  וארא מלאך אחד עמד בשמש ויזעק קול גדול ויאמר אל־צפור כל־כנף אשר־תעוף בחצי השמים באו והאספו על־זבח הגדול אשר לאלהים׃
Rev 19:18  ואכלתם בשר מלכים ובשר שרי אלפים ובשר גבורים ובשר סוסים ורכביהם ובשר כל־בני חורים ועבדים הקטנים עם־הגדולים׃
Rev 19:19  וארא את־החיה ומלכי הארץ ואגפיהם נקהלים לעשות מלחמה עם־הרכב על־הסוס ועם־צבאו׃
Rev 19:20  ותתפש החיה ונביא השקר אתה אשר־עשה האותות לפניה והדיח בהן את־נשאי תו־החיה והמשתחוים לצלמה ושניהם השלכו חיים באגם־האש הבער בגפרית׃
Rev 19:21  והנשארים נהרגו בחרב היוצאת מפי־הרכב על־הסוס וכל־העוף שבעו מבשרם׃
Rev 20:1  וארא מלאך יורד מן־השמים ובידו מפתח התהום וכבל גדול׃
Rev 20:2  ויתפש את־התנין את־הנחש הקדמוני הוא המלשין והוא השטן ויאסרהו אלף שנים׃
Rev 20:3  וישליכהו אל־תהום ויסגר עליו ויחתם עליו למען אשר לא־ידיח עוד את־הגוים עד־מלאת אלף השנים ואחרי־כן יתר לזמן מצער׃
Rev 20:4  וארא כסאות וישבו עליהם והמשפט נתן בידם ונפשות ההרוגים על־עדות ישוע ועל־דבר האלהים ואשר לא השתחוו לחיה ולצלמה ולא קבלו את־תוה על־מצחותם ועל־ידם ויחיו וימלכו עם־המשיח אלף שנים׃
Rev 20:5  ויתר המתים לא־חיו עד־מלאת אלף השנים זאת התחיה הראשונה׃
Rev 20:6  ומי שיש־לו חלק בתחיה הראשונה אשריו וקדוש הוא בהם לא־ישלט המות השני כי יהיו כהנים לאלהים ולמשיחו ומלכו אתו אלף שנים׃
Rev 20:7  ואחרי כלות אלף השנים יתר השטן מבית משמרו׃
Rev 20:8  ויצא להדיח את־הגוים בארבע כנפות הארץ את־גוג ומגוג ולקבצם למלחמה אשר מספרם כחול הים׃
Rev 20:9  ויעלו על־מרחבי ארץ ויסבו את־מחנה הקדשים ואת־העיר החביבה ותרד אש (מאת האלהים) מן־השמים ותאכל אתם׃
Rev 20:10  והשטן אשר הדיחם השלך באגם־אש וגפרית אשר־שם גם־החיה ונביא השקר ויסרו יומם ולילה לעולמי עולמים׃
Rev 20:11  וארא כסא לבן וגדול והישב עליו מפניו נסו ארץ ושמים ולא־נמצא להם מקום׃
Rev 20:12  וארא את־המתים הקטנים עם־הגדלים עמדים לפני הכסא וספרים נפתחים ויפתח ספר אחר והוא ספר החיים וישפטו המתים מן־הכתוב בספרים כמעשיהם׃
Rev 20:13  וישב הים את־מתיו והמות והשאול השיבו את־מתיהם וישפטו איש איש כמעשיהם׃
Rev 20:14  והמות והשאול השלכו באגם־האש והוא המות השני׃
Rev 20:15  וכל־איש אשר לא־נמצא כתוב בספר החיים השלך באגם האש׃
Rev 21:1  וארא שמים חדשים וארץ חדשה כי השמים הראשנים והארץ הראשונה עברו והים איננו עוד׃
Rev 21:2  וארא והנה העיר הקדושה ירושלים החדשה ירדת מאת האלהים מן־השמים והיא מתקנת ככלה המקשטת לבעלה׃
Rev 21:3  ואשמע קול גדול מן־הכסא לאמר הנה משכן אלהים עם־בני האדם ושכן בתוכם והמה יהיו־לו לעם והוא האלהים יהיה אתם (אלהיהם)׃
Rev 21:4  ומחה אלהים כל־דמעה מעיניהם והמות לא יהיה־עוד וגם־אבל וזעקה וכאב לא יהיה־עוד כי הראשנות עברו׃
Rev 21:5  ויאמר הישב על־הכסא הנני עשה הכל חדש ויאמר אלי כתב אשר הדברים האלה אמתים ונאמנים הם׃
Rev 21:6  ויאמר אלי היה נהיתה אני האלף והתו הראש והסוף אני אתן לצמא ממעין מים חיים חנם׃
Rev 21:7  המנצח יירש הכל ואני אהיה־לו לאלהים והוא יהיה־לי לבן׃
Rev 21:8  אבל רכי הלב ואשר אינם מאמינים והמגאלים והמרצחים והזנים והמכשפים ועבדי האלילים וכל־המשקרים חלקם האגם הבער באש וגפרית אשר־הוא המות השני׃
Rev 21:9  ויבא אלי אחד משבעת המלאכים הנשאים שבע הקערות המלאות שבע המכות האחרנות וידבר אלי לאמר בא ואראך את־הכלה אשת השה׃
Rev 21:10  ויקחני ברוח על־הר גדול וגבה ויראני העיר הקדושה ירושלים הגדולה ירדת מן־השמים מאת האלהים׃
Rev 21:11  ועליה כבוד אלהים ואור נגהה כאבן יקרה מאד כאבן ישפה המבהקת כעין הקרח׃
Rev 21:12  ולה חומה גדולה וגבהה ושנים עשר שערים לה ועל־השערים שנים עשר מלאכים ושמות כתובים עליהם והם שמות שנים־עשר שבטי בני ישראל׃
Rev 21:13  שערים שלשה ממזרח שערים שלשה מצפון שערים שלשה מנגב ושערים שלשה ממערב׃
Rev 21:14  ולחומת העיר שנים עשר מוסדות ועליהם שנים עשר שמות לשנים עשר שליחי השה׃
Rev 21:15  וביד המדבר אלי קנה זהב למד את־העיר ואת־שעריה ואת חומתה׃
Rev 21:16  ומושב העיר מרבע וארכה כרחבה וימד את־העיר בקנה המדה שנים עשר אלף ריס ארכה ורחבה וקומתה מדה אחת להם׃
Rev 21:17  וימד את־חומתה מאה וארבעים וארבע אמות במדת איש אשר־היא מדת המלאך׃
Rev 21:18  ובנין חומת העיר אבן ישפה והעיר זהב מופז דומה לזכוכית זכה׃
Rev 21:19  ומוסדות חומת העיר מרבצות בכל־אבני חפץ המוסד הראשון ישפה השני ספיר השלישי שבו הרביעי ברקת׃
Rev 21:20  החמישי יהלם הששי אדם השביעי תרשיש השמיני שהם התשיעי פטדה העשירי נפך אחד העשר לשם שנים העשר אחלמה׃
Rev 21:21  ושנים עשר השערים שתים עשרה מרגליות כל־שער ושער מרגלית אחת ורחוב העיר זהב מופז כזכוכית בהירה׃
Rev 21:22  והיכל לא־ראיתי בה כי יהוה אלהים צבאות הוא והשה היכלה׃
Rev 21:23  והעיר איננה צריכה לאור השמש ולנגה הירח כי־כבוד אלהים האיר לה ונרה הוא השה׃
Rev 21:24  והגוים ילכו לאורה ומלכי־ארץ מביאים כבודם ותפארתם אליה׃
Rev 21:25  ושעריה יומם לא־יסגרו כי לילה לא־יהיה שם׃
Rev 21:26  והביאו בה כבוד הגוים ותפארתם׃
Rev 21:27  ולא־יבוא בה כל־טמא ועשה תועבה ושקר כי אם־הכתובים בספר החיים של־השה׃
Rev 22:1  ויראני נחל של־מים חיים (זך) מבהיק כעין הקרח יצא מכסא האלהים והשה׃
Rev 22:2  ובתוך רחוב העיר ואל־שפת הנחל מזה ומזה עץ חיים עשה פרי שתים עשרה כי מדי חדש בחדשו יתן את־פריו ועלה העץ לתרופת הגוים׃
Rev 22:3  וכל־חרם לא יהיה־עוד וכסא האלהים והשה יהיה־בה ועבדיו ישרתהו׃
Rev 22:4  והמה יראו את־פניו ושמו על־מצחותם׃
Rev 22:5  ולילה לא יהיה־עוד ולא יצטרכו עוד לאור נר ולאור שמש כי־יהוה אלהים הוא יאיר להם ומלכו עד־עולמי עולמים׃
Rev 22:6  ויאמר אלי הדברים האלה אמתים ונאמנים ויהוה אלהי רוחות הנביאים שלח את־מלאכו להראות את־עבדיו את אשר־היה יהיה במהרה׃
Rev 22:7  הנני בא מהר אשרי השמר את־דברי נבואת הספר הזה׃
Rev 22:8  ואני יוחנן הוא הראה אלה ושמעם ויהי כשמעי וכראותי ואפל לרגלי המלאך אשר־הראני את־אלה להשתחות לו׃
Rev 22:9  ויאמר אלי ראה אל־תעשה־זאת כי־אנכי עבד כמוך וחבר לך ולאחיך הנביאים ולשמרים את־דברי הספר הזה לאלהים השתחוה׃
Rev 22:10  ויאמר אלי אל־תחתם את־דברי נבואת הספר הזה כי קרוב המועד׃
Rev 22:11  החומס יוסיף לחמס והטמא יוסיף להטמא והצדיק יוסיף להצדק והקדוש יוסיף להתקדש׃
Rev 22:12  והנני בא מהר ושכרי אתי לשלם לאיש כמעשהו׃
Rev 22:13  אני האלף והתו הראש והסוף הראשון והאחרון׃
Rev 22:14  אשרי המכבסים את־שלמתיהם למען יהיה להם רשיון בעץ החיים ובאו העירה דרך השערים׃
Rev 22:15  ומחוץ לעיר הכלבים והמכשפים והזנים והמרצחים ועבדי האלילים וכל־אהב שקר ועשהו׃
Rev 22:16  אני ישוע שלחתי את־מלאכי להעיד לכם את־אלה בפני הקהלות אנכי שרש דוד ותולדתו כוכב נגה השחר׃
Rev 22:17  והרוח והכלה אמרים בא והשמע יאמר בא והצמא יבוא והחפץ יקח מים חיים חנם׃
Rev 22:18  מעיד אני בכל־השמע דברי נבואת הספר הזה אשר אם־יוסיף איש עליהם יוסיף עליו האלהים את־המכות הכתובות בספר הזה׃
Rev 22:19  ואשר יגרע מדברי ספר הנבואה הזאת יגרע האלהים את־חלקו מעץ החיים ומעיר הקדש הכתובים בספר הזה׃
Rev 22:20  המעיד העדות הזאת אמר אמנם כן אני בא מהר אמן באה־נא האדון ישוע׃
Rev 22:21  חסד אדנינו ישוע המשיח עם כל־הקדושים אמן׃


\end{document}