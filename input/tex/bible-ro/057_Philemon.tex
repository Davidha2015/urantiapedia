\begin{document}

\title{Filimon}


\chapter{1}

\par 1 Pavel, cel pus în lanțuri pentru Iisus Hristos, și fratele Timotei, iubitului Filimon, împreună-lucrător cu noi,
\par 2 Și surorii Apfia, și lui Arhip, cel împreună-oștean cu noi, și Bisericii din casa ta:
\par 3 Har vouă și pace, de la Dumnezeu, Tatăl nostru, și de la Domnul Iisus Hristos!
\par 4 Mulțumesc pururea Dumnezeului meu, pomenindu-te în rugăciunile mele,
\par 5 Auzind despre dragostea ta și despre credința pe care o ai către Domnul Iisus și către toți sfinții,
\par 6 Ca părtășia ta la credință să se facă lucrătoare în deplina cunoștință a oricărei fapte bune, pe care o faceți pentru Hristos Iisus;
\par 7 Căci am avut multă bucurie și mângâiere, din dragostea ta, întrucât inimile sfinților s-au odihnit prin tine, frate.
\par 8 De aceea, deși având întru Hristos tot dreptul să-ți poruncesc ce se cuvine,
\par 9 Pentru dragoste, îți fac mai degrabă o rugăminte. Așa cum sunt eu, Pavel, ca un bătrân, iar acum și pus în lanțuri pentru Iisus Hristos,
\par 10 Te rog pe tine pentru fiul meu, pe care l-am născut fiind în lanțuri, Onisim,
\par 11 Cel ce altădată nu-ți era de folos, dar acum și ție și mie de folos,
\par 12 Pentru aceasta ți l-am trimis, pe el însuși, adică inima mea; primește-l.
\par 13 Eu vream să-l țin la mine, ca, în locul tău, să-mi slujească mie, care sunt în lanțuri pentru Evanghelie,
\par 14 Dar n-am voit să fac nimic fără de încuviințarea ta, ca fapta ta cea bună să nu fie ca de silă, ci de bunăvoie.
\par 15 Căci poate pentru aceea a fost despărțit de tine câtva timp, ca veșnic să fie al tău,
\par 16 Dar nu ca un rob, ci mai presus de rob, ca pe un frate iubit, mai ales pentru mine, dar cu atât mai vârtos pentru tine, și după trup și în Domnul.
\par 17 Deci, dacă mă socotești părtaș cu tine, primește-l pe el, ca pe mine.
\par 18 Iar de te-a păgubit cu ceva, sau îți este dator ceva, pune aceasta în socoteala mea.
\par 19 Eu, Pavel, am scris cu mâna mea; eu îți voi plăti, ca să nu-ți spun că și tu îmi ești dator cu tine însuți.
\par 20 Da, frate, eu te rog, fă-mi binele acesta în Domnul; liniștește inima mea în Hristos!
\par 21 Bine încredințat de ascultarea ta, ți-am scris ție, știind că vei face chiar mai mult decât cele ce-ți spun.
\par 22 Ci odată cu aceasta pregătește-mi loc de găzduit, fiindcă nădăjduiesc că, prin rugăciunile voastre, voi fi dăruit vouă.
\par 23 Te îmbrățișează Epafras, cel închis împreună cu mine pentru Hristos Iisus,
\par 24 Marcu, Aristarh, Dimas, Luca cei împreună-lucrători cu mine.
\par 25 Harul Domnului nostru Iisus Hristos să fie cu duhul vostru! Amin.


\end{document}